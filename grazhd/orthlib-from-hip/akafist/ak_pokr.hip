<::рус> оцифровка: Даниил Дремачев <::слав>

Акафист покрову пресвятыя Богородицы. Тиснение второе. Санктпетербург. Синодальная типография #ац~г

*Акафист пресвятей Богородице, ради честнаго ея покрова.*

*Кондак а~.*

Избранней предвечным царем, превышшей всякаго создания, небесе и земли царице, пришедшей иногда во влахернскую церковь на молитву, достойное поклонение с благодарением приносяще, яко во тме сущии, под\ твой светящийся омофор с верою и умилением прибегаем: ты же, яко имущи державу непобедимую, от всяких нас бед свобождай, да зовем ти: Радуйся, радосте наша, покрый нас от всякаго зла честным твоим омофором.

*Икос а~.*

Архангел и ангел множество, с предтечею, богословом и всех святых ликом, сопредсташа тебе, царице своей, в церкви влахернстей, и умиленная моления твоя о всем мире слышавше, со удивлением возопиша таковая: Радуйся, Бога отца безначальнаго предвечное благоволение: радуйся, Бога сына безлетнаго пречистое вместилище. Радуйся, Бога духа всесвятаго избранное жилище: радуйся, горних чинов ангельских непрестающее удивление. Радуйся, темных сил адских всегрозное устрашение: радуйся, юже на воздусе сретают многоочитии херувими. Радуйся, ейже похвальная восписуют шестокрилатии серафими: радуйся, еяже преблагому покрову и мы земнороднии благодарне покланяемся. Радуйся, радосте наша, покрый нас от всякаго зла честным твоим омофором.

*Кондак в~.*

Видевше тя святый андрей со епифанием в церкви на воздусе за Христианы Богу молящуюся, познаша, яко матерь еси вознесшагося на небо Христа Бога нашего, и припадше на землю, радостно покланяхуся всеблагому покрову твоему, зовуще: Аллилуиа.

*Икос в~.*

Разум неуразуменен еси, Богородице Дево, в защищении людий православных, сего ради врази наши и не познают, коль сильна есть молитва божия матере: мы же о твоем всемощнем заступлении добре ведуще, сице к тебе со умилением зовем: Радуйся, премилосердая утешительнице всех скорбящих и обремененных: радуйся, неусыпающая наставнице всех заблуждших и ослепленных. Радуйся, праведнодвижимый гнев божий на нас твоим молением скоро утоляющая: радуйся, злыя страсти нашя всемощным мановением укрощающая. Радуйся, крепкое возбуждение спящих совестей: радуйся, нетрудное преодоление беззаконных навыков. Радуйся, еяже ради ад стенет и дуси злобы трепещут: радуйся, еяже ради врата рая всем нам отверзаются. Радуйся, радосте наша, покрый нас от всякаго зла честным твоим омофором.

*Кондак г~.*

Сила вышняго осеняет с верою и благоговением прибегающих к твоему всечестному покрову: единей бо точию тебе, пресвятей и пречистей матери божией, дадеся, да всякое прошение твое исполнится: тем убо всяк возраст верных славословит тя и сына твоего, зовущь: Аллилуиа.

*Икос г~.*

Имущи богатство милосердия неоскудное, всем концем земли простираеши руку помощи, владычце: болящым исцеление, страждущым ослабу, слепым прозрение и всем вся по коегождо потребе подаеши, благодарне вопиющым: Радуйся, православия несокрушимая крепосте и оградо: радуйся, святых храмов и олтарей первейшее украшение. Радуйся, благочестия вернейшее ограждение: радуйся, благосердых градоправителей неусыпающая споспешнице. Радуйся, непобедимая воеводо вождей и воинств Христианских: радуйся, святое зерцало правды судиям немздоприимным. Радуйся, совершенный разуме наставников и детоводителей: радуйся, благословение домов и семейств благочестивых. Радуйся, радосте наша, покрый нас от всякаго зла честным твоим омофором.

*Кондак д~.*

Бурею многих бед одержимым нам помогаеши, владычце: стоиши бо пред\ лицем олтаря господня, воздвигши руце твои, и молишися, яко да нашу недостойную молитву призрит Господь царь славы, и послушает прошения призывающих имя твое святое, к сыну же твоему зовущих: Аллилуиа.

*Икос д~.*

услыша Господь Бог иисуса навина молящася и повелевающа солнцу стати, дондеже отмстит врагом: слышит и твоя ныне моления Господь Иисус, избранная палато духа святаго: темже и мы грешнии, на твой надеющеся покров, тебе, яко божией матери, глаголати дерзаем: Радуйся, от солнца мысленнаго озаренная и нас светом незаходимым просвещающая: радуйся, сиянием пречистыя души твоея всю землю просветившая. Радуйся, чистотою телесе твоего вся небеса возвеселившая: радуйся, святых обителей Христовых покров и снабдение. Радуйся, верных пастырей церкве бодрость и вразумление: радуйся, богобоязненных иноков и инокинь наставнице. Радуйся, невозмущаемое успокоение благоговейных старцев: радуйся, тайное веселие чистых дев и вдовиц. Радуйся, радосте наша, покрый нас от всякаго зла честным твоим омофором.

Кондак е~.

Боговидец моисей во ополчении иногда на амалика, егда руце воздвизаше, Исраиль одолеваше, егда же руце низпущаше, тогда амалик побеждаше, поддержащими же его укреплен, победи врага: ты же, о, Богомати, воздевши руце твои на умоление, аще и никимже поддержима, всегда побеждаеши враги Христианския, и нам щит еси непобедимь, вопиющым: Аллилуиа.

Икос е~.

Видевше тя святых собори на воздусе в церкви влахернстей молебнии руце к сыну и Богу простирающую, радостно со архангелы и ангелы благодарную ти песнь воспеша: мы же крепчайшима, паче моисеовых рук, дланьма твоима укрепляеми, умильно вопием: Радуйся, еяже руце поддержит за всех нас единая ея к нам любы и милосердие: радуйся, пред\ неюже врази наши, видимии и невидимии, стояти не могут. Радуйся, темное полчище страстей и похотей наших прогоняющая: радуйся, огнь божественный Христа неопально на руку своею держащая, и нас хладных тем воспламеняющая. Радуйся, воинствующих на плоть целомудрием изрядное венчание: радуйся, подвизающихся в посте и безмолвии присное собеседование. Радуйся, изнемогающих от уныния и печали скорая утешительнице: радуйся, благодатию смирения и терпения снабдевающая. Радуйся, радосте наша, покрый нас от всякаго зла честным твоим омофором.

*Кондак з~.*

Проповедник неоскудеваемыя благодати и милостей твоих явися святый роман сладкопевец, егда от тебе во сне прият свиток книжный на снедение: тем убо умудрен, начат разумно пети во славу твою, святым же писати похвальная, взывая с верою: Аллилуиа.

*Икос з~.*

Возсияла еси от истиннаго солнца правды заря, Дево богоотроковице, просвещающая всех премудростию Бога сына твоего, и в познание истины приводящая зовущих ти таковая: Радуйся, божию силу и божию премудрость Христа плотию породившая: радуйся, юродивую мудрость века сего посрамившая, и ослепленных ею на путь правый наставляющая. Радуйся, святыя веры охранение, и православных догматов наставнице: радуйся, нечестивых ересей и тлетворных расколов искоренительнице. Радуйся, тайная и неудобь предвиденная вся добре ведущая, и имже подобает, сказующая: радуйся, лживых провидцев и суетная гадания посрамляющая. Радуйся, в час недоумений мысль благу на сердце полагающая: радуйся, от пагубных начинаний и несмысленных пожеланий воспящающая. Радуйся, радосте наша, покрый нас от всякаго зла честным твоим омофором.

*Кондак з~.*

Хотяй долготерпеливый всевидец Господь явити своего человеколюбия неизследимую щедрот бездну, избра тебе едину в матерь себе, и сотвори тя людем непреодоленное защищение: да аще кто от них и праведным судом божиим осуждения достоин явится, твоим обаче державным покровом сохраняется на покаяние, зовый: Аллилуиа.

*Икос з~.*

Дивная показал еси дела твоя в пречистей матери твоей, Господи, егда пречудный омофор в руце ея светящийся паче лучь солнечных явися, имже покрываше люди, сущыя в церкви влахернстей: о таковем убо знамении милосердаго ея заступления услышавше, ужасом и радостию одержими, вси глаголаху: Радуйся, нерукотворенный омофор аки облак над\ всем миром распростершая: радуйся, превечнаго архиереа, сына своего, знамение на руце своей держащая. Радуйся, новую милость и новую благодать сим в церкви православней являющая: радуйся, столпе облачный, от искушений и соблазнов мира всех нас покрывающий. Радуйся, столпе огненный, среди мглы греха всем нам путь спасения показующий: радуйся, явных благочестия подвижников явное укрепление. Радуйся, тайных среди мира рабов божиих тайное вразумление: радуйся, и мене обнаженнаго добрых дел не оставляющая своим покровом и благодатию. Радуйся, радосте наша, покрый нас от всякаго зла честным твоим омофором.

*Кондак и~.*

Дивно тя от небес во влахернстей церкви явльшуюся ангели воспеша, апостоли прославиша, лик святителей и преподобных и жен святых сословие восхвалиша, предтеча с богословом поклонишася, людие же сущии в церкви с веселием вопияху: Аллилуиа.

*Икос и~.*

Всеми вышними и нижними владычествуя Господь, узрев тя в церкви матерь свою стоящу и со умилением к нему молящуюся, рече: проси, Мати моя, зане не отвращуся тебе, но исполню вся прошения твоя, и благодарственная сице тебе всех пети научу: Радуйся, ковчеже завета, в немже хранится освящение всего рода человеческаго: радуйся, стамно пресвятая, в нейже алчущым правды блюдется хлеб жизни вечныя. Радуйся, сосуде всезлатый, в немже уготовася нас ради плоть и кровь божественнаго агнца: радуйся, оставленных врачами на свои всемощныя руце приемлющая. Радуйся, разслабленных телом, но не духом и верою, со одра болезни воздвизающая: радуйся, погубляющым от недуга ум новый и лучший смысл подающая. Радуйся, на стропотнем пути греха и страстей нас премудре запинающая: радуйся, жестокость нераскаяннаго сердца нашего умиляющая. Радуйся, радосте наша, покрый нас от всякаго зла честным твоим омофором.

*Кондак ф~.*

Все естество ангельское похвальная приносит тебе истинней божией матери и заступнице всех притекающих к тебе, ведуще, яко несокрушимым покровом твоим праведных возвеселяеши, грешных заступаеши, бедствующих избавляеши, и молишися о всех верных, зовущих: Аллилуиа.

*Икос ф~.*

Ветии многовещаннии яко рыбы безгласныя, недоумеют, како восхвалити по достоянию великий всечестнаго покрова твоего праздник: вся бо о тебе от них глаголемая не суть довольна к единому изчислению щедрот твоих: мы же твоя неизчетная благодеяния видяще, с веселием взываем: Радуйся, от язвы и всегубительства смертнаго нас соблюдающая: радуйся, от внезапнаго колебания земли грады и веси сохраняющая. Радуйся, от разлияния вод и потопления рукою крепкою возводящая: радуйся, от запаления огненнаго росою молитв твоих избавляющая. Радуйся, от глада душевнаго и телеснаго хлебом жизни снабдевающая: радуйся, удары молнии и грома от главы нашея отводящая. Радуйся, от нашествия иноплеменник и тайных убийц спасающая: радуйся, от домашния брани и вражды единокровных миром и любовию ограждающая. Радуйся, радосте наша, покрый нас от всякаго зла честным твоим омофором.

Кондак и~.

Сп\сти хотяй род человеческий от прелести вражия человеколюбец Господь, тебе матерь свою дарова земным нам в помощь, покров и защиту, да будеши печальным утешение, скорбящым радование, обидимым заступница, и да всех из\ глубины греховныя воздвигнеши, поющих: Аллилуиа.

Икос и~.

Царю небесный, глаголаше в молитве на воздусе со ангелы стоящая всенепорочная царица, приими всякаго человека молящася к тебе и призывающа имя мое на помощь, да не отидет от лика моего тощь и неуслышан. Сию всеблагую молитву слышавше собори святых, благодарне возопиша: Радуйся, чистых руками и сердцем земледельцев благословенными плодами венчающая: радуйся, помоще и праведное мздовоздаяние всем право куплю деющым. Радуйся, клятвопреступлений и неправедных стяжаний всенародное обличение: радуйся, бедствующым в пути, на суше и водах внезапное вспоможение. Радуйся, безчадных родителей плодами веры и духа веселящая: радуйся, безматерних сирот незримая воспитательнице. Радуйся, крепкая заступнице сущих в плену и изгнании: радуйся, неусыпающая попечительнице во узах и темнице седящих. Радуйся, радосте наша, покрый нас от всякаго зла честным твоим омофором.

*Кондак а~и.*

Пение всеумиленное слышаще и теплей твоей молитве о нас внемлюще, просим тебе, Дево Богородице, не презри гласа рабов твоих: к тебе бо в напастех и скорбех прибегаем, и пред\ тобою в бедах наших слезы проливаем, зовуще: Аллилуиа.

*Икос а~и.*

Яко светоприемную свещу в молитве горящую, видяще тя на воздусе влахернская церковь, согласно со множеством людий, в ней бывших, возглашаше: откуду мне сие, да прииде Мати Господа моего ко мне; Святый же андрей со епифанием тепле моляхуся к тебе, зовуще: Радуйся, всех даров духовных и телесных независтная подательнице: радуйся, полагающих начало покаяния грешников верная предстательнице. Радуйся, борющихся со страстьми и прилогами вражиими всегдашняя споборнице: радуйся, незримое укрощение владык жестоких и зверонравных. Радуйся, тайный покое и отрадо рабов кротких и страждущих: радуйся, всежеланное совершение благих супружеств. Радуйся, матерей детородящих скорое и безболезненное разрешение: радуйся, в час кончины единая всем нам помощнице. Радуйся, радосте наша, покрый нас от всякаго зла честным твоим омофором.

*Кондак в~и.*

Благодать божественную испроси нам у сына твоего и Бога, простри нам руку помощи, отжени от нас всякаго врага и супостата, и умири нашу жизнь, да не погибнем люте без\ покаяния, но приими нас в вечныя кровы, покровительнице наша, да радующеся тебе зовем: Аллилуиа.

*Икос в~и.*

Поюще твой державный покров, хвалим тя вси, яко твердую предстательницу нашу, и покланяемся тебе, о нас молящейся: веруем бо и надеемся, яко испросиши у сына твоего и Бога благая вечная и временная всем с любовию вопиющым тебе сице: Радуйся, всей вселенней крепкое заступление: радуйся, всех стихий земных и небесных освящение. Радуйся, всех времен года благословение: радуйся, всех наветов и искушений, от мира, плоти и диавола находящих, попрание. Радуйся, нечаемое примирение ожесточенно враждующих: радуйся, недоведомое исправление нераскаянных грешников. Радуйся, не отвергающая всеми презренных и отверженных: радуйся, самих отчаянных от рова погибели изхищающая. Радуйся, радосте наша, покрый нас от всякаго зла честным твоим омофором.

*Кондак г~и.*

*О,*
всепетая Мати, пречистая госпоже, Дево Богородице! к тебе возвожду душевныя и телесныя очи, к тебе простираю разслабленныя руце, и из\ глубины сердца вопию: призри на веру и смирение души моея, покрый мя всемощным омофором твоим, да избавлюся от всех бед и напастей, и в час кончины моея, о, всеблагая, предстани мне, и уготованнаго ради грехов моих избави мучения, да выну покланяяся зову: Аллилуиа. *Трижды.*

*Молитва ко пресвятей Богородице.*

*О,*
пресвятая Дево, Мати Господа вышних сил, небесе и земли царице, града и страны нашея всемощная заступнице! приими хвалебноблагодарственное пение сие от нас недостойных раб твоих, и вознеси молитвы нашя ко престолу Бога сына твоего, да милостив будет неправдам нашым, и пробавит благодать свою чтущым всечестное имя твое и с верою и любовию покланяющымся чудотворному образу твоему. Несмы бо достойни от него помиловани быти, аще не ты умилостивиши его о нас, владычце, яко вся тебе от него возможна суть. Сего ради к тебе прибегаем, яко к несомненней и скорей заступнице нашей: услыши нас молящихся тебе, осени нас вседержавным покровом твоим, и испроси у Бога сына твоего пастырем нашым ревность и бдение о душах, градоправителем мудрость и силу, судиям правду и нелицеприятие, наставником разум и смиренномудрие, супругом любовь и согласие, чадом послушание, обидимым терпение, обидящым страх божий, скорбящым благодушие, радующымся воздержание: всем же нам дух разума и благочестия, дух милосердия и кротости, дух чистоты и правды. Ей, госпоже пресвятая, умилосердися на немощныя люди твоя: разсеянныя собери, заблуждшыя на путь правый настави, старость поддержи, юныя уцеломудри, младенцы воспитай, и призри на всех нас призрением милостиваго твоего заступления, воздвигни нас из\ глубины греховныя, и просвети сердечныя очи нашя ко зрению спасения, милостива нам буди зде и тамо, в стране земнаго пришельствия и на страшнем суде сына твоего: преставльшыяся же в вере и покаянии от жития сего отцы и братию нашу в вечней жизни со ангелы и со всеми святыми жити сотвори. Ты бо еси, госпоже, слава небесных и упование земных, ты по Бозе наша надежда и заступница всех, притекающих к тебе с верою. К тебе убо молимся, и тебе, яко всемогущей помощнице, сами себе и друг друга и весь живот наш предаем, ныне и присно и во веки веков. Аминь.

