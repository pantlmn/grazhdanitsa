<::рус> оцифровка: Даниил Дремачев подготовлено по изданию: <::слав>

Служба с акафистом пресвятей Богородице утоли моя печали.

КИЕВЪ. В типографии киево-печерской успенской лавры. #аотч~.

*Акафист пресвятей Богородице утоли моя печали.*

*Кондак а~.*

Взбранное нам и дивное избавление даровася, твой образ честный, преблагословенная Дево владычце Богородице: яко избавльшеся от злых явлением его, и к нему взирающе, восписуем ти благодарственная раби твои, Богородице: но яко имущая державу непобедимую, от всяких нас бед свободи, да зовем ти: Радуйся, радосте наша, избави нас от всякаго зла, и утоли нашя печали.

*Икос а~.*

Ангел множество, и вся небесная воинства славят тебе, царицу всех Богородицу, ты же исполнила еси радости души нашя милостивным явлением нам образа твоего святаго, богоизбранная Дево владычце, к немуже кланяющеся, тебе умиленная моления возсылаем, милосердому твоему к нам заступлению со страхом зовуще таковая: Радуйся, ты отца безначальнаго благословение: радуйся, ты сына превечнаго жилище. Радуйся, духа святаго пребывание: радуйся, яко тебе славят многоочитии херувими. Радуйся, яко тебе похвальная приносят шестокрылатии серафими: радуйся, яко тебе вся небесная воинства величают. Радуйся, яко тебе вся колена земная матерь божию исповедуют: радуйся, яко тобою вся вселенная веселия исполняется. Радуйся, яко тобою вся болезни нашя исцеляются: радуйся, твоими бо молитвами печали нашя утоляются. Радуйся, твоими бо ходатайствы вся прошения наша исполняются: радуйся, яко тебе и сыну твоему в твоей честней иконе благодарно покланяемся. Радуйся, радосте наша, избави нас от всякаго зла, и утоли нашя печали.

*Кондак в~.*

Видят тя, богоизбранная отроковице, вся небесныя силы предстоящу всегда престолу славы небеснаго царя, и за христианы к сыну и Богу молящуюся, небесная царице: мы же, грешнии, на земли зряще твою святую икону и к ней припадающе, тебе радостно покланяемся, зовуще: Аллилуиа.

*Икос в~.*

Разум подаждь нам, всеусердная предстательнице наша, небесная царице, из\ уст бо нас скверных како мощно пети твоему имени; яко благих еси нам ходатаица, сильна еси вспомоществовати во всякой нами требуемой помощи, да тебе со умилением зовем сице: Радуйся, молитвы о нас к сыну и Богу во утешение приносящая: радуйся, твоими молитвами очи наши от вечнаго рыдания избавляющая. Радуйся, твоими матерними молитвами сына и Бога на милость к нам преклоняющая: радуйся, твоими молитвами праведный на нас гнев божий утоляющая. Радуйся, твоими ходатайствы грехи нашя прощающая: радуйся, твоею помощию страсти нашя истребляющая. Радуйся, твоим предстательством временная нашя скорби разрушающая: радуйся, ты во всяких бедах и нуждах нам помогающая. Радуйся, тя славящих всегда прославляющая: радуйся, твоею радостию печали нашя утоляющая. Радуйся, непрестанное нам веселие подавающая: радуйся, ты нам райския двери отверзающая. Радуйся, радосте наша, избави нас от всякаго зла, и утоли нашя печали.

*Кондак г~.*

Сила вышняго осени тя к скорому и теплому заступлению верно притекающих к тебе, и честному твоему образу покланяющихся, единой бо токмо тебе, нетленной и пречистей Богоматери, дадеся дар всякое благое наше прошение исполняти, и едина ты можеши нам помощи, елико хощеши: тем всяк возраст славословит сына твоего и Бога нашего, зовый: Аллилуиа.

*Икос г~.*

Имеяй богатство милосердия неоскудное, всем концем земным простираеши руку помощи, и подаеши болящым исцеление, страждущым ослабу, слепым прозрение, и всем вся по своей их потребе исполняеши: мы же тебе благодарно сице поем: Радуйся, едина Мати, милосердие нам являющая: радуйся, милости сокровище многоценное нам открывающая. Радуйся, безчисленныя щедроты всем подавающая: радуйся, слово премудрости просящым дарующая. Радуйся, преспеяние разума юным подавающая: радуйся, раны нашя греховныя истребляющая. Радуйся, праведных в райских селениях насаждающая: радуйся, отчаянным будущих благ надеждо и укрепление. Радуйся, всех падших скоро к благодати возставляющая: радуйся, всем во всякой требуемой от тебе помощи помогающая. Радуйся, радосте наша, избави нас от всякаго зла, и утоли нашя печали.

*Кондак д~.*

Бурею многих бед одержимым нам всегда помогаеши, небесная царице, с верою прибегающым к тебе, и поклоняющымся цельбоносней твоей иконе, ейже первописанней иногда рекла еси: с сим образом благодать моя и сила, и мы истинно веруем, яко послушаеши прошения призывающих имя святое твое, и сыну твоему зовущих: Аллилуиа.

*Икос д~.*

Слыша Господь твоя на небеси о нас ходатайства, избранная палато духа святаго, исполняет твоя прошения, мы же грешнии на земли, видевше святую твою икону, яко светозарное солнце нам светящуюся, тебе яко божией матери дерзаем глаголати: Радуйся, солнце мысленное нам являющая: радуйся, светом немерцающим нас просвещающая. Радуйся, умерщвленных нас грехами оживляющая: радуйся, неплодным матерем ложесна разрешающая. Радуйся, нечаянно находящих на нас злых врагов скоро прогоняющая: радуйся, желаемых благ всегда нас наслаждающая. Радуйся, скоро в бедах и в печалех нас утешающая: радуйся, верою имя твое призывающих от нечаянныя смерти спасающая. Радуйся, на тя уповающым безконечный живот дарующая: радуйся, веру и любовь к тебе имущих к небеси возводящая. Радуйся, предстательство наше крепкое: радуйся, во всяких обстоятельствах нас защищающая. Радуйся, радосте наша, избави нас от всякаго зла, и утоли нашя печали.

*Кондак е~.*

Боготечную звезду, честную твою икону ты нам показала еси, владычце мира, к нейже мы зряще, и верою сердечною молящеся тебе, Богородице, глаголем: ты еси нам щит непобедимый и стена необоримая, вопиющым ти: Аллилуиа.

*Икос е~.*

Видеша силы небесныя на руку твоею создавшаго своима рукама человеки, и Владыку разумевающе его: мы же грешнии на земли зряще изображенную тебе пречистую матерь его, любезно свои руце к нам простирающую, к тебе умильно зовем: Радуйся, на руку твоею огнь божественный неопально держащая, имже грехи нашя попаляются: радуйся, на руку твоею света неприкосновеннаго носившая, имже души нашя просвещаются. Радуйся, врагов наших видимых и невидимых побеждающая: радуйся, любовь и милосердие к нам являющая. Радуйся, руце твои в поручение о нас к Богу приносящая: радуйся, вход в царствие небесное нам отверзающая. Радуйся, твоею помощию нас защищающая: радуйся, твоим ходатайством грехи нашя прощающая. Радуйся, твоим молением печали нашя утоляющая: радуйся, яко твоим предстательством всяких благ наслаждаемся. Радуйся, яко тобою вся во благих желания наша исполняются. Радуйся, радосте наша, избави нас от всякаго зла, и утоли нашя печали.

*Кондак з~.*

Проповедницы богоноснии апостоли по вознесении господни, при освящении храма твоего невидимою рукою изображенный шаровными подобии на стене обретше образ твой, владычце, рожденному от тебе Богу воспеша: Аллилуиа.

*Икос з~.*

Возсияла еси премудростию от истиннаго солнца правды, богоизбранная отроковице, и лучи истиннаго богоразумия испущающи, теми освещаеши всех верою исповедающих тя истинную матерь божию быти, вопиющих сице: Радуйся, всех на небеси славою твоею просвещающая: радуйся, начало человеческаго спасения устрояющая. Радуйся, ковчеже жизни нашея, от потопа смертнаго нас сохраняющий: радуйся, в райских селениях жити нам дарующая. Радуйся, предстательница наша к Богу, мир спасающая: радуйся, в бедах сущих скоро заступающая. Радуйся, всякия болезни человеческия телесныя и душевныя исцеляющая: радуйся, немым и косноязычным словеса отверзающая. Радуйся, всякаго блага просящым у тебе подательнице: радуйся, учение благодати всем источающая. Радуйся, тем всякий чин и возраст довольно услаждающая: радуйся, всех благия желания исполняющая. Радуйся, радосте наша, избави нас от всякаго зла, и утоли нашя печали.

*Кондак з~.*

Хотя долготерпеливый всевидец Господь явити своего человеколюбия и щедрот бездну, избра тебе себе в матерь, милости неисчерпаемый источниче, да аще кто праведным судом божиим осуждения достоин, твоим всемощным ходатайством сохранен будет, и сыну твоему и Богу нашему велегласно зовет: Аллилуиа.

*Икос з~.*

Дивна показал еси дела твоя в пречистей матери твоей, Господи, и дивну даровал еси нам ея икону, паче лучей солнечных просвещающу людей, яко самую зрящих Богородицу, и верою сердечною от души любовию вопиющих таковая: Радуйся, икону твою на земли яко облак всем распростирающая: радуйся, тою паче надеяния милосердое к нам заступление являющая. Радуйся, твоею иконою источники чудес всюду источающая: радуйся, явлением твоея иконы вся люди просвещающая. Радуйся, тою новое знамение благодати в церкви являющая: радуйся, яко на икону твою взирающе, самой тебе истинней Богородице покланяемся. Радуйся, иконою твоею, яко столпом огненным мрак греха отгоняющая: радуйся, тою печали нашя утоляющая. Радуйся, церковь освятившая тоя явлением: радуйся, яко мы грешнии сохраняемся твоим заступлением. Радуйся, вретище скорби нашея растерзающая: радуйся, вечною радостию нас одевающая. Радуйся, радосте наша, избави нас от всякаго зла, и утоли нашя печали.

*Кондак и~.*

Странну и преславну в церкви явльшуюся святую твою икону ангели воспеша, апостоли прославиша, лик святителей поклонишася, мы же грешнии, припадающе ожидаем твоея великия и богатыя милости, с веселием вопиюще: Аллилуиа.

*Икос и~.*

Всеми вышними и нижними владычествуяй Господь, видев тя матерь свою всегда предстоящу ему и со умилением ему приносящу моление о нас грешных, обеща исполнити вся прошения твоя: мы же грешнии надеяся на твоя матерния о нас молитвы, благодарственная тебе приносим сице: Радуйся, с сыном твоим и богом вечно царствующая: радуйся, емуже всегда о нас моления приносящая. Радуйся, всех к тебе прибегающих твоею милостию покрывающая: радуйся, всех радосте, печали нашя утоляющая. Радуйся, примирение наше с богом соделавшая: радуйся, Бога и человека соединившая. Радуйся, спасение человеческое устроившая: радуйся, прародительнаго греха клятву разрушившая. Радуйся, смертное наше естество безсмертием просветившая: радуйся, жестокость сердца нашего умилившая. Радуйся, отчаянных к Богу возводящая: радуйся, сосуды смертныя на нас уготованныя сокрушившая. Радуйся, радосте наша, избави нас от всякаго зла, и утоли нашя печали.

*Кондак ф~.*

Все естество ангельское похвальныя песни приносит тебе, божией матери и заступнице всех припадающих тебе и просящих твоея помощи, яко твердым и крепким твоим предстательством праведных веселиши, грешных заступаеши и от бед избавляеши и печали утоляеши, и молишися о всех верою зовущих: Аллилуиа.

*Икос ф~.*

Ветии многовещанныя, яко рыбы безгласныя, недоумеют хвалити славный, владычце, иконы твоея праздник, ниже от скверных устен наших приносимыя ти похвалы достойны, обаче, неисчетныя благодеяния иконою твоею нам являемыя видевше, душею и сердцем радующеся тебе глаголем: Радуйся, от глада нас хлебом жизни питающая: радуйся, от губительства смертнаго безсмертием нас соблюдающая. Радуйся, от труса греховнаго нас сохраняющая: радуйся, от потопа смертнаго рукою твоею крепкою нас избавляющая. Радуйся, от огня росою молитв твоих нас восхищающая: радуйся, от бед сильным твоим предстательством нас защищающая. Радуйся, от меча силою твоею нас охраняющая: радуйся, от нашествия иноплеменник нас спасающая. Радуйся, от междоусобныя брани истинным миром нас ограждающая: радуйся, от смертоносныя раны прибегающих к тебе исцеляющая. Радуйся, от належащаго праведнаго прещения божия твоим молением нас свобождающая: радуйся, от всякия нас язвы твоим честным ходатайством из\ъимающая. Радуйся, радосте наша, избави нас от всякаго зла, и утоли нашя печали.

*Кондак и~.*

Спасти хотя род человеческий от прелести вражия, человеколюбец Господь, тебе матерь свою дарова земным на помощь, глаголя: сынове человечестии, се Мати моя покров и прибежище вам да будет, печальным утешение, скорбящым радование, обидимым заступница, да всех из\ глубины греховныя воздвигнет, вопиющих: Аллилуиа.

*Икос и~.*

Царю небесный, тако молит за ны всегда небесная царица, приими всякаго человека славящаго тя и призывающаго имя твое, идеже бывает память святому имени твоему, и прославляющих мя имене твоего ради, и не отрини их от лица твоего, но благоволи в них, и приими от них всякое моление, и всех от бед избави: мы же грешнии, надеющеся на твоя матерния молитвы, зовем сице: Радуйся, яко ты молитвенница наша к Богу теплая: радуйся, яко твоя матерняя молитва много может, Владыку умилостивляющая. Радуйся, отчаянных надеждо, печали их утоляющая: радуйся, твоею благодатию наше недостоинство осиявающая. Радуйся, нашу скверну твоею чистотою очищающая: радуйся, моления наша твоим благоуханием исправляющая. Радуйся, брение наше тленное в нетление обращающая: радуйся, неможение наше утверждающая. Радуйся, вся нашя болезни душевныя и телесныя исцеляющая: радуйся, нашедший на нас облак страстей, скорбей и печалей скоро разгоняющая. Радуйся, сильным твоим прошением вся полезная дарующая. Радуйся, радосте наша, избави нас от всякаго зла, и утоли нашя печали.

*Кондак а~и.*

Пение всеумиленное приими от нас, небесная царице, и молитву приносимую тебе, Дево Богородице, услыши: к тебе бо в напастех, скорбех и печалех прибегаем, и пред\ тобою в бедах наших слезы проливаем, и молим, утоли нашя печали, и приими сию жертву твоих рабов, зовущих: Аллилуиа.

*Икос а~и.*

Светоприемная свеще истиннаго света сущих на земли явльшися, души просвещаеши чтущих твоея иконы явление, и к разуму божественному наставляеши поющих ти сицевая: Радуйся, свеще неугасимая огня невещественнаго, нас просвещающая: радуйся, заре незаходимаго света божественнаго, нас озаряющая. Радуйся, солнце правды, нас облистающее: радуйся, источник жизни райския нам источающая. Радуйся, мати света истиннаго, благочестивых душы просвещающая: радуйся, Мати всех Бога, озлобленных всех души утешающая. Радуйся, тя на помощь призывающих и имя твое славящих спасающая: радуйся, уповающым на тя живота непостыдный конец дарующая. Радуйся, всем родом, тя матерь божию почитающым и Богородицу именующым, непрестанно помогающая: радуйся, осенением святыя твоея иконы злых духов мечтания от нас прогоняющая. Радуйся, во внезапных на нас находящих скорбех и печалех скоро нас утешающая: радуйся, всему миру радость дарующая. Радуйся, радосте наша, избави нас от всякаго зла, и утоли нашя печали.

*Кондак в~и.*

Благодать божественную испроси нам у небеснаго Владыки, сына твоего и Бога, и простри нам руку помощи, и молитвами твоими утоли нашя печали, покрый нас кровом крилу твоею, отжени от нас всякаго врага и супостата, умири нашу жизнь, да не погибнем люте: но приими нас в вечныя кровы, покровительнице наша, да радующеся тебе зовем: Аллилуиа.

*Икос в~и.*

Поюще тя державную помощницу, хвалим тя, и молящеся тебе со умилением, веруем и исповедуем, яко испросиши благая и временная и вечная воспевающым ти: Радуйся, молитвами твоими весь мир спасающая: радуйся, всю вселенную ходатайством твоим заступающая. Радуйся, православным на варвары победы подавающая: радуйся, нашествия на христианы иноплеменных побеждающая. Радуйся, в вере благочестивыя сохраняющая: радуйся, непочитающих иконы твоея святыя, яко прах от лица земли развевающая. Радуйся, покланяющымся иконе твоей, и тя на помощь призывающым, и в печалех бедствующым скоро помогающая: радуйся, нас грешных ко спасению и восприятию благ вечных наставляющая. Радуйся, безконечнаго царствия у сына твоего и Бога нашего всем нам испрошающая: радуйся, верным безконечную жизнь дарующая. Радуйся, всем во всякой потребе вся полезная и благая подавающая. Радуйся, радосте наша, избави нас от всякаго зла, и утоли нашя печали.

*Кондак г~и.*

О всепетая Мати, небесная царице и владычце, Дево Богородице, рождшая всех святых святейшее слово, нынешнее приемши приношение, утоли нашя печали, и избави нас от всяких напастей, бед, скорбей и вечнаго осуждения, и грядущаго изми мучения, и сподоби нас рабов твоих в вечных райских селениях водворитися, зовущих: Аллилуиа.

*Сей кондак глаголи трижды. Посем икос а~ и кондак а~.*

*Молитва ко пресвятей Богородице:*

Царице моя преблагая, надеждо моя Богородице, приятелище сирых, и странных предстательнице, скорбящих радосте, обидимых покровительнице, зриши мою беду, зриши мою скорбь: помози ми яко немощну, окорми мя яко странна: обиду мою веси, разреши ту, яко волиши: яко не имам иныя помощи разве тебе, ни иныя предстательницы, ни благия утешительницы, токмо тебе, о Богомати, яко да сохраниши мя и покрыеши, во веки веков. Аминь.
