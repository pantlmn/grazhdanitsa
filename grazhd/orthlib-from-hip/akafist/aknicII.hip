<::рус> оцифровка и приведение к грамматическим нормам ЦС-языка: OOO «OMTA»,

<::лат> оооо.omta.rу, omta@maиl.rу

<::слав>

*Кондак а~.*

Избранный от рождения страстотерпче и Христовы любве воплощение, воспеваем ти, похвальная, яко паче всего отечество твое возлюбившему, ты же, яко имеяй дерзновение ко Господу, просвети омраченныя умы и сердца наша, да зовем ти:

Радуйся, николае, боговенчанный царю и великий страстотерпче.

*Икос а~.*

Ангелов творец посла тя земли российстей, яко ангела незлобива на вразумление людей твоих, тя бо избра по образу сына своего единороднаго в жертву искупления за грехи людей российских, мы же, дивящеся таковому о тебе промышлению вседержителя, с умилением вопием ти:

Радуйся, Христу уподобление: радуйся, жертво всесожжения.

Радуйся, российских царей украшение: радуйся, страны своея утверждение.

Радуйся, незлобия и всепрощения образе: радуйся, твердаго исповедания крепосте.

Радуйся, обидимых неложное упование: радуйся, верных нерушимое основание.

Радуйся, николае, боговенчанный царю и великий страстотерпче.

*Кондак в~.*

Видящи всеблагая Богомати во уделе своем страну нашу мерзостию растления оскверняемую, избра тя от рождения яко чистейшаго Руси во очищение, да вси несумненною надеждою творим песнь: Аллилуиа.

*Икос в~.*

Разум предвечный пред\ъустави тя ко спасению в житии твоем, иову многострадальному, рождение твое и память праведника сочетавая. мы же, во страданиих за грехи нашя, паче же за отступление от тебе, помазанника божия, со трепетом смиренным и сокрушением сердечным вопием ти сице:

Радуйся, хулы и напасти от народа твоего претерпевый: радуйся, сострадание к нему до конца имевый.

Радуйся, правило веры православныя: радуйся, образе кротости Давидовы.

Радуйся, светильниче правды: радуйся, хранителю истины.

Радуйся, смиренномудрия учителю: радуйся, терпения иовлева любителю.

Радуйся, николае, боговенчанный царю и великий страстотерпче.

*Кондак г~.*

Сила вышняго осени тя, помазанниче божий, лжемудрствующу западу вразумление противоратное соделавшаго, да мир весь Богу вопиет: Аллилуиа.

*Икос г~.*

Имея тщание о благочестии, ревновал еси, благоверный царю, храмов созиданию, мощей угодников божиих прославлению, просвещения Христианскаго насаждению и обездоленных от насилия ограждению, сего ради мир православный слави тя сице:

Радуйся, святителя николая соимените: радуйся, преподобнаго серафима сомолитвенниче.

Радуйся, православия насадителю: радуйся, света Христова носителю.

Радуйся, царствования христианскаго учителю: радуйся, православным странам охранителю.

Радуйся, обителей монашествующих покровителю: радуйся, иконопочитания попечителю.

Радуйся, николае, боговенчанный царю и великий страстотерпче.

*Кондак д~.*

Бури дерзости, злоречия и безумия не убоялся еси, страстотерпче николае, глаголя: измена, трусость и обман окрест всюду. злохуления, заточение и умерщвление кротко претерпел еси, Богу вседержителю вопия: Аллилуиа.

*Икос д~.*

Слыша державы твоея российския нестроение и видя христиан поношение, непрестанно молился еси, да спасет царица преблагая русь православную, сего ради похвальными песньми воспеваем ти таковая:

Радуйся, пречистыя державный чтителю: радуйся, чести икон ея ревнителю.

Радуйся, в молениих за люди своя предстателю: радуйся, их под\ державный покров ея вручителю.

Радуйся, Христа ради чашу страданий испивый: радуйся, измену до конца простивый.

Радуйся, молитвы кадило благовонное: радуйся, лампадо веры неугасимая!

Радуйся, николае, боговенчанный царю и великий страстотерпче.

Кондак е~.

Боготечная звезда россияном верным в разсеянии сущым явился еси, о имени твоем во едино их собирая и путь покаяния к руси возрождению показуя, да возрадуются ангелы о грешницех кающихся взывающе: Аллилуиа.

Икос е~.

Видя яко кротость и смирение во обращение не успевает, все упование на Мати божию возложил еси и в руце вседержителя всего себе предал еси, да и безумныя вразумит во еже пети тебе:

Радуйся, буйствующия гордыни победителю: радуйся, венца смиренный носителю.

Радуйся, немощных стено необоримая: радуйся, к людем своим любовь преиз\ъобильная.

Радуйся, чудесами в россии богом превознесенный: радуйся, в разсеянии сущими прославленный.

Радуйся, за россию жертво усердная: радуйся, славяном сердце милосердное.

Радуйся, николае, боговенчанный царю и великий страстотерпче.

*Кондак з~.*

Проповедуют концы вселенныя славу твою, во всю землю изыде вещание твое: несть тоя жертвы, юже не принесл бых за благо отечества моего, научая тем люди твоя покаянно пети Богу: Аллилуиа.

*Икос з~.*

Возсиял еси паче солнца земли российстей, святе николае, предстательство людем твоим даже на голгофе твоей явивый, да вси ко Христу обратятся и благодарственно воспоют:

Радуйся, свете от востока изшедый: радуйся, тмою запада не ослепленный.

Радуйся, сияние правды неистощимое: радуйся, светило кротости незаходимое.

Радуйся, грешников вразумление: радуйся, праведников прославление.

Радуйся, слуго божий самодержавный: радуйся, воистинну святый царю православный.

Радуйся, николае, боговенчанный царю и великий страстотерпче.

*Кондак з~.*

Хотяй веру православную на земли утвердити, подвигнул еси царство твое на заступление обидимыя страны сербския, да видя добрая дела твоя, прославят отца небеснаго, вопиюще: Аллилуиа.

*Икос з~.*

Новаго тя ноя, строителя спасения народу российскому и сохранителя страны сербския яви тя Господь, о николае, православным людем победы подателю, да вси подвиги твоя поминающе, присно вси купно воспеваем ти:

Радуйся, священнаго писания исполнителю: радуйся, предания святых отец хранителю.

Радуйся, дом души своея на камени Христе создавый: радуйся, дом матере божия любовию утвердивый.

Радуйся, российскаго корабля ко спасению водителю: радуйся, славян в бедах надежный утешителю.

Радуйся, христианских добродетелей носителю: радуйся, греховных страстей искоренителю.

Радуйся, николае, боговенчанный царю и великий страстотерпче.

*Кондак и~.*

Странное чудо видим на тебе, рабе божий благий и верный, десницею вышняго многажды охраняемем с царицею же и чады и слуги твоими мученическим венцем венчаемем, сего ради вниде в радость Господа твоего, мы же промыслителю всяческих вопием: Аллилуиа.

*Икос и~.*

Вси поем подвиг ваш крепкий, почитаем страдание, хвалим долготерпение, ублажаем кончину вашу. воистинну, что добро или что красно, но еже жити, паче умрети, вкупе во Христе Иисусе за люди своя; мы же, недостойная чада ваша, едиными усты и единым сердцем славим и воспеваем имена ваша сице:

Радуйся, царице александро новая: радуйся, алексие, наследниче небесный.

Радуйся, ольго новая богомудрая: радуйся, татиано милосердная.

Радуйся, марие целомудренная: радуйся, анастасие агнице святая.

Радуйся, радужная седмерице, завете новаго царствия: радуйся, цветниче благоуханный, торжество православия.

Радуйся, николае, боговенчанный царю и великий страстотерпче.

*Кондак ф~.*

Всякими чудесы являше Господь благоволение свое российским людем, дондеже преогорчиша его до зела, но тобою, великомученче царю, к покаянию призываеми, надежду прощения имамы, да вопием Богу: Аллилуиа.

*Икос ф~.*

Ветии многовещаннии, яко рыбы безгласныя, не возмогут возрещи высоту твоего терпения, мы же глубину падения нашего созерцающе, в сокрушении духа восклицаем:

Радуйся, мужество необоримое: радуйся, верносте непоколебимая.

Радуйся, кающихся совершенное прощение: радуйся, упорствующих долготерпение.

Радуйся, завет царствующаго отца соблюдавый: радуйся, пред\ царем царей обет сохранивый.

Радуйся, Богу послушливый вельми: радуйся, нелицемерный в любви.

Радуйся, николае, боговенчанный царю и великий страстотерпче.

*Кондак и~.*

Спастися хотяй всем человеком и в разум истины приити, иже на крови мученков церковь свою основавый Христос, положи тя, царю самодержавный, во основание новыя храмины российския, да сущии в ней верно вопиют: Аллилуиа.

*Икос и~.*

Стена еси всем к тебе с верою прибегающым и необоримое ограждение еси миру православному, отче чадолюбивый, научаяй вся верныя на помощь тя призывати сице:

Радуйся, благодатию немощных врачевание: радуйся, оскудевающих добродетельми восполнение.

Радуйся, пленных свободителю: радуйся, нищих защитителю.

Радуйся, буйствующих трезвение: радуйся, от недуга винопития исцеление.

Радуйся, новое солнце красное: радуйся, очистительная реко багряная.

Радуйся, николае, боговенчанный царю и великий страстотерпче.

*Кондак а~и.*

Пение пресвятей Троице даже до смерти принося, течение скончал еси и веру соблюл еси, еюже вся православныя Христианы подвизаеши пети: Аллилуиа.

*Икос а~и.*

Светодателем послан быв земли нашей, яко агнец непорочный, полагаешися в жертву за грехи нашя, да в покаянии узрим свет и вопием ти сице:

Радуйся, образ жития и кончины святыя давый: радуйся, за грехи земли своея пострадавый.

Радуйся, за врагов своих моливый: радуйся, мучителей своих простивый.

Радуйся, в житии твоем миротворче: радуйся, на небесех Христианом поборниче.

Радуйся, скипетром духовно управивый: радуйся, порфирою духа украшенный.

Радуйся, николае, боговенчанный царю и великий страстотерпче.

*Кондак в~и.*

Благодать от Бога дадеся тебе, николае, молитися за ны, о прощении за отступление наше от тебе, помазанника божия, и от наследия святых отец, но с упованием крепким вопием: Аллилуиа.

*Икос в~и.*

Поюще страдания твоя, страстотерпче святый, покланяемся благодати всесвятаго духа, явльшейся на тебе, да вси согласно вопием:

Радуйся, помазанниче божий, присный молитвенниче: радуйся, возлюбленное чадо Христово кротчайшее.

Радуйся, царице праведною быти пособивый: радуйся, чада и слуги ко Христу приведый.

Радуйся, люди твоя во истине просветивый: радуйся, отечества чести не посрамивый.

Радуйся, духа святаго верный стяжателю: радуйся, великия веры до конца показателю.

Радуйся, николае, боговенчанный царю и великий страстотерпче.

*Кондак г~и.*

*О,*
священная главо, помазанниче божий, мученче святый царю николае, призри на царство твое земное и на люди твоя, и умоли вседержителя, да не внидет в суд с нами, но да подаст нам: велие прощение, востание от падения и царства православнаго воскресение, вопиющым непрестанно: Аллилуиа.

*(Сей кондак глаголи трижды)*

*Икос а~.*

Ангелов творец посла тя земли российстей, яко ангела незлобива на вразумление людей твоих, тя бо избра по образу сына своего единороднаго в жертву искупления за грехи людей российских, мы же, дивящеся таковому о тебе промышлению вседержителя, с умилением вопием ти:

Радуйся, Христу уподобление: радуйся, жертво всесожжения.

Радуйся, российских царей украшение: радуйся, страны своея утверждение.

Радуйся, незлобия и всепрощения образе: радуйся, твердаго исповедания крепосте.

Радуйся, обидимых неложное упование: радуйся, верных нерушимое основание.

Радуйся, николае, боговенчанный царю и великий страстотерпче.

*Кондак а~.*

Избранный от рождения страстотерпче и Христовы любве воплощение, воспеваем ти, похвальная, яко паче всего отечество твое возлюбившему, ты же, яко имеяй дерзновение ко Господу, просвети омраченныя умы и сердца наша, да зовем ти:

Радуйся, николае, боговенчанный царю и великий страстотерпче.

*Молитва святому великомученку и страстотерпцу царю николаю.*

*О,*
святый страстотерпче царю мученче николае, помазанника своего тя Господь избра, во еже милостивно и право судити людем твоим, и хранителя царства православнаго быти: царское служение сие и о душах попечение со страхом божиим совершал еси. испытуя же тя, яко злато в горниле, скорби горькия Господь ти попусти, яко же иову многострадальному, последи же престола царскаго лишение и мученческую смерть посла ти. вся сия кротко претерпевый, яко истинный раб Христов, наслаждаешися ныне вышния славы у престола всех царя, купно со святыми мученки: святою царицею александрою, святым царевичем алексием, святыми царевнами ольгою, татианою, мариею и анастасиею и с верными слуги твоими, также со святою мученцею княгинею елисаветою и со всеми царственными мученки и святою мученцею варварою. но яко имея дерзновение велие ко Христу царю, его же ради и пострада, моли с ними, да отпустит Господь грех народа, не возбранившаго убиение твое, царя и помазанника божия, да избавит Господь страждущую страну российскую от лютых безбожник, за грехи нашя и отступление от Бога попущенных, и возставит престол православных царей, нам же подаст грехов прощение, и на всякую добродетель наставит нас, да стяжем смирение, кротость и любовь, ихже сии мученцы явиша, да сподобимся небеснаго царствия, идеже купно с тобою и всеми святыми новомученки и исповедники российскими прославим отца и сына и святаго духа, ныне и присно и во веки веков. Аминь.

