<::рус> источник: Трио

<::лат> http://ооо.trиo.orthodoxy.rу

<::слав>

*АКАФИСТЪ*

*преподобному и богоносному отцу нашему*

*АЛЕКсАНДРу,*

*игумену свирскому, чудотворцу*

*Кондак а~.*

Избранный угодниче Христов и чудотворче, преподобный отче александре, возсиявый мирови, яко звезда богосветлая, жития твоего добротою и множеством чудотворений, восхваляем тя любовию в песнех духовных: ты же, яко имеяй дерзновение ко Господу, молитвами твоими от всяких нас бед свободи, да зовем ти: Радуйся, преподобне александре, свирский чудотворче.

*Икос а~.*

Ангельский нрав имел еси, отче преподобне, и яко безплотный, непорочно житие совершил еси на земли, дивный образ совершенства духовнаго нам оставив, да подражаем добродетелем твоим, и зовем ти сице: Радуйся, благочестивых родителей плод богодарованный: радуйся, неплодие рождших тя разрешивый. Радуйся, сетование их на радость преложивый: радуйся, от пелен богом избранный. Радуйся, от утробы матерней на службу ему пред\ъуставленный: радуйся, от юности его единаго всем сердцем возлюбивый. Радуйся, вся красная мира сего ни во чтоже вменивый: радуйся, постом и бдением молитвенным плоть твою удручивый. Радуйся, непорочный сосуде божия благодати: радуйся, жилище духа святаго, украшенное чистотою. Радуйся, мужу желаний духовных: радуйся, главо, освященная десницею всевышняго. Радуйся, преподобне александре, свирский чудотворче.

*Кондак в~.*

Видя Господь душу твою, яко ниву благовозделанную к плодоносию духовному, от юности к исканию единаго на потребу, направи твой помысл, преподобне, темже любве ради Христовы, родителей твоих и дом отеческий оставил еси, и всякаго пристрастия суетнаго свободився, притекл еси в пустынную обитель валаамскую на подвиги иноческия, зовый спасающему тя Богу: Аллилуиа.

*Икос в~.*

Разумом богопросвещенным постигл еси суету и непостоянство мира сего, в немже радость сменяется скорбию, благополучие же наветуется бедами нечаянными. Темже вечных нетленных благ возжелел еси, отче преподобне, и сия взыскати потщался еси отречением мирских благ и вольною нищетою, подвигая нас звати тебе: Радуйся, пустыннаго безмолвия любителю: радуйся, смирения и нестяжания рачителю. Радуйся, истиннаго самоотвержения совершенный образе: радуйся, иноческаго равноангельскаго жития всеизрядное явление. Радуйся, правило веры и благочестия: радуйся, зерцало терпеливаго послушания. Радуйся, безмолвие иноческое возлюбивый: радуйся, слезы духовныя стяжавый. Радуйся, плачем временным блаженство вечное снискавый: радуйся, молитвами непрестанными прилоги вражия сокрушивый. Радуйся, бдением и трудами плоть твою духови покоривый: радуйся, постом и воздержанием страсти укротивый. Радуйся, преподобне александре, свирский чудотворче.

*Кондак г~.*

Силою всевышняго осененный и укрепляемый, в иночестем пострижении власов главы твоея, все плотское мудрование отложил еси, преподобне, и яко воин благоискусный, схиму иноческую в броню спасения стяжав, и непобедимым оружием креста Христова вооружився, крепко ратовал еси противу врага невидимаго диавола, смирением глубоким побеждая его вознесенную гордыню, и выну вопия ко Господу: Аллилуиа.

*Икос г~.*

Имея слез источник из\ъобильный, угодниче божий, и умиления велию благодать, хлеб твой слезами орошал еси, и питие плачем растворял, от преизбытка желания божественнаго и любве ко Господу. Темже и мы ублажаем тя звании сими: Радуйся, крепости и мужества тезоименитый подвижниче: радуйся, ангелоподобный человече. Радуйся, царя небеснаго воине добропобедный: радуйся, валаамския обители плод добрый. Радуйся, пустынножителю благоприятный: радуйся, молитвенниче неусыпающий. Радуйся, постниче изрядный: радуйся, безмолвниче дивный. Радуйся, подвигом древних богоносных отцев последователю: радуйся, их терпению и трудам подражателю. Радуйся, благовременно могилу себе ископавый: радуйся, о смертнем часе непрестанно помышлявый. Радуйся, преподобне александре, свирский чудотворче.

*Кондак д~.*

Буря искушений и устремлений диавольских не возможе поколебати храмины твоея душевныя, преподобне отче, основана бо бе на твердом камени веры во Христа, и хранима трезвением и молитвами непрестанными, имиже выну противоборствовал еси врагу спасения человеческаго, и непреткновенно восходил еси по стезям добродетелей к совершенству духовному в меру возраста Христова, воспевая Богу: Аллилуиа.

*Икос д~.*

Слышав похваляема себе от человек, убоялся еси превозношения суетнаго, отче богомудре, и яко истинный смирения образ, умыслил еси убежати в пустыню неизведанную, на реку свирь, на место свыше тебе указанное в видении чуднем, да тамо мирно и невозбранно единому Богу поработаеши, идеже мы сретаем тя благохвалении сими: Радуйся, смирившагося до рабия зрака Христа Господа благий последователю: радуйся, святых его заповедей усердный исполнителю. Радуйся, девственниче душею и телом: радуйся, трудолюбче нелицемерный. Радуйся презревый славу человеческую суетную: радуйся, сокрушивый сети тщеславия и гордыни. Радуйся, поправый высокоумия душевредную прелесть: радуйся, усвоивый себе святое смирение Христово. Радуйся, исполнивый все обеты иночества: радуйся, украсивыйся дарами благодати божией. Радуйся, по благодати приемый власть на духи нечистыя: радуйся, ни во чтоже вменивый тех устрашения и привидения. Радуйся, преподобне александре, свирский чудотворче.

*Кондак е~.*

Светозарный лучь озари в нощней темноте место пустынное, на немже вселитися пришел еси, преподобне, знаменуя собою светлость души твоея, и пламенеющее любовию ко Господу сердце твое, идеже благоприятно бысть творцу твое произволение работати ему в преподобии и святости, и пети ему тамо хвалебную песнь: Аллилуиа.

*Икос е~.*

Видевше ангельстии чинове равноангельское житие твое, отче богоблаженне, смирения твоего глубину, молитвы неотступность, воздержания твердость и велию ревность духа твоего о чистоте, удивишася и прославиша человеколюбца Бога укрепляющаго немощное естество человеческое. Мы же ублажаем тя и зовем: Радуйся, светильниче пустынный, просветивый страну корельскую сиянием твоих добродетелей: радуйся, иночествующих дивное украшение. Радуйся, крине благоуханный пустыннаго прозябения: радуйся, древо благоплодное небеснаго наслаждения. Радуйся, возлюбивый благолепие дому божия: радуйся, в себе самем храм триипостасному божеству уготовивый. Радуйся, преподобием и правдою одеянный: радуйся, союзом добродетелей удобренный. Радуйся, помазание приемый от святаго духа: радуйся, освященный сосуде благодати божией. Радуйся, рабе Христов, благий и верный: радуйся, слуго господень истинный. Радуйся, преподобне александре, свирский чудотворче.

*Кондак з~.*

Проповедник подвигов твоих в пустыни свирской явился ловец зверей дивиих, иже гнав еленя в дубраве непроходимей, смотрением божиим обрете храмину твою, преподобне отче: видев же тя во плоти ангела, знамение благодатнаго озарения на лице своем носяща, страха и радости исполнися, и припад к честным твоим стопам, во умилении сердца возопи зиждителю Богу: Аллилуиа.

*Икос з~.*

Возсиял еси в пустыни свирстей богосветлое светило, и на спасения стезю наставил еси многи душы человеческия: яви бо тя Христос наставника и учителя иноком пустыннолюбивым, иже стекахуся к тебе, яко овцы к пастырю, могущу упасти их на пажити живоносней. Темже, яко сотворившаго и научившаго, чествуем тя сими похвальными словесы: Радуйся, источниче богодухновенных учений: радуйся, хранилище из\ъобильнаго умиления. Радуйся, одушевленныя скрижали закона господня: радуйся, немолчный проповедниче евангелиа Христова. Радуйся, заповеди господни исполнивый, и оным научивый учеников твоих: радуйся, ленивых подвигнувый к исправлению твоими Христоподражательными нравы. Радуйся, немощных данною ти от Господа благодатию укрепивый: радуйся, скорбящих сладостию твоих словес утешивый. Радуйся, грешных к покаянию направивый: радуйся, юныя уцеломудривый. Радуйся, сострадания исполненный: радуйся, в милости богатый. Радуйся, преподобне александре, свирский чудотворче.

*Кондак з~.*

Хотя человеколюбец Господь прославити место подвигов твоих, отче, посла ангела своего благовестити тебе, яко будет на месте том обитель иноком во спасение, и в ней храм во имя святыя Троицы. Ты же явлением безплотнаго просвещен, с радостным трепетом внимал еси благовестию небесному, зовый в смирении духа владыце ангелов и человеков: Аллилуиа.

*Икос з~.*

Новое знамение благоволения божия даровася тебе, преподобне, егда безмолвствующу ти в избранней пустыни, в нощи свет велий облиста тя, и три мужа в одеждах светлых предсташа пред\ тобою, мир тебе дарующе и повелевающе, да устроиши тамо обитель иноческую, и в ней храм во имя святыя Троицы. Дивяся убо сему пречудному в триех ангельских лицех троическому явлению, зовем ти: Радуйся, таинниче пресвятыя и единосущныя Троицы: радуйся, самовидче неизреченнаго божия явления. Радуйся, собеседниче светоносных ангельских сил: радуйся, созерцателю лучезарнаго божественнаго видения. Радуйся, причастниче огнезрачнаго трисолнечнаго сияния: радуйся, поклонниче триипостаснаго божества. Радуйся, в смертнем телеси безсмертия зарею просвещенный: радуйся, на земли небеснаго посещения удостоенный. Радуйся, смирением высокая стяжавый: радуйся, нищетою богатую милость господню улучивый. Радуйся, сеявый слезами радость присносущную: радуйся, приемый исполнение обетований непреложных. Радуйся, преподобный александре, свирский чудотворче.

*Кондак и~.*

Страннолепно явился ти на воздусе ангел господень в мантии и куколи иночестем, указуяй место, на немже храм во имя живоначальныя Троицы имел еси создати в пустыне свирстей, преподобне отче, егоже божиим поспешением совершив и освятив, со ученики твоими немолчныя хвалы возсылал еси в нем Господеви, зовый: Аллилуия.

*Икос и~.*

Всего себе предав воле господней, учениками твоими умоленный, священства благодать восприяти не уклонился еси, отче, аще и тужаше дух твой, ужасаяся высоты сея, но послушание явил еси духовным чадом твоим, подвизая их согласно звати тебе: Радуйся, безкровныя жертвы достойный совершителю: радуйся, олтаря господня благоговейный служителю. Радуйся, преподобнеи руце твои со многим дерзновением к Господу воздеявый: радуйся, молитвы теплейшыя от сердца чиста к престолу вседержителя возносивый. Радуйся, образ благочестия бывый твоим учеником: радуйся, мастию священства умащенная главо. Радуйся, вождю благоискусный воинов духовных: радуйся, отче благомудрый общежития иноческаго. Радуйся, свеще, в молитве к Богу возженная: радуйся, звездо, ко спасению путь верный показующая. Радуйся, маслино, елей милости божией источившая: радуйся, чаша, жаждущих учения спасительнаго напоившая. Радуйся, преподобне александре, свирский чудотворче.

*Кондак ф~.*

Вси иноцы обители твоея в радостный трепет приидоша, егда устремление потока воднаго, на святую обитель твою движущееся, молитвою твоею укротил еси, и призыванием всесильнаго имене Иисус Христова, бурному потоку тещи безвредно устроил еси на благую потребу иночествующих, еже видевше духовная чада твоя, всеумиленно возгласиша купно с тобою Богу: Аллилуия.

*Икос ф~.*

Витийство человеческое не довлеет изрещи обилие радости духовныя, еюже преисполнился еси, отче богоносне, егда во время молитвы твоея нощныя, явися ти пресвятая Богородица с ликом чинов ангельских и обетовании непреложными душу твою возвесели, яко присная заступница обители твоея будет, снабдевающи и покрывающи ю по вся дни. Темже и мы сия радостная тебе приносим глаголы: Радуйся, благоволением Богоматре осененный: радуйся, посещением царицы небесе и земли утешенный. Радуйся, слышавый милостивыя от уст ея глаголы: радуйся, приемый обетование крепкаго ея твоей обители заступления. Радуйся, любимиче ея преискренний: радуйся, избранниче сына ея и Бога. Радуйся, даром чудотворения облагодатствованный: радуйся, будущая, яко настоящая провидевый. Радуйся, рыбарем ловитву чудесно умноживый: радуйся, неплодным родителем чадородие даровавый. Радуйся, болящыя здравы возставивый: радуйся, тайная согрешения человеческая обличивый. Радуйся, преподобне александре, свирский чудотворче.

*Кондак и~.*

Спасти хотя душы ученик твоих, отечески назидал еси их, богомудре, оваго словом, оваго примером жития твоего, с кротостию обличая, с любовию увещевая их преуспевати в благочестии и чистоте: наипаче же пред\ кончиною твоею, вся ко спасению душевному благопотребная заповедал еси им, и научил еси их в молитвах бодрствовати и немолчно пети Богу: Аллилуиа.

*Икос и~.*

Стена заступления быша молитвы твоя, чудотворче святый, всем с верою к тебе притекающым во всякой скорби, ибо чистоты ради твоея сердечныя, сила духовная от Бога тебе даровася, болящих исцеляти, бедствующым помогати, будущая прорицати, яко славити ближним и дальным величия божия, в тебе явленная, и звати тебе сице: Радуйся, недугов человеческих врачу немздоприемный: радуйся, не токмо телесных, но и душевных болезней целителю изрядный. Радуйся, слепым прозрение даровавый: радуйся, сляченных и увечных здравы сотворивый. Радуйся, бесных от диавольскаго удручения свободивый: радуйся, изступленным ум здравый возвративый. Радуйся, покрытых струпами уврачевавый: радуйся, печальных утешивый. Радуйся, бедствующым на помощь ускоривый: радуйся, плененным и в темнице седящым ослабу и свободу явлением твоим даровавый. Радуйся, преподобне александре, свирский чудотворче.

*Кондак а~и.*

Пение всеумиленное принесл еси пресвятей Троице во время кончины твоея, преподобне, и молитве сущей на устех твоих, предал еси святую душу твою в руце живаго Бога, егоже от юности возлюбил еси, и емуже до старости маститыя работал еси нелицемерно, темже со упованием благим радостно прешел еси к обителем небесным, со ангельскими лики пети триипостасному Богу: Аллилуиа.

*Икос а~и.*

Мирную кончину твою видевше твои ученицы, великий угодниче божий, скорбь разлучения с тобою утешением благодатным раствориша, в уповании всесильнаго предстательства твоего горе у престола божия, идеже слышиши с любовию тебе зовущих: Радуйся, венец безсмертныя жизни от руки вседержителя приемый: радуйся, в чертозе небеснаго домовладыки ликовствуяй. Радуйся, откровенным лицем славу трисияннаго божества созерцаяй: радуйся, со старцы белоризными творцу покланяяйся. Радуйся, всесветлаго царствия Христова наследниче: радуйся, иерусалима горняго гражданине. Радуйся, небеснаго сиона жителю: радуйся, нерукотворенных скиний райских обитателю. Радуйся, по трудех временныя жизни, покой вечный получивый: радуйся, блаженство, от века праведным уготованное, праведно восприявый. Радуйся, лучами невечерняго света свыше осиянный: радуйся, долу величием чудес блистающий. Радуйся, преподобне александре, свирский чудотворче.

*Кондак в~и.*

Благодати причастна явися священная рака, содержащая многоцелебныя мощи твоя, чудотворче святый, ихже по летех мнозех яви Господь в недрах земных нетленными, исцеления неоскудно источающыя, и всяк недуг врачующыя силою Бога, дивнаго во святых своих, дивно прославльшаго тя на небеси и на земли, емуже воспеваем: Аллилуия.

*Икос в~и.*

Поюще радостную песнь хвалы и благодарения человеколюбцу Богу, прославльшему тя в стране российстей чудотворца дивнаго и милостиваго, молим тя, преподобне отче наш: буди ходатай к нему и молитвенник присный о нас, зовущих ти: Радуйся, рода Христианскаго заступниче: радуйся, даров многоразличных сокровищница. Радуйся, покрове, богом зданный: радуйся, от Бога благодать исцелений восприявый. Радуйся, цвете нетления, облагоухавый святую церковь: радуйся, заре безсмертия, от гроба преславно возсиявшая. Радуйся, щедрот и милования струя неизсякаемая. Радуйся, благоутробия источниче неоскудеваемый: радуйся, любве и сострадания явление многочудесное. Радуйся, телес наших богодарованное врачевание: радуйся, о душах наших благоприятное предстательство. Радуйся, преподобне александре, свирский чудотворче.

*Кондак г~и.*

О великий и преславный чудотворче, преподобне отче наш александре! милостиво прияв сие малое моление наше, молитвами твоими сохрани нас от недугов душевных и телесных в жизни сей, и от грядущих мучений вечных избави, и сподоби нас вкупе с тобою во царствии небеснем выну пети Богу: Аллилуиа.

*Молитва ко преподобному александру.*

О священная главо, ангеле земный и человече небесный, преподобне и богоносне отче наш александре, изрядный угодниче пресвятыя и единосущныя Троицы, являяй многия милости живущым во святей обители твоей, и всем, с верою и любовию притекающым к тебе. Испроси нам вся благопотребная к житию сему временному, и нужная к вечному спасению нашему. Пособствуй предстательством твоим, угодниче божий, на враги видимыя и невидимыя, да в мире глубоце пребудет святая православная церковь Христова. Буди всем нам, чудотворче святый, помощник скорый во всякой скорби и обстоянии. Наипаче же в час кончины нашея явися нам заступник благосердый, да не предани будем на мытарствах воздушных власти злобнаго миродержца, но да сподобимся непреткновеннаго восхода в царствие небесное. Ей, отче, молитвенниче наш присный! не посрами упования нашего, не презри смиренная моления наша, и предстательствуй за нас пред\ престолом живоначальныя Троицы, да сподобимся вкупе с тобою и со всеми святыми, мы недостойнии, в селениих райских славити величие, благодать и милость единаго в Троице Бога, отца и сына и святаго духа, во веки веков. Аминь.
