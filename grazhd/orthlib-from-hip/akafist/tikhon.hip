<::рус> оцифровка: Даниил Дремачев <::слав>

*Акафист святителю тихону, епископу воронежскому, чудотворцу.*

*Кондак а~.*

Избранный угодниче Христов, святителю отче тихоне, возсиявый мирови, яко светозарное светило, прославляюще прославльшаго тя Господа, даровавшаго нам в тебе новаго великаго молитвенника и помощника, скораго недугов душевных же и телесных целителя, похвальное воспеваем ти пение: ты же, имеяй велие дерзновение к владыце небесе и земли, от всяких нас бед свободи зовущих: Радуйся, тихоне, великий и преславный чудотворче.

*Икос а~.*

Ангелов собеседниче и человеков наставниче, ныне, яко божий служитель, предстоя с вышними лики, святителю тихоне, молиши о всех нас Христа Бога нашего и к ведению спасения ны руководиши. Сего ради благодарне во умилении вопием ти: Радуйся, пречестное святыя Троицы селение: радуйся, чистотою и святынею ангелом уподобление. Радуйся, светильниче божественнаго света: радуйся, всесветлое благодати приятелище. Радуйся, присный пред\ Господем наш заступниче: радуйся, теплый пред\ ним о нас молитвенниче. Радуйся, скорый в нуждах и скорбех сущым помощниче: радуйся, добрый душ наших наставниче. Радуйся, церкве православныя утверждение: радуйся, всея земли российския светлое озарение. Радуйся, воронежския паствы похвало: радуйся, обители задонския украшение. Радуйся, тихоне, великий и преславный чудотворче.

*Кондак в~.*

Видя в творениих, аки в зерцале, премудрость и славу творца всяческих Бога, к нему духом выну возносился еси, богомудре: светом же богоразумия твоего и нас озари, да вопием купно с тобою: Аллилуиа.

*Икос в~.*

Разум твой божественными ученми просветил еси, богомудре тихоне, отвергнув всяко плотское мудрование, с разумом же и волю повинул еси Господеви: тем же сосуд чист и селение духу истины явился еси. Сего ради, яко богомудраго наставника, тя ублажающе, воспеваем сице: Радуйся, божия премудрости созерцателю и проповедниче: радуйся, яко от тленнаго мира духовное сокровище, услаждающее душы верных, собрал еси. Радуйся, истиннаго богословия златословесный учителю: радуйся, яко уста Христовы, источающа словеса жизни вечныя, был еси. Радуйся, закона божия от всея души твоея взыскавый: радуйся, свидений и оправданий господних возжадавый. Радуйся, яко к небеси ведущими стезями невозвратно шел еси: радуйся, яко на высоту добродетелей возшел еси. Радуйся, яко мысленным оком к невечернему свету Христу выну взирал еси: радуйся, яко видения пренебеснаго света сподобился еси. Радуйся, божия разума исполненный: радуйся, благодатию духа святаго приосененный. Радуйся, тихоне, великий и преславный чудотворче.

*Кондак г~.*

Сила вышняго чудесно спасе тя от напрасныя смерти и яве показа тя сына царствия Христова суща, святителю отче тихоне, егда во всю нощь пребывающу ти в богомыслии, внезапу небеса отверзошася, и явися свет неизреченный. И тако премирныя радости исполнився, возопил еси Богу: Аллилуиа.

*Икос г~.*

Имея веру несумненну и помысл чист, вся красная мира сего презрел еси, тихоне блаженне, и в образе ангельстем неленостно послужил еси Господу: тем же, аки звезда путеводная, светиши всем, хотящым жити в преподобии и вопиющым тебе: Радуйся, житию безплотных поревновавый: радуйся, подвигом древних святых отец подражавый. Радуйся, яко приим крест, Христу последовал еси: радуйся, яко образ страстей его в сердце твоем преднаписал еси. Радуйся, яко вся козни диавола силою креста господня разрушил еси: радуйся, яко похотения греховная молитвою и терпением победил еси. Радуйся, яко угождал еси Господу всяким благоугождением: радуйся, преукрашенная храмино добродетелей. Радуйся, красото смиренномудрия и воздержания: радуйся, образе кротости и послушания. Радуйся, постников веселие и иноков похвало: радуйся, болий в лице преподобных. Радуйся, тихоне, великий и преславный чудотворче.

*Кондак д~.*

Бурю внутрь имея помышлений, недоумеваше раб божий, что речет о нем Господь, егда людие проразумеваху его достойна быти святительства: обаче всего себе Христу Богу предаде, тому о всех благодарение возсылая, зовый: Аллилуиа.

*Икос д~.*

Слышавше людие о благоплодных добротах души твоея, богоносне тихоне, желанием вожделеша тя видети на степени святительства. Егда же собор архиереев недоумеваше вдати тебе жезл пастырства, зане юн был еси, абие трикраты свыше свидетельствован еси, яко достойный сосуд божественныя благодати, вся немощная врачующия и оскудевающая восполняющия. Тем же, дивящеся чудному промышлению Бога о тебе, приносим ти сицевая благохваления: Радуйся, архиерею, от самаго Господа пронареченный: радуйся, мужу желаний, пасти стадо Христово свыше избранный. Радуйся, пастыреначальника Иисуса благоволение: радуйся, иерархов украшение. Радуйся, яко от утра жизни твоея на стражбу словеснаго стада избран был еси: радуйся, яко и до вечера жития твоего сущыя в вере неленостно назидал еси. Радуйся, пастырю добрый, яко готов был еси душу твою положити за овцы своя: радуйся, многосветлый церкве светильниче. Радуйся, апостолов сопричастниче: радуйся, великих святителей сопрестольниче. Радуйся, яко первопрестольнику паствы твоея, митрофану освященному, равночестен показался еси: радуйся, яко преемником твоим верный ко спасению путеводитель соделался еси. Радуйся, тихоне, великий и преславный чудотворче.

*Кондак е~.*

Боготечная звезда явился еси всем Христианом, святителю отче тихоне: деянми бо и ученми твоими не точию во дни живота твоего добре назидал еси паству твою, но и по честнем успении твоем всем верным показуеши правы стези царствия Христова, и научаеши присно взывати к Богу: Аллилуиа.

*Икос е~.*

Видя себе поставлена на степени архиерейства, святителю отче наш тихоне, не дал еси сна очам твоим, ниже веждом дремания, поставляя пастве твоей пастыри смысленны и вся люди управляя ко спасению. Мы же, ведуще тя быти пастыреначальника богомудренна и строителя дому божия добра, взываем к тебе: Радуйся, крепкое кормило Христовы церкве: радуйся, нивы господни удобрение. Радуйся, верных надежное утверждение: радуйся, неверных богомудренное обличение. Радуйся, Христова вертограда делателю неусыпный: радуйся, душетленному зверю стадо твое расхищати не попустивый. Радуйся, храмов благолепия рачителю: радуйся, верный таин святых строителю. Радуйся, яко стражей дому божия на стражбу недремленну уготовал еси: радуйся, яко пастырем проповедати благовременне и безвременне заповедал еси. Радуйся, благий и верный рабе божий: радуйся, яко вшел еси в радость Господа твоего. Радуйся, тихоне, великий и преславный чудотворче.

*Кондак з~.*

Проповедник воистинну благочестия явился еси, святителю отче наш тихоне, егда увидев безстудное празднество во граде твоем, яко добр воин Христов, притекл еси на игрище бесовское и словом вразумил еси заблуждшыя, научая всех взывати единому истинному Богу: Аллилуиа.

*Икос з~.*

Возсиял еси, яко звезда лучезарная, воронежской пастве, блистанием учений твоих озаряя душы верных и разгоняя тму нечестия и суеверия. И ныне сладостию писаний твоих насыщаеши вся алчущыя и жаждущыя правды, иже благодарне и взывают к тебе: Радуйся, наставниче, всех к небеси направляяй: радуйся, проповедниче покаяния, заблуждших к исправлению воззываяй. Радуйся, славы божия истинный ревнителю: радуйся, страннаго суеверия потребителю. Радуйся, яко душетленныя обычаи обличил еси: радуйся, яко безстудное игрище упразднил еси. Радуйся, имже сатана посрамися: радуйся, имже Христос прославися. Радуйся, яко и по смерти твоей душы верных назидаеши в благочестии сладостию писаний твоих: радуйся, яко в них сокровище, драгоценнейшее злата и сребра, нам оставил еси. Радуйся, златоусте российския церкве: радуйся, паствы твоея присное радование. Радуйся, тихоне, великий и преславный чудотворче.

*Кондак з~.*

Хотяй невозбранно возноситися духом в горняя селения, благотишие пустыни возлюбил еси, богоносе отче тихоне, и тамо вселився, сподобился еси видети Господа, от иконы, аки от голгофы, к тебе грядуща, вопия к нему: Аллилуиа.

*Икос з~.*

Новым подвигом духовным вдал еси себе, богоносне отче тихоне, егда всесовершительнаго духа благодать призва тя служити Господеви в безмолвии: имый бо помысл превыше мира, возлюбил еси смирение глубокое и молитвы непрестанныя. Сего ради и крепость духовную подаде тебе подвигоположник Христос и сподоби тя видений благодатных, да и мы, ведуще таковая, ублажаем тя: Радуйся, любителю безмолвия, духом твоим в вышних обитавый: радуйся, самоотвержение всецелое показавый. Радуйся, во бдениих и молитвах неослабно пребывал еси: радуйся, безстрастие умерщвлением страстей твоих стяжал еси. Радуйся, Господа распятаго на кресте выну пред\ собою предзревый: радуйся, и телесныма очима видети Христа Иисуса сподобивыйся. Радуйся, яко пречистым стопам его поклонился еси: радуйся, яко спасительныя язвы его облобызал еси. Радуйся, исполнь веселия, егда явися тебе Богоматерь со апостолы: радуйся, яко в славословии ликовствовал еси со ангелы. Радуйся, таинниче божий, еще на земли вкусивый небесных благ: радуйся, ангеле земный и человече небесный. Радуйся, тихоне, великий и преславный чудотворче.

*Кондак и~.*

Странно и велико незлобие показа, преблаженный, егда един буий и злонравный удари его в ланиту: он же, агнцу Христу поревновав, до земли поклонися биющему, моля Бога о прощении ему. Темже дивящеся незлобию его, поем Богу: Аллилуиа.

*Икос и~.*

Весь исполнь любве Христовы, тихоне благосерде, душу твою полагал еси за други твоя, и аки ангел хранитель присущь был еси ближним же и дальным, озлобленныя укрощая, враждующыя примиряя, и спасение всем устрояя. Сего ради чтем святую память твою и усердно вопием ти: Радуйся, проповедниче любве, еюже Бог примири себе человеки: радуйся, отче благосердый, взыскавый спасения многих. Радуйся, смирения и незлобия учителю: радуйся, терпения и миролюбия наставниче. Радуйся, яко за правду претерпел еси заушение: радуйся, яко за враги твоя умолял еси Господа. Радуйся, егоже любовь победи всяку вражду: радуйся, егоже незлобие покори буяя сердца. Радуйся, миротворче благословенный: радуйся, мзду миротворцев наследивый. Радуйся, научивый заповедем Христовым и сотворивый я: радуйся, велий в царствии небеснем. Радуйся, тихоне, великий и преславный чудотворче.

*Кондак ф~.*

Всем был еси вся, якоже и святый павел, да всяко некия спасеши, богомудре: сразсуждая бо немощному естеству человеческому, не укорил еси брата твоего, неподобающыя посту снеди ядуща, но абие седши купно с другом его, от трапезы тоя мало вкусил еси. Поминающе убо таковое благоснисхождение твое, вопием к прославльшемуся в тебе человеколюбцу Богу: Аллилуиа.

*Икос ф~.*

Ветия многовещанныя не возмогут по достоянию изрещи твоих благодеяний множество, святителю отче тихоне: щедродательная бо десница твоя всюду досязаше. Мы же, благосердию твоему подражати хотяще, во удивлении взываем к тебе: Радуйся, лучу любве божия: радуйся, сокровище милосердия спасова неистощимое. Радуйся, ближния твоя паче себе возлюбивый: радуйся, в меньших братиях твоих самаго Христа видевый. Радуйся, яко, нищыя поминая, хлеб твой слезами орошал еси: радуйся, яко питие твое плачем о них растворял еси. Радуйся, яко имения твоя неимущым расточал еси: радуйся, яко щедродательная десница твоя николиже оскуде. Радуйся, яко больныя и в темнице заключенныя посещал еси: радуйся, яко нужды бедных предварял еси. Радуйся, словом и примером затворенныя на благостыню сердца отверзавый: радуйся, милостивых блаженство от Господа стяжавый. Радуйся, тихоне, великий и преславный чудотворче.

*Кондак и~.*

Спастися всем хотяй преблагий Господь яви тя, святителю отче наш тихоне, образ жития праведнаго: кто бо не умилится, видя твое безмерное ко всем благосердие; Темже велию к нам милость божию славяще, вопием: Аллилуиа.

*Икос и~.*

Стена был еси помощи и заступления всем безпомощным и напаствуемым, святителю тихоне, и милосердия неистощимое сокровище. Сего ради славяще Бога, дивнаго во святых своих, и тя ублажаем: Радуйся, безкровных пристанище: радуйся, всех безпомощных скорый помощниче. Радуйся, сирых питателю и призрение: радуйся, скудных земледельцев снабдение. Радуйся, скорбящым прибежище: радуйся, печальным утешение. Радуйся, обидимым заступление: радуйся, обидящих вразумление. Радуйся, угнетенным защитниче: радуйся, сильным мира сего небоязненный суда божия провозвестниче. Радуйся, яко за правду претерпел еси скорби: радуйся, яко стяжал еси блаженство гонимых ради правды. Радуйся, тихоне, великий и преславный чудотворче.

*Кондак а~и.*

Пение у гроба твоего, угодниче божий, святителю отче тихоне, не умолче от дне блаженнаго успения до дне светлаго прославления твоего: мнози бо ведяху тя богоносна и равноангельна суща. Ныне же вся российская земля благодарне вопиет прославльшему тя Богу: Аллилуиа.

*Икос а~и.*

Светило быв, вся концы земли российския озарил еси, святителю приснопамятне. Егда же приспе время отшествия твоего, божественнии ангели прияша святую душу твою и в небесныя обители вознесоша: тело же твое честное Троица вседетельная содела нетленно и источник чудес показа на утверждение православныя веры, на обличение же неверия и суеверия. Темже поминающе блаженное успение и велие твое на небеси и на земли прославление, с радостию приносим ти благохваления сия: Радуйся, великий угодниче божий, течение благочестне скончавый: радуйся, веру, надежду и любовь до конца сохранивый. Радуйся, по трудех странствия земнаго сладце в селениих небесных почивый: радуйся, яко смерть приявый, тления же не познавый. Радуйся, со Христом, егоже возлюбил еси, на веки соединивыйся: радуйся, царствия небеснаго и славы вечныя наследниче. Радуйся, яко нетлением мощей твоих спасительную силу воскресения Христова являеши: радуйся, яко оным зарю общаго воскресения нам показуеши. Радуйся, истины православия несомненное уверение: радуйся, в церкви присущия благодати неложное извещение. Радуйся, земнаго отечества твоего новое светило и утверждение: радуйся, царства православнаго покрове и защищение. Радуйся, тихоне, великий и преславный чудотворче.

*Кондак в~и.*

Благодать чудес многообразных, вселився в небеси, приял еси от Господа, преблаженне тихоне. Сего ради подаеши исцеления всем, притекающым к тебе с верою. Мы же, дивящеся в тебе всемогуществу и благости Бога, вопием ему: Аллилуиа.

*Икос в~и.*

Поюще дивное прославление святаго телесе твоего, видим тя, богоблаженне святителю тихоне, присно зде источающа потоки чудес, и в удивлении восхваляюще тя, зовем: Радуйся, живоносный источниче, благодать исцелений изливаяй нам от всечестныя раки твоея: радуйся, всех одержимых недуги непостыдное прибежище. Радуйся, слепых прозрение: радуйся, немых ясное глаголание. Радуйся, яко от одра разслабленныя воздвизаеши: радуйся, яко стужаемыя от бесов свобождаеши. Радуйся, сухорукия и сляченныя к деланию исправляяй: радуйся, хромым и ничащым хождение подаваяй. Радуйся, телес наших благосострадательный врачу и хранение: радуйся, и душ наших к царствию небесному возведение. Радуйся, емуже сорадуются ангели, и о немже веселятся человецы: радуйся, имже Бог дивен во святых своих является. Радуйся, тихоне, великий и преславный чудотворче.

*Кондак г~и.*

О великий и преславный чудотворче, святителю Христов отче тихоне: приими сие похвальное пение от нас недостойных во умилении тебе приносимое, и твоим теплым предстательством у престола божия испроси нам утверждение в вере и добрых делех, избавление от всех бед и напастей в жизни сей, в смертнем же успении нашем благую надежду спасения: да сподобимся в радости вечной воспевати дивному во святых Богу: Аллилуиа.

*Сей кондак глаголи трижды. Посем икос и кондак первый.*

*Молитва а~.*

О великий угодниче божий и преславный чудотворче, святителю отче наш тихоне! со умилением преклонше колена и припадая к раце честных и многоцелебных мощей твоих, хвалим, славим и величаем прославльшаго тя Бога и нам недостойным показавшаго в тебе велию милость, и всеусердно, верою и любовию чтущии святую память твою, молим тя: принеси молитву нашу к вся содержащему и спасающему человеколюбцу Господу, емуже ты ныне с лики ангел и со всеми святыми предстоиши, да утвердит во святей своей православней церкви живый дух правыя веры и благочестия, да вси члены ея, чистии от суемудрия и суеверия, духом и истиною покланяются ему и усердно пекутся о соблюдении его заповедей, пастырем ея да даст святую ревность попечения о спасении вверенных им людей - право верующыя соблюдати, слабыя и немощныя в вере укрепляти, неведущыя наставляти, противныя обличати. И паки припадающе, с упованием, якоже чада отца нам суща, молим тя, святителю тихоне, веруем бо, яко ты, на небесех живый, любиши ны тою же любовию, еюже вся ближния твоя возлюбил еси, внегда пребывати тебе на земли, испроси у всемилостиваго Господа и всем нам подати дар коемуждо благопотребен и вся, яже к животу временному и вечному полезная, мира умирение, градов наших утверждение, земли плодоносие, от глада и пагубы избавление, от нашествия иноплеменных сохранение, скорбящым утешение, недугующым исцеление, падшым возстановление, заблуждающым на путь истины возвращение, подвизающымся в делех благих укрепление, благоделающым преспеяние, родителем благословение, чадом в страсе господнем воспитание и научение, наставником ведение и благочестие, неведущым вразумление, сирым, неимущым и убогим помощь и заступление, отходящым от сего временнаго жития к вечному благое уготовление и напутствование, отшедшым блаженное упокоение. Сих всех, наипаче, проси нам, святче тихоне, у щедродавца Бога, яко имый велие к нему дерзновение: тебе бо стяжахом приснаго заступника и теплаго молитвенника о нас пред\ Господем, емуже подобает всякая слава, честь и поклонение, отцу и сыну и святому духу, ныне и присно, и во веки веков. Аминь.

*Молитва в~.*

О всехвальный святителю и угодниче Христов, отче наш тихоне! ангельски пожив на земли, ты яко ангел благий явился еси и в дивнем твоем прославлении. Веруем от всея души и помышления, яко ты, благосердый наш помощниче и молитвенниче, твоими неложными ходатайствы и благодатию, обильно дарованною тебе от Господа, присно способствуеши нашему спасению. Приими убо, ублажаемый угодниче Христов, и в час сей наша недостойная моления: свободи ны твоим заступлением от облегающаго нас суесловия и суемудрия, неправоверия и зловерия человеческаго. Потщися скорый о нас предстателю, богоприятным твоим ходатайством умолити Господа, да пробавит своя великия и богатыя милости на нас грешных и недостойных рабех своих, да уврачует своею благодатию неисцельныя язвы и струпы растленных душ и телес наших, да растворит окаменелая сердца наша слезами умиления и сокрушения о премногих согрешениих наших, и да избавит ны вечных мук и огня геенскаго: всем же верным людем своим да дарует в нынешнем веце мир и тишину, здравие и спасение и во всем благое поспешение, да тако, тихое и безмолвное житие поживше во всяком благочестии и чистоте, сподобимся со ангелы и со всеми святыми славити и воспевати всесвятое имя отца и сына и святаго духа. Аминь.

