<::рус> источник: Православная страница Николая и Елены Андрущенко

<::лат> http://ооо.orthonord.rу

<::слав>

*АКАФИСТЪ*

*преподобным и богоносным отцем нашымъ*

*ЗОСИМЕ, САВВАТИЮ и ГЕРМАНу,*

*соловецким чудотворцемъ*

*Кондак а~.*

Избраннии угодницы господни и велицыи чудотворцы, светильницы Христовы церкве пресветлии, облиставшии благочестия светлостьми пустыни севернаго помория, и всей стране российстей сияющии выну чудес множеством, преподобнии отцы наши зосимо, савватие и германе, яко имущии дерзновение ко Господу, благоприятными своими к тому мольбами от всяких нас бед и зол сохраняйте, да радующеся зовем вам:

*Радуйтеся,*
преподобнии отцы наши зосимо, савватие и германе.

*Икос а~.*

Ангели воистинну явистеся земнии и человецы небеснии житием вашим, преблаженнии отцы наши зосимо, савватие и германе: во плоти бо, яко безплотни, ангельское совершисте жительство на земли, вся красоты мира и наслаждения временная яко уметы вменяюще, чистотою же и пощением выну к Богу приближающеся. емуже ныне достойно со безплотными предстояще, приимите от любве нашея приносимая вам хваления сицевая:

Радуйтеся, единаго Бога от всея души своея возлюбившии:

Радуйтеся, от юности тому преподобием и правдою послужившии.

Радуйтеся, возненавидевшии мира сего тленныя красоты:

Радуйтеся, избежавшии мудре житейских соблазнов и суеты.

Радуйтеся, к деланию заповедей господних всею любовию прилепившиися:

Радуйтеся, мира сего и всякаго пристрастия ко оному удалившиися.

Радуйтеся, иноческое житие богоугождения ради себе пред\ъизбравшии:

Радуйтеся, тесный и прискорбный путь всею душею возлюбившии.

Радуйтеся, мудрии взыскателие Христа, бисера вожделеннаго и драгаго:

Радуйтеся, люботруднии носителие Христова бремене, легкаго и благаго.

Радуйтеся, ангелом безплотным во плоти бренней подражавшии:

Радуйтеся, на земли жительство небесное нам показавшии.

*Радуйтеся,*
преподобнии отцы наши зосимо, савватие и германе.

*Кондак в~.*

Видя себе, святе савватие, ради многих своих добродетельных исправлений, всюду в сопребываниих иноческих почитаема и ублажаема, и бегая суетныя мира сего славы, взыскуя же вечнаго воздаяния на небесех, устремился еси ко отоку соловецкому, да тамо втайне и никимже видимый, поработаеши невидимому и вся видящему Богу. темже и улучив желаемое, блаженным германом к сему наставляемь, радостно возопил еси Богу: Аллилуиа.

*Икос в~.*

Разум неуклонно вперив от утробы матерни к Богу, и горняя выну мудрствуя и взыскуя, дольних же всецело отвергаяся, богомудре зосимо, поревновал еси житию преподобнаго савватиа, и во отоце пусте, идеже сей богоугодне соверши подвиги своя, вкупе со блаженным германом вселился еси, да с ними наследуеши жительство горняго иерусалима. темже благоговейно восхваляюще пустынножития рачительство, зовем вам:

Радуйтеся, любве ради Христовы любовь в себе к миру поправшии:

Радуйтеся, всякую греховную сладость века сего презревшии.

Радуйтеся, подобницы аврааму не точию верою и упованием, но и добровольным от рода своего и дома отеческаго преселением:

Радуйтеся, пустыни всекрасная и благозлачная насаждения.

Радуйтеся, безмолвия тщаливейшии рачителие:

Радуйтеся, трудных подвигов пустынных искреннии любителие.

Радуйтеся, в дебрех и горах паче, неже в селех мира, изволившии приметатися:

Радуйтеся, в пустынях незаходимых едини во трудех и соблюдении заповедей господних возлюбившии подвизатися.

Радуйтеся, яко злато, искусившиися в горниле пустыннаго озлобления:

Радуйтеся, доблественне претерпевшии от бесов же и от людей многая искушения.

Радуйтеся, пророку божию илии и крестителю господню иоанну нравом пустыннолюбия подражателие:

Радуйтеся, пустынным отцем единомысленнии сподвижницы и любобезмолвнии купножителие.

*Радуйтеся,*
преподобнии отцы наши зосимо, савватие и германе.

*Кондак г~.*

Силы небесныя, в служение посылаемыя хотящым наследовати спасение, дивно послужиша вам, отцы боголюбивии: егда бо насельницы мирстии, стужающе безмолвию вама, савватие и германе, жити хотяху во острове близ ваю с женами и чады, ангели грозным прещением и наказанием жены рыбаревы воспятиша сих от начинания богопротивнаго: тебе же, отче зосимо, во озимении пребывавшему кроме брашна, ангельским служением преподашася потребная ко препитанию. сего ради Богу, спасающему угодники своя, поим: Аллилуиа.

*Икос г~.*

Имуще оток морский во обителище себе, никимже населяемый, и в нем пребывающе, аки в раи богозданнем, вне мятежей и волнений житейских, и кроме суетных попечений, благочестно и богоугодно подвизастеся, о богоблаженнии, во дни и нощи поучающеся в законе господни, и на всякий час, умом несмущенным и сердцем чистым, возносяще усердныя к Богу молитвы и моления. сего ради радостию вопием вам:

Радуйтеся, в законе господни непорочно ходити всегда восхотевшии:

Радуйтеся, Господа своего пред\ очима своима присно имевшии.

Радуйтеся, страхом господним вся пути своя ограждавшии:

Радуйтеся, в трезвении умнем все житие свое провождавшии.

Радуйтеся, вся помыслы ума в послушание Христово всецело пленившии:

Радуйтеся, чистая ваша сердца в жилище святому духу представившии.

Радуйтеся, не давшии сна очима во всенощных Господеви предстояниих:

Радуйтеся, выну претерпевавшии скорби в поучении смертнем и в сердечных ко Господу воздыханиих.

Радуйтеся, с искреннею любовию подвизавшиися на славословие божие и псалмопения:

Радуйтеся, сердцем и усты непрестанная возсылавшии к Богу моления.

Радуйтеся, внутрь сердца своего сокровенное царствие божие обретшии:

Радуйтеся, восхождении умными к небесным видением востекшии.

*Радуйтеся,*
преподобнии отцы наши зосимо, савватие и германе.

*Кондак д~.*

Бурю жития сего многомятежнаго безбедно преминусте, отцы преподобнии, и свирепыя волны страстей же и искушений, от мира и плоти и от духов злобы воздвизаемыя, не погрузиша и не поколебаша корабля душ ваших, ветрилы молитвы непрестанныя окриляемаго, и нестяжанием облегчаваемаго, благодатию же божиею управляемаго. темже и достигосте к безмятежному пристанищу живота вечнаго, вопиюще Богу: Аллилуиа.

*Икос д~.*

Слышаще и ведуще от писаний божественных, яко вси подвизавшиися во благочестии, распинаху плоть свою со страстьми и похотьми, благочестномудренно, о преподобнии, сих подвигом последствующе, подвизастеся умертвити уды своя сущыя на земли, в пощениих, бдениих и во всяких трудех иноческаго жития мужески претерпевающе скорби. сего ради, яко доблия подвижники благочестия, венчаем вы хвалении сицевыми:

Радуйтеся, телеса своя труды и болезньми воздержания увядившии:

Радуйтеся, вся плотская мудрования, на дух воюющая, духу покорившии.

Радуйтеся, покаянными слезами пламень страстей угасившии:

Радуйтеся, в пещи воздержания душы своя яко злато очистившии.

Радуйтеся, ветхаго человека со страстьми его совлекшиися:

Радуйтеся, одеждею безстрастия и славою нетления достойно облекшиися.

Радуйтеся, возненавидевшии временную греха сладость:

Радуйтеся, наследовавшии на небеси нескончаемую радость.

Радуйтеся, прежде смерти миру и сластем его плоть свою распеншии:

Радуйтеся, прежде воскресния славу будущия жизни в себе проявившии.

Радуйтеся, стезею поста к наследию рая, потеряннаго невоздержанием, путь нам указавшии:

Радуйтеся, в телеси мертвеннем и тленнем безсмертие и нетление будущаго века всем пред\ъявившии.

*Радуйтеся,*
преподобнии отцы наши зосимо, савватие и германе.

*Кондак е~.*

Боготечныя и многосветлыя звезды явилися есте, преподобнии отцы зосимо, савватие и германе, светозарными исправлении заповедей господних озаряющии душы и сердца верных, и преплавающым в нощи греховнаго омрачения пучину житейскаго моря указующии благонадежный путь ко блаженному пристанищу небеснаго царствия. темже явившему вы яко руководители и наставники ко спасению, благодетелю Богу поим: Аллилуиа.

*Икос е~.*

Видевше злокозненнии ненавистницы спасения человеческаго, нечистии дуси тьмы, богоугодное житие ваше, отцы преблаженнии, многообразная воздвигаху на вы искушения и страхования, овогда в мысли и сердце всевающе боязнь и смущение, овогда же преобразующеся в различная привидения дивиих зверей и гад, с яростию устремляхуся на вы, чающе отвратити от подвига богоугоднаго, и изгнати от пребывания пустыннаго: вы же, твердою верою в Бога промыслителя возмогающе, и оружием молитвы и воздержания противу врагов ваших ополчающеся, до конца победисте и низложисте их державу. сего ради, победительную песнь поюще, взываем к вам:

Радуйтеся, воини духовнии непобедимии:

Радуйтеся, оружницы Христовы добропобеднии.

Радуйтеся, подвижницы, противу козней лукаваго мужески ополчившиися:

Радуйтеся, столпи крепцыи, от нападений вражиих не поколебавшиися.

Радуйтеся, вся стрелы диаволи аки хврастие сокрушившии:

Радуйтеся, вся стужения того и страхования ни во чтоже вменившии.

Радуйтеся, яко во плоти суще, победисте враги безплотныя и невидимыя:

Радуйтеся, яко и во гробех лежаще, низлагаете вражия ополчения.

Радуйтеся, победоносцы славнии, венчаннии от небеснаго венцедателя:

Радуйтеся, споборницы доблии ратующым на миродержителя тьмы века сего.

Радуйтеся, яко подвигом вашым ангели удивишася:

Радуйтеся, яко о славе вашей собори верных возвеселишася.

*Радуйтеся,*
преподобнии отцы наши зосимо, савватие и германе.

*Кондак з~.*

Проповеданное от ангел изволение божие о населении иночествующими отока соловецкаго исполнися вами, отцы преблаженнии зосимо, савватие и германе: се бо пустыня неплодная и ненаселенная, поты же и слезами вашими обильно напоенная, показася яко вертоград благоцветущий и рай словесный, идеже лицы иночестии, вами благонаученнии, плоды богоугодныя приносяще, поют ангельскую Богу песнь: Аллилуиа.

*Икос з~.*

Возсиясте, отцы богоноснии, светом благочестия, яко светила богосветлая, светоносными лучами ваших подвигов и добродетелей просвещающии всюду. отонудуже мы грешнии и тьмою страстей помраченнии, во свете ваших богоугодных деяний текуще ко дню света и спасения, восхваляем вы, поюще сице:

Радуйтеся, ученицы Христовы благопослушнии:

Радуйтеся, Владыки своего раби блазии и вернии.

Радуйтеся, трудолюбнейшии винограда Христова делателие:

Радуйтеся, тщаливейшии заповедей Христовых исполнителие.

Радуйтеся, игу Христова смирения и кротости благопокорне рамо свое подклонившии:

Радуйтеся, во след Христа Господа, учившаго о нищете, усердно в нищете и нестяжании последовавшии.

Радуйтеся, по словеси Господа, прешедшии путь временнаго жития сего стезями прискорбными и тесными:

Радуйтеся, аки дождем, измывшии душы своя токи слезными.

Радуйтеся, краснейшему душ жениху красоту девства своего сохранившии:

Радуйтеся, во всякой святыни, всеми добрыми делы тому благоугодившии.

Радуйтеся, Господа своего прославившии в душах ваших и телесех:

Радуйтеся, от Господа по достоянию прославленнии на земли и на небесех.

*Радуйтеся,*
преподобнии отцы наши зосимо, савватие и германе.

*Кондак з~.*

Хотяй спасти вами многия, премилосердый Бог яви вас быти не точию наставники сонма иночествующих, но якоже боговещанныя проповедники, возвестившыя имя божие во странах лапландии.(людие бо, во онех местех обитающии, и не ведевшии дотоле Бога, но прилежавшии весьма идолопоклонению и нечестию, во светлости вашего, о преподобнии, жития, знамений же и чудес, узреша первую зарю спасительнаго боговедения и благочестия, и от вас научишася воспевати истинному Богу: Аллилуиа.

*Икос з~.*

Дивно и преславно совершивше путь своего спасения, чудную же и боголепную основавше обитель во спасение иночествующым, блаженную восприясте живота своего кончину, приснопамятнии отцы наши зосимо, савватие и германе: обаче и по смерти вашей присно живи суще, нас чад своих никогдаже оставляете, не духом точию нам присно спребывающе, но и мощи своя цельбоносныя нам предавше, яко сокровище безценное. сего ради с радостию ублажаем вы, зовуще:

Радуйтеся, добрым подвигом во всем житии своем подвизавшиися:

Радуйтеся, славою и честию от Владыки своего Христа увенчавшиися.

Радуйтеся, яко привременно потрудившеся, в вечный покой внидосте:

Радуйтеся, яко тесным шествовавше путем, к блаженству царства небеснаго достигосте.

Радуйтеся, аще и не единокупно, но в равных подвизех подвизавшиися на земли:

Радуйтеся, за равноподвижное житие радостию и веселием вкупе наслаждающиися на небеси.

Радуйтеся, во отоце пусте, яко град, обитель иноком основавшии:

Радуйтеся, сонмы иноков о Христе Бозе во оней собравшии.

Радуйтеся, стражи стаду своему приснободреннии, и по днех временныя жизни от дел благотворений не почивающии:

Радуйтеся, сынове царствия, на небесех живущии, и земных не оставляющии.

Радуйтеся, духом вашим горе со ангелы святыми, и долу с нами грешными присно пребывающии:

Радуйтеся, от честных мощей ваших струи милости на всех источающии.

*Радуйтеся,*
преподобнии отцы наши зосимо, савватие и германе.

*Кондак и~.*

Странную и пречудную, велию же и прекрасную, узрев на воздусе явльшуюся церковь, все же место оно, на немже имяше возградитися обитель иноков, видя неизреченным светом осияваемо, ужасом исполнился еси, отче зосимо, от предивнаго видения. обаче божие во оном откровение поразумев, на созидание обители тебе поощряющее, купно же и грядущую славу места сего прозря, умиленным сердцем и усты воспел еси Богу: Аллилуиа.

*Икос и~.*

Вси правовернии российстии людие, прославляюще ваше святое и равноангельное житие, во всяких нуждах и скорбех притекают к вашей помощи и заступлению, отцы досточуднии: дана бо есть вам от Бога благодать, еже молитися за ны, избавляти же и спасати от всяких бед и зол притекающыя ко святым мощем вашым, и на всяком месте призывающыя святое ваше имя. темже исповедающе чудная ваша благодеяния, благодарственная восписуем вам, зовуще:

Радуйтеся, источницы божественных дарований неисчерпаемии:

Радуйтеся, милования и любве к людем сосуди неиждиваемии.

Радуйтеся, яко кадило благовонное, о мире молитвы к Богу возносящии:

Радуйтеся, немолчными вашими ходатайствы всякое благословение от десницы божия на ны низводящии.

Радуйтеся, сущым в скорбех и нуждах известнии помощницы:

Радуйтеся, во обстояниих и напастех скории пособницы.

Радуйтеся, в недузех целители, и в бури страждущым благонадежнии кормчии и избавители:

Радуйтеся, во всяких бедах и искушениих теплии предстатели и утешители.

Радуйтеся, верным, благочестно чтущым вас, на сопротивныя споборницы:

Радуйтеся, всея земли российския избраннии молебницы и заступницы.

Радуйтеся, на земли и на мори чудеса преславная содевающии:

Радуйтеся, во вся концы призывающым вы скорую помощь независтно простирающии.

*Радуйтеся,*
преподобнии отцы наши зосимо, савватие и германе.

*Кондак ф~.*

Всеми богокрасными лепотами добродетелей украсив себе, прехвальне зосимо, наипаче явился еси краснейший душею же и телом, достойно помазався священства божественною мастию. темже, егда во святем храме совершал еси пред\ престолом господним первую божественную службу, видеша вси лице твое, облистанное светом благодати, яко лице ангелово: весь же храм, во известное свидетельство достоинства твоего, исполнися велия благоухания. сего ради вси, благодаряще Бога о своем пастыре, радостным сердцем взываху: Аллилуиа.

*Икос ф~.*

Ветийственными добровещаньми несть возможно по достоянию воспети и прославити многая и неисчетная, велия же и преславная, и всякое разумение земное превосходящая, совершаемая вами, отцы преподобнии, на всякое время чудотворения. обаче, да не явимся чрез\ немотствование подобни рабу, сокрывшему сокровище своего Владыки, от уст, аще и не обученных, и слова премудрости отнюд не имущих, любовию же точию и благодарением движимых, дерзаем простирати песнь благодарения, в память и прославление чудес ваших, зовуще сице:

Радуйтеся, чудотворцы великоименитии и благославнии:

Радуйтеся, душ и телес врачеве немздоприемнии.

Радуйтеся, очеса слепых благодатию божиею просвещающии:

Радуйтеся, немотою связанная уста ко благоглаголанию разрешающии.

Радуйтеся, разслабленных удесы исправляющии неможение:

Радуйтеся, хромым дарующии правохождение.

Радуйтеся, плененных предстательством своим от уз и пленения свобождающии:

Радуйтеся, мертвыя силою божиею, вашим же умолением воскрешающии.

Радуйтеся, от обладания и мучительства бесовскаго одержимым подающии свобождение:

Радуйтеся, во всяких страстех и недузех совершающии благодатное исцеление.

Радуйтеся, томимым во обстояниих и напастех дарующии мир и духовное просветление:

Радуйтеся, идущым во след Господа путем тесным и скорбным подающии божественное вспоможение.

*Радуйтеся,*
преподобнии отцы наши зосимо, савватие и германе.

*Кондак и~.*

Спасения подвиг добре совершив, жития же сего временнаго отрешаяся, и отходя к животу вечному и блаженному, зосимо богоблаженне, утешал еси ученики твоя, глаголя, яко разлучаяся с ними телесне, неотступен будеши от них и обители твоея твоим духом. отонудуже и самеми делы слово твое исполняяй являешися, не точию невидимо соприсутствуя нам и назирая вся, но и видимо многажды, вкупе со блаженным савватием и досточудным германом, являяся во время благопотребно призывающым вас в помощь и вопиющым Богу: Аллилуиа.

*Икос и~.*

Стена необоримая и покров твердый, спасения забрало и оружие победы быша нам, отцы преподобнии, теплыя вашя к Богу молитвы в день брани оныя лютыя, егда по грехом и беззаконием нашым, врази крепцыи и бранноискуснии со огнем и мечем нападоша на ны в достоянии вашем, во еже сокрушити святыни вашя, и положити я в разорение и попрание, духовная же чада ваша победити и погубити смертию безгодною: обаче, никоеже зло возмогше сотворити, сами наипаче тии исполнишася студа и безчестия, уповающии же на помощь вашу препоясашася радостию и веселием о своем спасении. благодаряще убо о сем Бога, исповедуем купно ваше ходатайство и заступление, и вопием вам тепле из\ глубины души:

Радуйтеся, пастырие добрии, от врагов губительных стадо свое защищающии:

Радуйтеся, яко орли, под\ крилома своима птенцы своя покрывающии.

Радуйтеся, покровом молитв своих в день брани нас осенившии:

Радуйтеся, гнев божий, праведно на ны движимый, ходатайством своим утолившии.

Радуйтеся, не давшии своего достояния в попрание и расхищение:

Радуйтеся, паче надежды сохранившии е от огненнаго запаления.

Радуйтеся, уповающыя на вы от губительства смертнаго свободившии:

Радуйтеся, от раны и язвы, от уз и пленения дивно тех сохранившии.

Радуйтеся, врагов гордыню и дерзновение обратившии в студ им и безчестие:

Радуйтеся, ны жительствующыя во обители вашей, неискусобранныя и без\ъоружныя, одеявшии в радость и веселие.

Радуйтеся, веры и благочестия отеческаго неусыпнии охранители:

Радуйтеся, за отечество явльшиися и по смерти мужественнии воители.

*Радуйтеся,*
преподобнии отцы наши зосимо, савватие и германе.

*Кондак а~и:*

Песни хвалебныя и моления всеумиленная приносяще, долготу же путную и опасности моря ни во чтоже вменяюще, притекают к цельбоносным мощем вашым царие и князи, святители и вельможи, богатии и убозии, ближнии и дальнии, всяк возраст и пол, и всякое верных совокупление, и яко от неистощимаго источника, по коегождо своей потребе, приемлюще обильная врачевания, душевная же и телесная, прославляют и величают Бога, таковую благодать вам даровавшаго, поюще: Аллилуиа.

*Икос а~и:*

Светом божественныя благодати, в недрех земли, в предивных знамениих и чудесех, от первых дней упокоения возблиставшыя вашя мощи, достодолжно и праведно лицы иночестии, от многолетнаго покровения изнесше, поставиша со благоговением на свещнице церковнем, во храме имени вашему созданнем, благочестием великаго и святаго подражателя ваших подвигов, исповедника и мученка, святителя и первопрестольника российскаго филиппа. и мы ныне, благочестно о славе вашей веселящеся, обстояще честныя мощи вашя и любезно тыя облобызающе, велегласно зовем вам:

Радуйтеся, светильницы пресветлии, на свещнице церковнем преславно поставленнии:

Радуйтеся, кивоти честнии, не камением и златом, но благодати дарованьми украшеннии.

Радуйтеся, яко звезды, озаряющии тьму полунощную:

Радуйтеся, яко столпи крепцыи, в пределех севернаго помория утверждающии веру православную.

Радуйтеся, источницы райстии, моря чудес изливающии:

Радуйтеся, бисерие дражайшии, церковь Христову украшающии.

Радуйтеся, благочестия и добродетели светлейшая зерцала:

Радуйтеся, церкве и отечества необоримая забрала.

Радуйтеся, райскаго исполнения крини благовоннейшии:

Радуйтеся, лозы божественныя розги благоплоднейшыя.

Радуйтеся, отцы всеблаженнии, прославляемии горе от Бога и ангел, и долу ублажаемии от человек:

Радуйтеся, яко радость ваша, святая и совершенная, пребывает во век.

*Радуйтеся,*
преподобнии отцы наши зосимо, савватие и германе.

*Кондак в~и:*

Благодать свою божественную, в телесех ваших обитающую, яви иногда преблагий Бог благоговейному иноку иосифу во образе столпов огнезрачных, от земли до небес над\ гробы вашими возносящихся, и сияющих светом неизреченным: воистинну бо вы есте, отцы преподобнии, духовнии светозарнии столпи, светлостию высоких добродетелей и светом богознания, знамений же и чудес, озарившии пресветло духовную тьму во странах полунощных. сего ради Богу, прославляющему святыя своя, поим: Аллилуиа.

*Икос в~и:*

Поюще в песнех подвиги и труды вашего богоугоднаго жития, преславная же содеянная и содеваемая во всяком роде благотворения и чудотворения восхваляюще и прославляюще, недоумеем, отцы досточуднии, како вас по долгу воз\ъименуем: многи бо суть вашя добродетели и дарования, сего ради многая приличествуют вам и именования. обаче во многих малыми удовляющеся, сия вам с любовию восписуем:

Радуйтеся, ангели земнии, яко ангельским жительством на земли пожисте:

Радуйтеся, человецы небеснии, яко земнородни суще, возненавидесте земная, небесная же возлюбисте.

Радуйтеся, постницы терпеливейшии, в приснем пощении все житие свое проводившии:

Радуйтеся, пустынницы достохвальнии, в пустынях незаходимых Господеви послужившии.

Радуйтеся, учителие и наставницы, руководящии своими делы на пути спасения:

Радуйтеся, вожди духовнии, многих душы возводящии в небесная селения.

Радуйтеся, мученком единонравнии, яко мужески бравшиися со страстьми:

Радуйтеся, апостолом подражателие, просветившии тьму неверия боговедения светлостьми.

Радуйтеся, пророком подобницы, тайных и будущих проведением и проречением:

Радуйтеся, всем святым единочестнии, подвигов ради и богоугождения.

Радуйтеся, таинницы благодати, и чудес совершителие предивнии:

Радуйтеся, граждане небеснии, и друзи Богу и святым его приснии.

*Радуйтеся,*
преподобнии отцы наши зосимо, савватие и германе.

*Кондак г~и:*

*о*
преподобнии отцы наши / зосимо, савватие и германе! / приимите благоутробно благоутробно / от нас смиренных и недостойных / сия возносимая вам хваления, / и благоприятными вашими к Богу мольбами / оградите ны от всякия беды и напасти, / от недуга и глада, от огня и меча, / от нашествия иноплеменных и междоусобныя брани. / наипаче же сохраните ны вашим заступлением крепким / от врагов невидимых, / ищущих ны погубити, / да избывше их многокозненных сетей, / праведно и богоугодно поживем в нынешнем веце, / и сподобимся в небеснем царствии / купно с вами воспевати Христу Богу: // Аллилуиа, аллилуиа, аллилуиа.

*Сей кондак трижды. И паки:*

*Икос а~.*

Ангели воистинну явистеся земнии и человецы небеснии житием вашим, преблаженнии отцы наши зосимо, савватие и германе: во плоти бо, яко безплотни, ангельское совершисте жительство на земли, вся красоты мира и наслаждения временная яко уметы вменяюще, чистотою же и пощением выну к Богу приближающеся. емуже ныне достойно со безплотными предстояще, приимите от любве нашея приносимая вам хваления сицевая:

Радуйтеся, единаго Бога от всея души своея возлюбившии:

Радуйтеся, от юности тому преподобием и правдою послужившии.

Радуйтеся, возненавидевшии мира сего тленныя красоты:

Радуйтеся, избежавшии мудре житейских соблазнов и суеты.

Радуйтеся, к деланию заповедей господних всею любовию прилепившиися:

Радуйтеся, мира сего и всякаго пристрастия ко оному удалившиися.

Радуйтеся, иноческое житие богоугождения ради себе пред\ъизбравшии:

Радуйтеся, тесный и прискорбный путь всею душею возлюбившии.

Радуйтеся, мудрии взыскателие Христа, бисера вожделеннаго и драгаго:

Радуйтеся, люботруднии носителие Христова бремене, легкаго и благаго.

Радуйтеся, ангелом безплотным во плоти бренней подражавшии:

Радуйтеся, на земли жительство небесное нам показавшии.

*Радуйтеся,*
преподобнии отцы наши зосимо, савватие и германе.

*Кондак а~.*

Избраннии угодницы господни и велицыи чудотворцы, / светильницы Христовы церкве пресветлии, / облиставшии благочестия светлостьми пустыни севернаго помория, / и всей стране российстей сияющии выну чудес множеством, / преподобнии отцы наши зосимо, савватие и германе, / яко имущии дерзновение ко Господу, / благоприятными своими к тому мольбами / от всяких нас бед и зол сохраняйте, да радующеся зовем вам:

*Радуйтеся,*
преподобнии отцы наши зосимо, савватие и германе.

*МОЛИТВА*

*преподобным и богоносным отцем нашымъ*

*ЗОСИМЕ, САВВАТИЮ и ГЕРМАНу,*

*соловецким чудотворцемъ*

О преподобнии и богоноснии отцы наши зосимо, савватие и германе, земнии ангели и небеснии человецы, ближнии друзи Христовы и угодницы божии, обители вашея славо и украшение, всея же северныя страны, паче и всего православнаго отечества нашего необоримая стено и великое заступление! се мы недостойнии и многогрешнии, с благоговейною любовию ко святым мощем вашым припадающе, духом сокрушенным и смиренным сердцем прилежно молим вас: молите непрестанно благосердаго Владыку и Господа нашего Иисуса Христа, яко дерзновение велие к тому имущии, да не отступит от нас его вседействующая благодать, покров же и заступление пресвятыя владычцы нашея Богородицы на месте сем да пребудет, и да не оскудеют никогдаже истиннии ревнители ангельскаго жития во святей обители сей, идеже вы, богоноснии отцы и начальницы, безмерными труды и пощении, токи же слезными и всенощными бдении, непрестанными молитвами и молении начало иноческому житию положисте. ей, угодницы святии, молитвенницы к Богу благоприятнейшии, теплыми вашими к нему мольбами оградите и сохраните ны и святое селение сие ваше от труса, потопа, огня и меча, нашествия иноплеменных и смертоносныя язвы, от вражды и всяких нестроений, от всякия беды и скорби и от всякаго зла: да непрестанно на месте сем, в мире и безмолвии, благочестно славится пресвятое имя Господа и Бога, и обретают вечное спасение ищущии его. о преблаженнии отцы наши зосимо, савватие и германе! услышите ны грешныя, во святей обители вашей и под\ кровом вашего защищения недостойно жительствующыя, и благомощными вашими к Богу ходатайствы испросите душам нашым грехов оставление, жития исправление и вечных благ восприятие в небеснем царствии: всем же верующым, иже на всяком месте и во всякой нужде призывают вас в помощь и заступление, и иже с благоговейною любовию во обитель вашу притекают, не престаните изливати всякую благодать и милость, сохраняюще их от всякия сопротивныя силы, от всякия напасти и от всякаго злаго обстояния, и подающе им вся потребная к душевней и телесней пользе. наипаче же молите премилосердаго Бога, да утвердит и укрепит церковь свою святую и все наше православное отечество в мире и тишине, в любви и единомыслии, в правоверии и благочестии да сохранит и соблюдет во веки веков. Аминь.

*Ина молитва*

О преподобнии отцы, велицыи заступницы в скорби и услышателие молитв, угодницы божии и чудотворцы зосимо, савватие и германе! не забудите, якоже обещастеся, посещати чада ваша. аще бо и отидосте от нас телом, но духом присно с нами пребываете. молим убо вы, о преподобнии: избавите ны от огня, от нашествия иноплеменников и междоусобныя брани, от тлетворных ветров, и от напрасныя смерти, и от всех прилогов бесовских, находящих на ны. услышите нас грешных, и приимите молитву сию и моление наше, яко кадило благовонное, яко жертву благоугодну, и душы нашя, злыми делы и советы и помыслы умерщвленныя, оживите, и якоже умершую отроковицу возстависте, якоже неисцельныя раны многих исцелисте, от духов нечистых зле мучимых избависте, тако и нас, содержимых во узах вражиих, измите, и от сетей диавола избавите, из\ глубины прегрешений изведите, и милостивым вашим посещением и ходатайством от врагов видимых и невидимых оградите ны благодатию и силою всесвятыя Троицы, всегда, ныне и присно, и во веки веков. Аминь.

