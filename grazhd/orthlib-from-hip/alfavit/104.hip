<::рус>  источник: Алфавит Духовный, оцифровка Александра Акимова

<::лат>  http://ооо.зpиrиtalph.narod.rу/

<::слав>

Часть а~

Глава четвертая

[Зри указание главам]

О еже дотоль в делании духовном труд есть и подвиг, дондеже не приидет кто в просвещение разума.

Внешний человеческий мира сего разум, человеческаго внешняго учения требует: духовный же внутренний, не человеческаго, но божественнаго учения, от самаго Господа да взыскует. Ина даскалия человеческая, ина же божия: якоже человек учения человеческаго от человек учится, сице и от Бога божественнаго подобает учитися. Не учивыйся кто от человек человеческих, не может, яко подобает, разумети человеческих, сице ни от Бога, божиих: чрез\ делание же умное, и чрез\ молитву и умиление слезное, божественнаго разума учится душа: обаче же научивыйся кто от Бога божественных, возможет и кроме учения человеческаго, разумети вся человеческая: от Бога же не учивыйся божественных, ни мало может разумети божественных, точию плотская человеческая. Дух святый есть источник всякия премудрости и разума: получивый его кто, вся внутренняя и внешняя разумети и познати может.

[в~] Апостоли не от человек учишася инеми глаголати языки, но нашествием пресвятаго духа, внезапу различными языки глаголаху, якоже дух даяше им (Деян. зачало г~). И Господь не книгу учеником в научение разгну, но ум отверзе им разумети писания (Луки зачало рд~и). Сего ради точию тщания и подвига со тщанием потреба есть, да приимем и получим благодать. Вся, яже суть нам ключимая, удобь обрящем, и имети будем, точию да прилежно печемся: всяко бо учение и всяка вещь на тщании и на прилежании усердном залежит, тщащийбося всяко извыкнет. учайся, всяко навыкнет и научится, якоже во внешнем, сице и в духовном: не тщайся же, и попечения о сем не творяй, ничтоже навыкнути может. Сего ради поощряя и наказуя нас Господь, глаголет: просите, и дастся вам, ищите, и обрящете, толцыте, и отверзется вам. всяк бо просяй приемлет, и ищай обретает, и толкущему отверзется (Матф. зачало. к~).

[г~] Якоже во внешнем учении, суть различная преспеяния и степени, сице и в духовном духовная: и по мере тщательнаго подвига и преспеяния, подается просвещение разума: такожде и по мере просвещения разума, подается господня благодать: елико бо кто наипаче подвизается, толико и преспевает, толико и просвещается, толико и соединяется Господеви. Преуспевый же, и просветивыйся душею, и соединивыйся разумом Господеви, спасения своего известен есть, и прежде воскресения плоти, воскресе душею, и живет всегда Господеви.

[д~] По елику кто делает разумом, по толику познавает свою немощь, и по елику познавает свою немощь, по толику просвещается в разуме, по толику и преуспевает во смирении и умилении. Не познает же никтоже своея немощи, точию долгим временем, и многим искусством, дондеже совершенне отвсюду увесть свое неможение, и самою вещию познает, яко ничтоже от себе имать.

[е~] Не первее же кто познает свою немощь, дондеже не будет сотрен и сломлен различными искушения попущенми: и дондеже всех сих на себе не искусит, не может совершенно приити в познание себе и своея немощи, и быти смирен. Сего бо ради Бог своих рабов различными искушенми первее искушати обыче, яко да познавше свою немощь, пребудут всегда смиренни, ни мало на себе надеющеся: злато бо и сребро кроме искушения и разжизания не совершается.

[з~] Якоже былие, глаголемое лен или конопль, аще не будут сотренна и сломленна в древяных на то учиненных орудиях, ничтоже содеяти от них кто может: ни верви, ни нити, ни платна, ни инаго коеголибо дела в требование: сице и душа не сотрена, и не умягчена различными искушенми, не возможет приити в совершенное своея немощи познание и смирение. Сия же вся многаго труда и подвига требуют, и умнаго всегдашняго делания, дондеже кто познает самаго себе и свою немощь, и пребудет всегда смиряяйся.

[з~] Сие труд есть предо мною, дондеже вниду в святилище божие, глаголет пророк (псалом о~в). Дотоле бо труд, дотоле подвиг, донележе не прозриши, донележе в совершенное познание себе не приидеши, донеле любовию себе с богом не соединиши. Егда же себе познаеши, егда любовию Богу совершенно соединишися, тогда ни единаго подвига и труда имети будеши, тогда в покои, радости же и веселии всегдашнем обрящешися.

[и~] Дотоле труд есть слепому, дондеже не прозрит: дотоле болезнь недугующему, дондеже не оздравеет: дотоле нужда учащемуся, дондеже не навыкнет: егда же добре навыкнет, никоегоже труда имать. Что бо за труд есть зрящему, добре зрети свет; Что за труд есть познавшему себе, познавшему Бога, знати вся сущая; Что за труд есть и подвиг любящему, любити любимаго; Никоегоже: но паче вся ему радостна, и желательна суть. Бывый кто слеп, и прозревый, гнушается ктому слепоты, ниже имать труда в зрении, но паче радостно наслаждается света: познавый и просветивыйся в разуме, гнушается безумия: стяжавый кто богатство, не ктому хощет быти убог.

[ф~] Пременивый безсловесие на познание и просвещение разума, ярость и гнев претворивый на кротость, сласть и похоть плотскую безсловесную на божественное желание и любовь, в мире и покои будеши, в радости и тишине всегда обрящешися. Тогда тричастное души во глубине безстрастия, и просвещения разума потоплено видевши, яко в тимпане во умерщвленном телеси воспоеши духом радуяся Господеви, победное воспевание.

[и~] Дотоле не можеши быти без\ скорби, дотоле не можеши быти без\ печали, дотоле не можеши быти без\ страха и боязни, донеле себе совершенно не познаеши: донеле совершенно не вскиснет тричастное души в познании и просвещении разума, и очищении страстей, донеле с богом не примирен будеши, донел с ним во един дух не соединишися. Егда же соединишися. и егда его всем сердцем возлюбиши, тогда без\ боязни и печали всегда будеши: о Бозе едином будеши духом всегда радуяся и веселяся во веки вечныя.

