<::рус>  источник: Алфавит Духовный, оцифровка Александра Акимова

<::лат>  http://ооо.зpиrиtalph.narod.rу/

<::слав>

Часть а~

Глава десятая

О еже не порабощатися блудными помыслы, и скверными похотьми.

Не буди обуреваемь блудными помыслы, и скверными похотьми, и действы, да не от Бога отлучишися: ниже ревнуй творящым то, да не безумных безумнейший явишися: на мало бо время попущено бысть сие человеком, да познавше суету, изберут себе лучшая. Темже чистоту и целомудрие всем сердцем возлюби, да прилепишися чисте чистому, чистоты и целомудрия образ из\ себе показавшему: с нимже пребудеши любовию неразлучно во веки веков, наслаждающися божественныя славы.

[в~] Не буди раскаяваяйся о своем предложении, и иноческом обещании, но Богу благодарение приноси, яко свободи тя от уз плотския работы, и приведе тя в честное сие обещание, во ограду словесных своих овец, и даде тебе власть чадом его быти, и безпрепинательно шествовати к горнему присносущному наслаждению. Аще бо велие есть в человецех работати земному царю, и имети от него благодать, колико паче царю небесному угождати и быти всегда в любви его.

[г~] О колико лучшее есть и честнейшее чистотное по Бозе ангельское житие паче плотскаго сплетения! Несть ни единаго удивления и похвалы жити по плоти: сице бо не точию христианин, но и языцы, и зверие, и скоти жительствуют: жити же ангельски чисто, о едином Бозе, дело есть преславно: сице бо живяху святии, и Богу соединишася, преславная на земли содеяша, и просветишася яко солнце в мире, и ныне почивают в непрестанной радости во веки вечныя. Ничтоже есть велие по плоти жити: отвне точию зрящым прелестне любимо, внутрь же воззревшым зело мерзостно есть: тягота совести, помрачение разума, безсловесное связание, недоумение, порабощение: при смерти же велия скорбь, и тяжесть души.

[д~] Наилучшее мирское по плоти житие, не сравняется с чистотным ангельским целомудренным житием. Будет ли добро и согласно по плоти в супружестве житие; обаче безсловесное порабощение, по руку и по ногу связание: не согласно ли; злейшее есть всех мучений. Не родятся ли чада; печаль есть. родятся ли; сугубое есть попечение. благия ли суть чада; мног мятеж и попечение. злыя ли суть; зельное душе есть томление, сугубая скорбь и печаль: и временное здешнее злопожитие, и тамошняго неизвестное получение. Иночествуяй же, и чистотне по Бозе живяй, о всем мирен и безпечален есть: удобь спасение получит, ничимже бо связан есть: не порабощен есть плотскою страстию, о Бозе всегда поучается, на смерть выну готов: день пребыв благодарит Господа, вечер молится с нощию: ничим препинаемь или возбраняемь есть: мерою правою житие управляя, яко в раи пребывание свое имать.

[е~] Внемли, кое утешение и покой приносит плотская любовь и сласть; вмале точию сласть, и посем тяжесть: вмале похоть, и посем мерзость: вмале красота, и посем гной: вмале утешение, и посем скорбь: и тако повсегда непрестанно ратуется, и прельщается душа: презревый же сия вся, и прилепивыйся истинною любовию Господеви, о всем без\ печали и без\ болезни есть: плотская бо безсловесная похоть, и любовь безумна, во всем слепа есть, пленится многажды, и связуется человек, и не весть чесого ради связуется: ни бо есть жизни вечныя подательна, ни чести и славы прилагающа, паче же и отемлюща. Аще ради красоты безсловесно пленится, но Бог ю созда: аще ради благолепия и благих нравов, но Бог вся устрои. Богу вся сотворшему наипаче подобает прилеплятися: от него бо суть вся, а не от тленной твари.

[з~] Почто твари прилепляешися, а не творцу твари; лучше почитаеши тварь, неже создавшаго ю; красоту, неже сице украсившего ю; кто бо кое дело лучше похваляет паче соделавшаго е; не вси ли глаголем, егда видим кое благохудожне соделанное дело, о како сей художник добр и премудр соделавый сие дело; не вси ли удивляемся и похваляем художника паче, неже дело соделанное; делу же не зело удивляемся, понеже дело само себе не содела, ниже когда соделати может, сице и Богу в божиих удивлятися и похваляти его имамы, и ему всею душею своею прилеплятися, а не тленной твари. Аще бо похваляеши тварь, лучше похваляй создавшаго ю: тварь бо истлеет, и в прах и пепел пременится: Господь же един вечен, пребываяй во век века. Тварь убо ты не зело любити должен еси: понеже тварь сама себе не сотвори. аще бо есть красна тварь, но не сама себе сице украси: аще благолепна, но не сама себе содела: сего ради творцу всея твари и создателю всем сердцем да прилепляешися, отнюдуже весь еси: нигдеже бо инде обрящеши вечный покой, и тихое пристанище, точию в Господе Бозе, и в пресвятой его благодати. Прилепление бо к твари, смерть есть, к творцу же твари, живот есть, и присносущная радость.

[з~] Мнози быша исполняюще плотския похоти, и истлеша: и днесь исполняют, и сии вси истлети имут: не пребудет тако плотская любовь и похоть во веки, ниже красота временная сице останет, яже не обратится в тление. Не пребудет богатство, и снидет слава: нашедши бо смерть, вся сия погубит (Иоан. Дамаск. глава г~), якоже некто рече. Мир сей и вся настоящая вскоре изменяются, и похоть плотская, и всяко земное наслаждение яко сень преходит: несть плотския похоти и любве, яже не преложится в тяжесть: ниже красоты временныя, яже не пременится в тление: ни сласти плотския, яже не претворится в мерзость: несть нигдеже известнаго упокоения, точию во едином Господе Бозе, якоже к пророку илии в горе хоривской речеся: не бысть в буре страстей Господь, ни во огни блуда и раждежения, ни в вихри всякаго греховнаго страстования, но в дусе света тонка, безстрастия и чистоты: тамо Господь (г~ Цар\с глава ф~и) и благодать его, тамо и вечный покой.

[и~] Колико бяше в мире красных лиц; и истлеша: колико бяше благолепных тварей; и преидоша: колико бе благоугодных и любимых тварей; вся в смрад и гной обратишася, преидоша яко никогдаже быша. Тамо бо в грядущей жизни, ни женятся, ни посягают, ниже ктому себе плотски любити могут: но яко ангели божии будут (Матф. зачало ч~а), о самом точию Господе Бозе присно радующеся и веселящеся: не временною красотою, ни любовию и похотию плотскою утешатися будут, но точию самим Господем, и благодатию его.

[ф~] окаянная есть воистинну сия похоть и любовь плотская, ейже в след шествует тяжесть. Суетна есть воистинну сия сласть, яже влечет с собою горесть. Суетна сия красота, яже в смрад и гной обращается, яже не дарует покоя, ни живота вечнаго, паче же отемлет. Вотще человек сим утешатися имать, еже отидет вскоре: туне имать к сим прилеплятися душею, яже с ним не пребудут во веки: всуе к сему имать прилагати свое сердце, еже яко сень мимоходит.

[и~] О како и коль красно, еже ангельски чистотно, безмятежно и безпечально со ангельскими и преподобными лики жити вкупе! о сем бо Господь обеща живот вечный, и упокоит сицеву душу вечным упокоением, и дарует ей присносущную радость, и непрестанное веселие, и речет ей: прииди вся добрая ближняя моя, и порока несть в тебе (Песн. песн. глава д~). И будет ей благодать пресвятаго духа, пища и питие тамо, и присносущное наслаждение: воспоют бо сицевии пред\ престолом божиим песнь нову, еяже никтоже ин может пети, точию сии, иже со женами не осквернишася: девственницы бо суть (Апокал. глава д~и), глаголет таин видец.

