<::рус>  источник: Алфавит Духовный, оцифровка Александра Акимова

<::лат>  http://ооо.зpиrиtalph.narod.rу/

<::слав>

Часть в~

Глава первая

О еже блюстися во всех вещех суетнаго велехваления.

Похвали иерусалиме Господа, хвали Бога твоего сионе (псалом рм~з), глаголет пророк. Никтоже достоин похваляемь и прославляемь во всем быти имать, точию един Бог вся сотворивый, имже вся быша. Хвалите (рече) Господа вси языцы, похвалите его вси людие (псалом рз~и). Хвально и прославлено имать быти имя господне во веки. и паки: да не хвалится премудрый в мудрости своей, ни богатый в богатстве своем: но о сем да хвалится, хваляйся, еже разумети и знати Господа, и творити суд и правду посреде земли (а~ Цар\с: глава в~).

[в~] Во всех вещех не похваляйся сам, ни от иных похвалы ищи, ниже похваляемым от кого завиди, да не сугубую тщету во обоих приимеши, разсыпание исправлений, и осуждение зависти. Не хваляй бо себе, но егоже Бог похвалит, той во всем есть искусен: хваляйся бо, рече, о Господе да хвалится (в~ Корин. зачало р~ч): прославляяйся, о Господе да прославляется, егоже вся суть. Не от человек в чесом велехвалимый, утешения от похвал ищи: но в Бозе вся даровавшем истинно взыскуй: человеческа бо временна и непостоянна, божия же вечна и непреложна. Тщися ты о славе божией, яко да и Бог прославит тя. Аще бо о славе божией пещися будеши, сам тщеславитися не восхощеши, и Бог самаго прославит тя: аще же ты Бога презрев, о своих си пещися будеши, Бог оставит тя.

[г~] Не похваляйся сам, ниже похваляющих тя в сладость приемли, да не восплащение своих благ похвалением человеческим зде восприимеши: блажащии бо вас лстят вы, и стези ног ваших возмущают, глаголет пророк (Исаии глава г~). От похвалы бо родится самолюбие, от самолюбия же гордыня и дмение, таже и от Бога отчуждение. Лучше не соделати что преславно в мире, неже соделавши безмерно велехвалитися. Фарисей бо преславная соделав, велехваляйся возношением, погибе: мытарь же ничтоже благо соделав, смирением спасеся. овому во благих его от похвалы ров бысть: овому же смирения ради от рова возведение. глаголет бо: яко сниде сей оправдан в дом свой паче онаго (Луки зачало п~ф). Похвалися Давид исчитанием множества людей, и смертную казнь в людех под\ъят. Езекиа множеством богатства пред\ послы вавилонскими похвалися, всего сокровища своего пострада. Посем навуходоносор созиданием вавилона похвалися, со скоты яко скот седмь лет траву яде.

[д~] Аще что твориши благо, блюдися велехваления: аще же похвалишися, вся, яже исправлением стяжал еси, велехвалением напрасно погубиши, и благодати божия оттщетишися: от похвалы бо возношение, от возношения же падение, падением же, от Бога отлучение. Бог вся сотворивый, не тако от человек, яко подобает, и прославляемь и величаемь есть: ты же ничтоже от себе имеяй, безсловесно от всех похваляемь и прославляемь быти хощеши. Не желай убо себе похвалы от человек, ниже похваляйся сам, увесть бо Бог, уведят и человецы, аще дела твоя блага будут, и кроме твоего велехваления похвалят тя. Аще бо сам велехвалитися будеши, вси презрят тя: аще же ты сам велехвалитися не будеши, Бог и вси человецы похвалят тя. аще о себе умолчиши, Бог возглаголет о тебе: аще же сам о себе велеречити будеши. Бог умолкнет о тебе, и отвержет тя.

[е~] Не буди якоже кокошь, о коемлибо исправлении велехвалящися, да не помощи божия оттщетишися. кокошь бо о изнесении своего яица, абие пред\ всеми возглашает, и велехваляся кдачет, яко изнесе яице: ты же не буди тако безумен, ниже пред\ всеми из\ъявляй своя исправления, да не зде себе восплащение от человек восприимеши: но молчанием покрывай своя исправления, да от Бога единаго уведана и похвалена будут. Аще бо ты сам похваляешися, от Бога похвален не будеши. аще ты сам велехвалишися, никтоже от человек похвалит тя: аще ли ни, вси ублажат тя. обаче лучше ти есть, да инии похвалят тя, неже ты сам безсловесно похвалишися. Не хвалися во утренних, не веси бо что родит находяй [день:] да хвалит тя искренний твой, а не твоя уста, глаголет соломон (Притчей к~з).

[з~] Действо есть велие твоего неразумия, яко своя безчисленная злая ни единому от человек открыти и явити изволяеши: аще же будет и мало что благое, всем радостно открываеши, всем желательно явити, и от всех похваляемь и прославляемь быти хощеши, яко да от всех гордостнаго тщеславия насладишися. Почто убо ты требуеши утешения от похвал человеческих; Довольно ти есть на сем, аще дела твоя от Бога единаго ведома и благоприятна будут. Темже не похваляйся сам, но от Господа единаго похвалы ожидай: не похваляяй бо себе ни в чемже, во всем есть премудр: безсловесно же в чем велехваляйся: во всем есть безумен. безсловесен есть сей и неразумен зело, иже чуждею, а не своею ризою похваляется, или в чуждем богатстве, а не во своем полагает свое упование, сице и в тебе сие.

[з~] Инии множество исправиша добродетелей: расточиша имения, оставиша богатства, содеяша преславная, просветиша мир, умудриша человеки, многих душы спасоша, и не похваляхуся: ты же ни мало что благо сотворь, ниже мало что благоугодно содеяв, о ничесомже безсловесно велехвалишися. Не похваляйся убо ты сам, но аще Бог похвалит тя, сему внемли. аще бо что будет благо, и кроме твоего велехваления Бог увесть: аще ему есть угодно, и не хотящу ти прославит тя: прославит убо он, и не презрит ни единаго без\ велияго возмездия. Аще бо ты сам похвалятися будеши, разума лишишися, и от Бога похвален не будеши.

[и~] Не похваляйся ни в чемже, ниже глаголи, яко богат есмь, и всеми благими обогатихся, и ничтоже требую, но не веси, яко ты еси окаянен, нищ, и мний, и слеп, и наг, глаголет таин видец (Апокал. глава г~). Сего ради, егда и вся сотворите повеленная вам, глаголите: яко раби непротребни есмы, еже должни бехом сотворити, сотворихом, глаголет Господь (Луки зачало п~д). Всяка бо правда человеческая пред\ Господем, яко руб поверженный есть на гноищи, глаголет пророк (Исаии глава з~). Вем бо яко ни ты человек велехвалящихся любиши, егда кто пред\ тобою величаяйся похваляется: сице ниже Бог: ты же ничтоже от себе имеяй, соплетая себе похвалу пред\ инеми, и вся себе причитая велехвалишися. Но не нам, Господи, не нам, но имени твоему даждь славу, глаголет пророк (псалом рг~и). Хвалися ты о Бозе, и Бог восхвалится о тебе: возлюби ты Бога, и Бог возлюбит тебе: аще ты, своя си взыскуя, презриши Бога, и Бог презрит тя, и отринет тя.

[ф~] Что хвалишися во злобе сильне, глаголет пророк (псалом н~а); Почто требуеши от иных во благих похвалы; и сам бо ты веси, яко благо есть. благое бо благим есть всегда, аще и ни от единаго есть похваляемо: злое же злым, аще и ни от единаго есть хулимо. Аще тебе и вси человецы похваляют, что ти от сего прибудет: аще ни един, в чем оттщетишися; аще и ни от единаго во благом похвален был бы еси, от Бога же самаго егда похвален будеши, довлеет ти. От человек хвалиму быти ничтоже есть: не бо человек ради имаши что творити благое, но Бога ради. Сего ради не от человек, но от Бога единаго похвалы и возвышения ищи, да во веки от него похвален и прославлен будеши, и возмездие вечное от него приимеши.

[и~] Темже во благополучии и почитании, не зело велехвалися, в презрении же в развращение и в нечаяние не впадай, но во обоих мерен и благоразумен пребуди. Егда ти есть что благо и радостно, не безсловесне похваляяся веселися: егда же что зло приключится, не безпамятно скорбию себе снедай. Век бо сей настоящий удобь пременителен есть, и вся вещи в нем превратны: но Богу о всех вещех славословие и благодарение приноси, и ему вся причитай, да и он тебе вся своя привменит, и вечный живот подаст.

