<::рус>  источник: Алфавит Духовный, оцифровка Александра Акимова

<::лат>  http://ооо.зpиrиtalph.narod.rу/

<::слав>

Часть в~

Глава четвертая

О еже во всем всегда смирятися пред\ богом и человеки.

Приидите ко мне вси труждающиися и обремененнии, и аз упокою вы: возмите иго мое на себе, и научитеся от мене, яко кроток есмь и смирен сердцем (Матф. зачало м~г), но не гордости и возношения иго: и обрящете покой душам вашым. Нигдеже обрящеши покоя, точию в смирении, ниже смущения, точию в гордыни. Аще хощеши имети покой и тишину, буди смирен: аще ли ни, в молве и мятежи: в скорби же и печали изнуриши жизнь свою, и кроме падения, никогдаже обрящешися. буди под\ всеми смиряяся, яко да от Господа возвышен будеши. Мало на сем яко ты сам возвышатися будеши, а не Бог возвышает тя. ибо твое возвышение, от Бога есть отпадение: божие же возвышение во благодати его есть. Аще ты возвышатися будеши, Бог снизит тя: аще снижатися будеши, Бог возвысит тя, обаче аще и Бог возвышал бы тя, ты же единаче смирен буди, яко да во веки от Господа возвышен обрящешися. Смиритеся бо пред\ Господем, и вознесет вы, глаголет апостол (Иако\в зачало н~з).

[в~] Памятствуй смирения образ: свою бо плоть от земли взял еси, в землю же паки пойдеши. От небытия в бытие приведен еси, и паки безвестно есть, камо обратишися, и от Бога камо устроен будеши. Сам себе в бытие не привел еси, ниже веси, камо от бытия сего временнаго преселишися: темже буди смирен, да с пророком сие присно глаголеши: Господи, не вознесеся сердце мое, ниже вознесостеся очи мои: ни ходих в великих, ниже в дивных, паче мене (псалом р~л): и паки: аз есмь червь, а не человек, поношение человеков, и уничижение людей, якоже глаголет пророк (псалом к~а): како бо ты не имаши быти смирен, ничтоже от себе имея; како имаши возвышатися, ничтоже собою, кроме помощи божия, благоугодно содеяти могий; Сице смирен буди, якоже смирен от Бога сотворен еси. Бог смиренна тя сотвори, ты же возносишися: ничтоже тебе кроме себе что благоугодно содеяти попусти, ты же вся себе причитаеши, и о себе возносишися. Что имаши, еже не приял еси; аще же приял еси, что хвалишися, яко не приемь, глаголет апостол (а~ Корин. зачало р~л);

[г~] Буди смиренно мысля, смиренно глаголя, смиренно мудрствуя, смиренно вся дея, яко да безпреткновен во всех стезях обрящешися. Память, плоть и душа откуду взястася; кто сия сотвори, и камо паки пойдут; но себе внутрь увиждь, яко весь тля еси. Вникни внутрь и познай, яко вся суть в тебе суетна: ничтоже еси кроме благодати господни, точию трость праздна, древо неплодно, трава изсохшая в сожжение огню, руб повержен на гноищи, делвь греховна, всем скверным и безсловесным страстем вместилище преиз\ъобильно, и исполнен всякаго беззакония сосуд. Не имаши от себе ничтоже благо, ничтоже благоугодно, точию грех и преступление: ниже возрасту своему приложити можеши лакоть един, ниже сотворити бела или черна власа (Матф. зачало д~и).

[д~] Не возносися саном, аще имаши его, ниже старейшинства величеством: не на саны бо тамо зрети будут, но на добродетельная исправления: не на величание и гордыню и благоплеменства, но на кротость и смирение. не в гордыни бо и величании, но во смирении нашем помянул ны есть Господь, и избавил ны есть от враг наших, глаголет пророк (псалом рл~е): обрящутся бо множайшии, зде неславни, тамо славни: зде безчестни, тамо честни: славни же и честни зде, тамо в велицем безчестии будут: благороднии мира сего отвержени, худороднии же прияти: гордии и богатии в геенне, нищии же в небесном царствии: возносящиися с бесы, смиреннии же с Господем: не сицево бо тамо лицемерие, якоже зде: пременит бо тамо когождо Господь, и поставит вся в своем праведнем и нелицемернем мериле. темже ни единою вещию возносися, но во всем всегда смирен буди, смиренная гони, смиренная мудрствуй, яко да от Господа самаго возвышен будеши.

[е~] Елико ти есть велик сан, толико имать быти и смирение: елико велико почитание, толико имать быти и себе во смирении презрение: елико человецы возносят тя, толико смирен буди: елико почитают и славят, толико безчестна себе быти вменяй: не возвышайся коимлибо исправлением, да не отвержен от Бога будеши: не помышляй, ниже глаголи, яко сие исправих, исправих оно, да не вся твоя пред\ очима твоима внезапу разсыплются. Аще бы что исправил еси благое, глаголи, яко не аз, но благодать господня со мною: не тако бо во исправлении нашем спасение наше есть, якоже в милости Христове: еже бо что хощет, приимет Бог, а еже не хощет, отвержет: Богу вся причитай, яко да и он вся своя тебе привменит, и во всем ти будет скорый помощник. Не желай старейшинства, ниже коея чести на земли, ниже честна и достойна себе во всем быти разумей, но паче всех худейша себе быти вменяй, Тогда бо честен и достоин будеши, егда безчестна себе быти возмниши: тогда велик будеши, егда мала себе быти уразумееши: тогда что будеши, егда ничтоже себе быти вмениши.

[з~] образ тебе смирения собою показа Господь: смирил: себе послушлив быв даже до смерти, смерти же крестныя. От смирения раждается послушание и повиновение, от гордыни же пререкование и непокорство. От смирения к Богу присвоение, от гордыни же от него отпадение. Не имаши, человече, чим гордитися, ничтоже бо имаши от себе, ничтоже имаши свое. Был ли еси когда прежде в веце сем; Не был еси. Веси ли, егда зачинаше тя во утробе матерь, или своим промыслом тако рожден еси; Веси ли, коего времене сице возрасл еси, и в колику впостась пришел еси; разумееши ли, в кий конец приидеши; Аще ли сих всех не веси, ниже разумееши, почто убо всуе не во своих, но в божиих всех гордишися;

[з~] Буди смирен и благоразумен: аще что тебе человецы причитают, Богу сия вся привменяй: от него бо все есть: он вся сотвори. Не чудися, ибо инии не разумеют, ниже ведят, яже суть божия: ты же ведя не буди безумен: тамо причитай, идеже ти свойственно есть: тамо привменяй, откуду все есть. От Бога все есть, Богу вся причитай: он есть всему начало, ему вся привменяй: он вся содержит, тамо вся обращай. Смирения есть мера паче всех лучша, вменяти себе худейша всея твари, всякаго создания. Аще бо всея твари худейша себе вменяти будеши, сего ради всея твари худейш вменен не будеши: сего ради всея твари хуждша себе быти разумей, да всея твари лучший от Господа вменишися.

[и~] обаче же смирен буди не безсловесно, но в разуме праве смиренномудрствуяй: не безсловесно всякому безсловесию смиряйся, да не безсловесному скоту уподобишися. Смирение бо с разумом, якоже и ина вся прията суть: без\ разума же отвержена, и безсловеснии бо скоти многажды смиренни бывают, но не в разуме сего ради никоея же суть достойни похвалы: но ты в разуме смиренномудрствуй, да не прельщен и посмеян от сопротивных во всем пребудеши. темже в разуме праве смиренномудрствуй, яко да не преткновен во всем явишися. И аще смирен еси, с Господем соединишися: аще же ли горд, отвержен от него будеши: якоже бо смирение может спасти, тако высокоумная гордыня погубити, еже на мытаре и фарисеи показася, и на инех мнозех.

[ф~] Что есть смирение; Смирение есть разумети себе, и о себе ничтоже: праведно же есть разумети себе ничтоже, понеже от ничесого и створен еси: ниже о себе разумети что, понеже ничтоже имаши от себе. О коль несть смирению достойно! коль несть достойно удивлению! понеже от ничесого сотворени есмы: ниже вемы, камо пойдем, и устроени от Господа будем. От тли бо и худаго всеяннаго мрачнаго семене, манием господним рождени есмы, в смрад же, прах и пепел пременимся: душа же наша устроена будет, якоже Господь сам един весть, иже всех есть творец и зиждитель.

[и~] Да приидут вси разумы земнороднии, да премудрствуют вси философствующии, и удивятся божиим чудесем, коль есть дивен Господь, коль силен, коль есть милостив и праведн в советех паче всех сынов человеческих! яко ничтоже требуя созда человека, создав же ничтоже требует от него, точию разума права и покаяния истинна: яко да познавая благодеяния его, к нему любовию прилепляется: и видя, яко ничтоже от себе имать, пребудет всегда смирен, о всем благодарение и славословие ему выну принося.

