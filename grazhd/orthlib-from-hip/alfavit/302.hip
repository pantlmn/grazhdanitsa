<::рус>  источник: Алфавит Духовный, оцифровка Александра Акимова

<::лат>  http://ооо.зpиrиtalph.narod.rу/

<::слав>

Часть г~

Глава вторая

О еже не завидети кому ни во единой вещи сего мира.

Не завиди, человече, ниединому кому о благополучении сего века преходяща: трава бо есть и цвет сельный, всяка вещь в мире: не завиди богату и славну, ни в земных сластех гобзующему: но в добродетелех процветающему благоумен подражатель буди. Почто бо о настоящих благополучениих завидети имаши, понеже вся в мире сем временная и тленная суть; или богат, во веки ли тако пребудет; Аще кто в сласти и благополучении из\ъобилует, всегда ли; Но зело на мало время дана сия суть.

[в~] Не завиди убо ни единой вещи сего мира: не завиди имению, богатству же и славе, и всякому плотскому наслаждению: не завиди сану, чести, и всяким достоинствам: не завиди внешним жилищам и прекрасному зданию, или коему из\ъобилию: вся бо сия временна и тленна суть: вся преходяща, и яко дым вскоре исчезающая. Вся зде останут, вся в прах и пепел пременятся, ничтоже бо есть вечно на земли: точию сим благоразумно завиди, аще кто присоединится Господеви, аще сподобится благодати престаго духа. Аще бо кто сию приимет, паче всех богатых и славных богатейший и славнейший будет.

[г~] Не завиди, аще кого почитают или славят, или в чем кто из\ъобилует паче тебе: но яко сонная мечтания сия быти вменяй. Не завиди земным тлеющым вещем, но к небесным вечным сердце твое вперенно имей: не се бо есть благодать божия, еже обиловати в чем, или почитаему быти на земли, но еже пребыти всегда при Бозе. Велия есть боязнь и страх в земных благополучениях обилующему: внезапу бо приходити обыче тяжчайшее изменение, и отчуждение восприятых благих сих. Не много ли бе прежде славных, богатых, храбрых, премудрых; но днесь сех земля покры, и память их яко небывших погибе. Человек бо яко трава, дние его яко цвет сельный, тако оцветет: яко дух пройде в нем, и не будет, и не познает ктому места своего, глаголет пророк (псалом р~в).

[д~] Веждь, яко не зело завидел бы еси, притворен вмале образ царский не себе носящему, или в сонном мечтании богатеющему: ниже сему завидел бы еси, аще бы кто на един день получил кую почесть, и посем надолзе безчествован был бы. Сего ради аще кто славится, да славится: аще кто богатеет, да богатеет: ты же себе внемли, хваляйся, о Господе точию да хвалится, богатеяй, о Господе да богатеет, глаголет апостол (Корин. зачало р~е).

[е~] Не завиди похваляемым, аще кого похваляют и славят человецы: но с похваляющими и ты благое похваляй, злое же молчанием преходи. Не завиди, аще кого блажат, и вси добре глаголют о нем: несть бо постоянно похваление человеческое, но зело превратно: овогда похваляют человецы, овогда же злая вещают: овии славят, овии же безчестят: овым угодно, другим же несть: днесь некто почтен бысть, утро же внезапу обезчестися. Не пребывает во единой мере, ни похвала, ниже безчестие человеческое, но вся вскоре изменяются.

[з~] Почто Богу в божиих завидиши; почто Богу в божиих возбраняеши; Не завиди убо ни единому человеку ни в чемже но достоин пред\ богом быти потщися, да и ты приимеши по мере, егоже достоин будеши: несть бо лицемерия у Бога, но праведное комуждо по достоянию возмездие. он бо всех человек правою мерою по возможному умери, и когождо своею честию почте, оваго сице, оваго же сице: но наипаче блажен сей человек, емуже Господь Бог его, глаголет пророк (псалом л~в).

[з~] Почто завидети имаши всех чести и достоинствам; Понеже ты един сам вся об\ъяти не можеши. Почто завидети имаши благополучению сего века преходяща; Понеже все вскоре преходит, все мимоидет. Мир сей прелестен есть, и вся в нем превратна: днесь почитание, утро же укорение: днесь слава, утро же безчестие: елико кто наипаче прославится, вознесется честию, толико посем наипаче обезчестится: зде ли, или онамо в грядущей жизни.

[и~] Не буди завистию снедаяй себе, видя инех, паче тебе почитаемых, славимых, и богатеющих. Бог бо весть своими судьбами како творит: кому что дарует, он лучше сам вся весть дати. Не леть ли господину сотворити во своих си, якоже хощет, овому сие, овому же оно; не завиди убо, да не услышиши осуждения гласа глаголюща: возми свое и иди: не леть ли ми в моих сотворити, якоже аз хощу, по евангельской притчи (Матф. зачало п~); Сего ради престани зависти, отвержи ненависть, да не вне чертога Христова останеши: завидяй бо яко убийца судится, глаголет некто.

[ф~] Зависть всему злу есть вина, всему же благому супостат. Зависти ради каин авеля уби: исав иакова преследова, саул Давида гони: и тмами тем зависти ради деются злая в мире. Зависть и ненависть затворяют небо, ослепляют разум, помрачают душу. отягчают совесть, опечаляют Бога, веселят бесы. Завидяй, и ненавидяй брата своего, во тме ходит, и не весть камо идет, глаголет апостол (Иоан. зачало о~). Зависть не весть предпочитати полезная: идеже зависть и рвение, тамо нестроение, глаголет апостол (Иак. зачало н~е).

[и~] Темже во своем от Бога устроении благодарен пребуди: на сем преставай, еже ти Бог даде: вящшым же тебе в благополучении и чести не завиди: в неже зван еси и устроен, в том пребывай, вящшым же завистне не ревнуй. Предпочтенных от Бога и от человек и ты предпочитай, и ко отвещанию онем любезен и смирен буди. Емуже Бог что дарова, ты завистию не отемли: тебе же еже не дано бысть, гордостне себе не восхищай: никтоже бо собою прияти что может, аще не Бог кому дарует. Всяка власть и честь от Бога, якоже глаголет апостол (Рим. зачало ра~и).

