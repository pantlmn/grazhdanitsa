<::рус>  источник: Алфавит Духовный, оцифровка Александра Акимова

<::лат>  http://ооо.зpиrиtalph.narod.rу/

<::слав>

Часть г~

Глава седмая

О еже не ленитися, но трезвитися в деле божии выну.

Буди убо, человече, тепл и усерден, духом всегда горя: не буди студен и уныл, да не услышиши словесе реченнаго: понеже ни тепл еси ни студен, но яко об\ъуморен, изблевати тя от уст моих имам (Апокал. глава г~). Тщися, трезвися, не изнуряй всуе твоея жизни времене, даннаго ти на исправление души твоея, на стяжание вечных благ. Блюди, да ниедин день прейдет всуе: аще бо всуе погубиши, инаго посем имети не будеши: аще бо уже прейде, прейде, и уже погубленнаго времене вспять возвратити не можеши. Сего ради не погубляй всуе дний твоих, но да сравняются исправления твоя с течением дний твоих: не туне бо тебе дана сия временная жизнь, но да в ней на всяк день присно поучаешися, и преуспеваеши, и исправляеши добродетелей подвиг, празден же никогдаже да будеши.

[в~] Век сей несть покой и почивание, но борьба и рать, торжище, купля, училище, и морское плавание: несть ниедин мир в рати и брани, ниже покой во училищи и на торжищи, ниже паки в морском плавании безпечалие. Кто на мори без\ страха; кто на торжищи, и во училищи в покои; никтоже. Сего ради не ленися в деле божии, ниже унывай, но подвизайся, трудися, днесь бо ти есть жатва, днесь торжище, днесь купля: жни, купуй, да не тощ обретшися, зле осудишися, да не благодати божия чуждь будеши. Приемый талант, не погуби, но не умножи, сего ради слыша: лукавый рабе и ленивый, подобаше убо тебе вдати сребро мое торжником, и пришед аз взял бых свое с лихвою, по притчи евангельской (Матф. зачало р~е). Ты же точию не умножил еси, но и отнюд лености и нечувствия ради вся погубил еси. Что убо речеши в день страшнаго суда, егда подробну о всем испытан будеши; внемли себе.

[г~] Не закопывай убо даннаго ти таланта в землю лености и нечувствия, но тщися, трезвися, бодрствуй, огнь ко огню, теплоту к теплоте непрестанно прилагай, да усугубиши его, да умноживши и усугубивши данное тебе, со дерзновением пред\ Господем в день он речеши: се Господи приобретох другия пять талант: от Господа же услышиши пресладкий глас глаголющь: благий рабе и верный, вмале был еси верен, над\ многими тя поставлю, вниди в радость Господа своего (Матф. зачало р~е).

[д~] Аще же не будеши умножати даннаго ти от Господа таланта, но умаляти и погубляти: аще не будеши преуспевати к горе добродетелей, но нисходити низу: аще не будеши прилагати на всяк день огня ко огню, и усердия ко усердию, но до конца остынеши и окаменееши, то последи будет падение твое плача и рыдания достойно: но убо лучше ти есть творити благое, неже злое, трезвитися и бодрствовати: понеже за злое мука, за благое же велие возмездие: за трезвение и бодрость похвала: за леность же осуждение и казнь. Сего ради бди на всяк день и трезвися: буди верен до смерти, и дам ти венец жизни (Апокал. глава в~): бес бо трезвится, бодрствует, никогдаже почивает, но ходит яко лев рыкаяй, ищай кого поглотити от противящихся ему. Темже и ты всегда трезвися, бодрствуй, и никогдаже почивай, да угонзнеши сетей его тебе сплетаемых.

[е~] Поощряет и учит тя всегда труждатися премудрый соломон, глаголя: иди ко мравию, о лениве! и поревнуй видев пути его, и буди онаго мудрейший: он бо не сущу ему земледельцу, ниже нудящаго его имущий, ниже под\ Владыкою сый, готовит в жатву пищу, и многое в лето творит уготование, или иди ко пчеле, и увеждь коль делательница есть, делание же коль честное творит, еяже трудов царие и простии во здравие употребляют, любима же есть всеми и славна: аще силою и немощна сущи, [но] премудростию почтена произведеся. и паки: доколе, рече, о лениве лежиши! когда же от сна востанеши; мало же дремлеши, мало же об\ъемлеши перси рукама: потомже найдет тебе аки зол путник убожество: скудость же аки благий течец: аще же не ленив будеши, приидет яко источник жатва твоя, скудость же аки злый течец [от тебе] отбежит (Притч. глава з~). Сего ради делай всегда благое, день от дне преуспевай, нынешнее бо время есть деланию, тогда же возмездию: нынешнее труда, тогда же покоя: нынешнее скорби и терпения, тогда же венчания и почести: нынешнее плача и сетования, тогда же радости и веселия.

[з~] Не почивай убо человече, ниже безпечаляйся когда в веце сем: но всегда бодр, и опасен буди, всегда тщися и трезвися: едино бо ти предлежит, или победити врага, или побежденну от него быти, или при Бозе быти, или от него отлучитися, или пастися, или погибнути, инако бо несть мощно: мира бо и покоя в веце сем никогдаже обрящеши, ниже тишину и ослабу наследиши. Сего ради донеле жив еси в веце сем, никогдаже безбоязнен и безпечален бывай, но всегда яко на рать и брань готов буди. Мир сей устроен есть не на покой и опочивание, но на труд и подвиг, не на тишину и утешение, но на борбу и рать. Сего ради подвизайся, трудися, трезвися, дондеже имаши время, дондеже имаши час, зело желательне желал бы еси дабы возвращено тебе было всуе погубленное время. обаче сего не получиши, аще данное время погубиши: едино ти есть время, инаго посем во веки имети не будеши. Сего ради потрудися мало волею, яко да посем многия беды не постраждеши и не волею, потрудися на мал час со усердием, яко да посем многую благодать от Господа приимеши, и живота вечнаго сподобишися.

[з~] Плача достоин той есть, иже зрит себе всего согниваема, и червми снедаема, и не тщится о цельбе убивательной червия: но лучше изволяет быти согниваемь, и червми снедаемь, неже уврачеван и исцелен: сице плача и рыдания, паче же осуждения достоин есть сей, иже видя себе всего согниваема, и червми различных страстей снедаема, не тщится приити в совершенное врачевание своего душевнаго недуга, и достигнути в тихое пристанище божественныя господни любве и познания, и не печется всею душею осолитися солию пресвятаго духа, во еже быти совершенное жилище Господеви: но лучше изволяет быти согниваемь, и червми различных бесовских страстных мучительств всегда мучимь и снедаемь, неже исцелен и соединен быти Богу.

[и~] Не щади плоти, Христа ради: понеже он ю созда: не щади страдати твоего естества, понеже он раздробленное и разсыпанное паки исцелит, и обновит: не щади его, ему принести, да паки от него сугубыя почести приимеши: не щади убо себе, но постражди Христа ради, якоже и он тебе ради пострада. Не видиши ли, яко друзии в велицей беде изнуряют жизнь свою, и в велицей беде в мире сем ядят хлеб; ни пищи довольныя имуще, ниже имуще чим прикрыти свою наготу: дани великия дающе, многи скорби и напасти терпяще: обаче о себе всегда пекутся, и Бога не презирают, ты же от всего свободь еси, от всего облегчен сый, ни мало о душе своей печешися, ни мало Богу угождаеши, но ленишися и унываеши, ни мало подвигнутися хощеши на земли, в труде ищеши покоя: во тме ищеши света, в смерти ищеши жизни, но не обрящеши, и никакоже увидиши: точию бо в Господе Бозе едином есть вечный покой.

[ф~] Аще бы ти предлежало от единыя страны временное страдание, от другия же вечное, от единыя на мал час, от другия же во веки: убо кое от сих изволил бы еси, рцы ми; вем, яко всяко временное, аще и зело тяжко было бы, или аще бы ти кто рекл потрудися ми день един, или седмицу едину, и верне послужи ми, аз же ти за сия дам всякаго богатства, всякаго обильнаго наслаждения на тысящу лет: убо не восхотел ли бы еси; ей всяко восхотел бы еси, аще и зело велик был бы труд. Бог же тебе за настоящий малый подвиг, яко за един день, или годище, обеща дати много всякаго богатства и наслаждения, ихже око не виде, и ухо не слыша, и на сердце человеку не взыдоша (а~ Корин: зачало рк~з), не на тысящу лет, ниже на две, ниже на три, но на веки вечныя, конца не имущыя: почто убо о сем не усердствуеши;

[и~] Добре есть, единою в маловременном сем веце потрудившися снискати вечный покой: единою научившися и просветившися, сие имети с собою во веки: добре есть, единою снискавши вечное богатство, никогдаже во веки быти оскудну: добре есть, единою в мале поскорбети, и Христа ради опечалитися в мало время, радоватися же и веселитися во веки вечныя. Блажен есть, иже аще сего сподобится: блажен, иже аще сие приимет: блажен есть сей, иже в малем сем времени, и малым сим трудом и подвигом обрящет вечный живот, и присносущное наслаждение и богатство.

