<::рус>  источник: Алфавит Духовный, оцифровка Александра Акимова

<::лат>  http://ооо.зpиrиtalph.narod.rу/

<::слав>

Часть г~

Глава осмая

О еже не лениву быти, ни унывати, но всегда, день и нощь усердствовати и пещися о себе.

усердствуй, человече, усердствуй день и нощь: к Богу вопий во дни и в нощи, непрестанное попечение о себе имей: днесь бо имаши время, днесь имаши час, инаго посем имети не будеши, аще и хотел бы еси. Не изнуряй всуе времене даннаго ти на стяжание вечных благ: время бо мало, дел же без\ числа. Торжище расходящееся, купля же притрудна: тщися, трезвися, непрестанно о сем попечение имей, да не наг в день страшнаго суда обрящешися. Днесь сие исправи, утро же ино, и тако никогдаже в деле преставай, никогдаже празден буди. Помяни, яко ради временныя славы, ради тленнаго богатства, ради вещей суетных, колико страждут, колико труждаются, колико тщатся: ты же о толиких вечных благих, како не тщишися; како не усердствуеши, но ленишися и почиваеши; Глаголю ти: усердствуй, трудися, тщися, дондеже имаши время, дондеже есть час, да не погубиши всуе времене даннаго ти на стяжание вечныя жизни.

[в~] На пути еси века сего, шествуй: на леде еси весенном, не буди безпечален: на брани еси сего мира, борися: на торжищи еси временном, купуй: блюди, да не тощ и наг в дом свой вечный возвратишися: видиши бо, яко инии непрестанно отсюду отходят, и ты не вдолзе пойдеши: непрестанно умирают, и ты не вдолзе умреши: ниже паки веси коего времене, коего часа, днесь ли, или утро: рано ли, или в вечер: в полудни, или в полунощи: сего ради никогдаже буди безбоязнен: не малая бо ти предлежит вещь, но великая: не временная, но вечная. Сего ради подвизайся усердне, не ленися, не унывай, настоит бо ти подвиг, предлежит ти победа, подвигоположник зрит, венцы уготовани, почесть предлежит, слава и наслаждение непременно: лицы ангельстии, и архангельстии, и всех небесных сил, зрят и чудятся: всех святых собори ожидают, со зельным желанием прияти тя надеющеся.

[г~] усердствуй убо, человече, ко Господу тепле, не ленися, яко да вся будут ти спешна и радостна: да вся будут ти желательна и любима: днесь бо ты сего ради ленишися и унываеши, понеже всем сердцем своим Господа не любиши: тесен бо и прискорбен мнится быти путь вводящий в живот не любящым Бога: аще же кто его истинно возлюбит, ни единаго к тому труда имети будет, но вся ему радостна и желательна будут: святии бо, иже истинно и прилежно Бога возлюбиша, всяк труд им был безтруден, печаль без\ печаль, скорбь без\ скорби: нецыи бо разжегшеся божественною любовию, ниже в сонном спании возмогли утолити к Богу своего желания, тако якоже и самую пищу и питие презирати им: не возмогли насытитися пресвятаго его имени, пречистых его божественных словес. Сице возжгоша душы своя божественною любовию, якоже забывати им, аще в теле, или кроме тела суть: и с радостию Христа ради предавали себе на смерть. Сице нецыи разжегошася божественною любовию, яко аки в чуждых телесех подвизахуся, в посте и молитве, и бдении: предаваху себе на раны и убиение, и не чуша болезни от зельныя их к Богу любве: любимаго бо ради вся любима и желательна суть. Мы же, понеже Господа своего истинно не любим: сего ради нетрудное дело мнится быти трудно: и нетяжкое тяжко мнится, и удобное неудобно. Возлюбим убо истинно Господа, да вся будут нам спешна и угодна, да вся будут нам радостна и любезна: любящему бо Бога, вся поспешествуют во благое, глаголет апостол (Рим: зачало ч~и).

[д~] Восходи день от дне к горним степенем: преуспевай в добродетелех и подвизех: не ленися, не не чувствуй, не даждь себе покоя, не даждь ослабы, не даждь опочивания: не покоя бо днесь время, не почивания, но подвига и тщания: беси бо не почивают, но ретятся, и уготовляют непрестанно сети и тенета по всем стезям твоего шествия: назирают, смотрят твоея кончины, ожидают от плоти твоего разлучения, ухищряют различне препяти и яти тя чим хотяще, яко да сетей их не угонзнеши. Не мни, яко мир и покой в веце сем есть, но рать и борба. Сего ради бодрствуй всегда, и никогдаже почивай: почиеши тогда, егда победиши, егда сетей вражиих свободишися, егда всех козней превышше будеши, егда Богу соединившися, пресвятыя его любве исполниши свою душу.

[е~] Помяни убо, колико человецы ради тленных и мимотекущих вещей страждут и труждаются: нощи не досыпающе, никогда опочивания себе дающе, в купечестве, в художестве, в хлебном орудии, в воинстве, в морском плавании, в путешествии в дальныя страны, и во иных различных попечениях и трудех: ты же ради вечных и безсмертных благ ни мало потрудитися хощеши, но ленишися и не чувствуеши. Но убо тщися, трезвися, и воспряни о себе: почто ленишися; почто не чувствуеши; почто время свое праздне изнуряеши; или уже скончал еси; или уже победил еси; или уже без\ брани еси; или уже с богом соединился еси; Что делаеши; что купуеши; Внемли себе: торжище расходящееся, солнце к вечеру приближается, суд при дверех ожидает, жатва приходит, жизнь твоя день по дню скончавается: ты же что седиши празден; что мятешися суетне; кто бо во время сеяния спяй, или седяй, потом наставшей жатве, недро исполни рукоятьми; Кто об\ъимает виноград, от него не насажденный; онех суть плоды, ихже и труды: честь и венцы победивших суть, якоже глаголет некто.

[з~] Почто не вопиеши тепле к Богу, отнюдуже весь еси; почто не трудишися: почто не делаеши; почто не собираеши, донележе есть время, донеле есть час; приидет безгодие, егда ничтоже делати возможеши: время жизни твоея, яко един день есть. Вопий к Богу: трудися, трезвися, купуй, делай, собирай, жни, донеле есть жатва, донеле есть погодное время, донеле не найдет нощь, донеле не приидет зима, в нейже аще и хотел бы еси что делати, не возможеши. Кто леняся и не пекийся снискивает временное богатство; кто не радя и не чувствуя, приемлет честь и славу; кто ничтоже делая приемлет возмездие; Никтоже. Аще же сия временная не дана бывают не тщащемуся и не пекущемуся, колико паче вечная: аще бо временная с трудом бывают, колико паче, яже пребывати имут во веки.

[з~] Век твой скончавается, смерть близ тебе есть, гроб и суд готов, беси ретятся: ты же что седиши празден; что глумишися суетне, и яко безсмертен пребываеши; Воспряни, воспряни истрезвися, отверзи очи, отверзи слух, разверзи память, прииди в чувство: воззри на солнце, воззри на луну, воззри на стихии небесныя, яко непрестанно текут, умаление твоея жизни творяще, не опочивают никогдаже: ты же почто ленишися; почто опочиваеши; Помяни, како святии трудишася, какову ревность и желание к Богу имеша: помяни, колики подвиги и исправления показаша, и яко в чуждих телесех подвизашася: презреша славу, богатство, сласть тленную: презреша плоть, и самое то здравие. ничтоже в мире сем возлюбиша, ничтоже паче любве Христовы предпочтоша: ты же что тако студен еси и уныл; но убо воспряни, воспряни и непрестанное попечение о себе имей. Не днесь точию усердствуй, утро же престани: не днесь бодрствуй, утро же ленися: но всегда равне бодрствуй, равне трезвися, и никогдаже опочивай, яко да жизни вечныя сподобишися.

[и~] усердно спеши ко Христу, ничимже временным запинающися: тепле тецы в след его: видиши бо, яко мир сей прелестен есть и превратен: видиши, яко ничтоже в нем есть постоянно и непременно: но вся яко в сонном мечтании изменяющаяся. Днесь тишина, утро смущение: днесь радость, утро плачь: днесь веселие, утро скорбь: днесь здравие, утро недуг: днесь живот, утро смерть: ничтоже в нем есть постоянно и непреложно. Кийждо день влечет с собою изменение: аще днесь радостен еси, утро ожидай печали: аще днесь здрав еси, утро надейся болезни: аще днесь жив еси, утро чай умрети. Не всегда бо сице будеши, якоже днесь еси: но на всяк день ожидай внезапнаго изменения. Сего ради усердне тецы ко Христу: в нем бо точию едином неотменная тишина и вечный покой: в нем точию едином непременная радость и присносущное наслаждение, инде же нигде: но все суета, все прелесть, ложь и непостоянство.

[ф~] Буди яко на путь всегда готов, непрестанно о сем попечение имей. Кто на путь временный далекий шествовати хотя, не с прилежанием готовится; кто на куплю земную идый, не приготовляет потребных; ты же на путь неизбежный, на торжище вечное ити имый, не готовишися; почто о сем ленишися и унываеши; Действо есть твоего нечувствия: к безсмертию бо восходя ленишися: к вечной славе шествуя унываеши: ко присносущному наслаждению поспешая сетуеши. Кто ленится, на земное пиршество идый; кто скорбит, сего мира честь и славу прияти имый; кто опасается, временное богатство прияти желаяй; Никтоже: но паче вси ретятся, вси усердно о сем тщание и попечение творят. Но понеже се суетно и маловременно есть: сего ради ты всегда усердствуй в деле божии, а не скорби и не унывай: веселися, а не буди смущен понеже за мал труд велие и вечное предлежит ти возмездие.

[и~] Темже готовися, человече, непрестанно к сретению небеснаго жениха, пресладкаго Господа Иисуса: яко да усрести его с горящим сердца твоего светильником и теплою душею возможеши: се бо точию едино с тобою остати имать во веки. Воспаляй всегда светильник сердца твоего: блюди, да не когда в тебе угаснет, и во тме нечувствия и лености оставит тя: блюди, да не затворяттися милосердия господня двери, и вне чертога Христова останеши. Готовися на приятие внутрь тебе Господа славы, разверзи сердце твое, разшири душу твою, приими при дверех сердца твоего стоящаго, и непрестанно до души твоей толкущаго и глаголющаго: се стою при дверех и толку: аще кто услышит глас мой, и отверзет двери сердца, вниду к нему, и вечеряю с ним, и той со мною, глаголет Господь (Апок. глава г~). Емуже слава и честь да будет, ныне и присно, и во веки веков, аминь.

