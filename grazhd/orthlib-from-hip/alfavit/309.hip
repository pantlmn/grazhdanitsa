<::рус>  источник: Алфавит Духовный, оцифровка Александра Акимова

<::лат>  http://ооо.зpиrиtalph.narod.rу/

<::слав>

Часть г~

Глава девятая

О еже возбуждати себе всегда ко усердствованию и теплоте господней.

Прииди, о человече! и виждь: прииди, Господа своего прослави, прииди, Господа своего воспой, прииди, припади пред\ Господем, и восплачися пред\ сотворшим тя (псалом ч~д): прииди, припади, и исповеждься пресвятому его имени: вкуси, и увеждь яко благ Господь (псалом л~г), пой имени его, яко добро.

[в~] Прииди алчущий и жаждущий, насытися божественныя пищи прииди омраченный, насладися присносущнаго света: прииди во узах сый, насладися свободы: прииди смертный, прилепися безсмертному, да вечныя смерти избудеши, и живота вечнаго сподобишися.

[г~] Прииди скорбный и печальный, насладися присносущныя радости: прииди унылый и окамененный, да разжешися яко огнь: прииди нищий, да обогатишися вечным богатством: прииди нагий, да облечешися безсмертною славою, и одеешися яко ризою светом благодати господни.

[д~] Воспряни, воспряни, о человече! и истрезвися, воспряни и припади ко Господу Богу сотворшему тя. возставляй своя чувства, и возжизай светильник сердца твоего, да не когда в тебе угаснет, и оставит тя во тме нечувствия.

[е~] Разверзи, разверзи, о человече! душу на приятие Господа славы: се бо судия стоит при дверех твоего сердца, и толчет, яко да отверзеши ему, и внидет к тебе, и яст с тобою, и пребудет с душею твоею во веки веков, никогда от тебе отлучаяся.

[з~] Возставляй убо человече, возставляй вся своя чувства, воспряни не ленящися и не унывающи, не пощади плоти, не пощади души, да венцем нетления увязешися. Возводи очи твои к Богу, и увиждь его благость, и все еже о тебе таинство.

[з~] Не презирай даннаго ти времене на стяжание вечных благ: се бо грядет Господь скоро на облацех, со славою и силою многою, воздати комуждо по делом его, и узрит его всяко око, и иже его прободоша, и плачь сотворят на ся о нем вся колена земная: се приидет скоро (Апокал: глава а~). Блажен соблюдаяй заповеди господни, блажен храняй его заповеди: приидет бо, приидет и не умедлит.

[и~] Возводи, возводи умныя очи сердца твоего к Богу, о человече и разжизай свое сердце к божественной его любви, возбуждай свою душу к божественному его желанию, вопий безпрестани к Богу, подобяся слепцу: сыне Давидов, сыне божий помилуй мя, ущедри мя, вразуми мя, научи мя воли твоея святыя, заповедей твоих, и жив буду.

[ф~] В Бозе все желание свое и похотение да имаши, в Бозе все упование и надежду да полагаеши, тамо весь да пасешися, тамо весь всегда да пребываеши, до негоже конца сотворен еси, тамо да спешишися день и нощь, ни мала дая себе покоя и опочивания, дондеже получиши искомое, дондеже обрящеши место Господеви, селение Богу иаковлю (псалом рл~а).

[и~] Да ничтоже тя отторгнет, да ничтоже ти препнет, да ничтоже ти возбранит, да ничтоже тя отсечет от господни любве и божественнаго его желания, ни скорбь, ни теснота, ни глад, ни гонение, ни огнь, ни мечь: той бо есть твой живот. Той твое есть спасение, той твоя радость и веселие, и присносущное наслаждение и вечный покой.

