<::рус>  источник: Алфавит Духовный, оцифровка Александра Акимова

<::лат>  http://ооо.зpиrиtalph.narod.rу/

<::слав>

Часть г~

Глава перваянадесять

О еже ко единому Богу имети любовь, и ничтоже предпочитати паче его любве.

Божественною любовию сердце твое уязвенно всегда имей, да усердне день и нощь в след Христов течеши. Всем сердцем твоим, и всею душею твоею к нему прилепися, яко да вся ти будут спешна и не падательна, да вся ти будут благоуветна и радостна, яко да известен спасения твоего будеши.

[в~] Божественною любовию жегомь и палимь буди, да присно сие имаши себе во утешение. Все рачение и желание свое в нем имей, да весь в любовь его углубишися, и пребудеши с ним во едино, никогдаже отлучаяся.

[г~] Да ничтоже тя отторгнет от божественныя господни любве, да ничтоже ти возбранит, да ничтоже ти пресечет, ни огнь, ни мечь, ни глад, ни гонение, ни глубина, ни высота, ни настоящая, ни будущая, но точию сия едина да пребывает в души твоей выну.

[д~] Тщися, трезвися, и усердие ко усердию на всяк день прилагай, да присно к нему желанием и любовию восходиши, и всегда к нему разжизаеши свое сердце, да весь будеши в Бозе, и Бог в тебе, яко да покой вечный и тихое пристанище души своей обрящеши, и вечных благ сподобишися.

[е~] Всем сердцем твоим и всею душею твоею, день и нощь Господа взыскуй, да обретши его, вечное сокровище и богатство обрящеши, и всех благ исполнишися: взыскающии бо его не лишатся всякаго блага, и получат велию благодать и милость.

[з~] Все упование свое, все сокровище, все богатство свое в Бозе имей, всю славу и наслаждение свое в нем полагай: сим единым не прельстишися, ниже вотще течеши, но сие едино с тобою пребудет во грядущей вечной жизни, и приимеши благую часть, яже не отимется от тебе во веки.

[з~] День и нощь к Богу всегда безпрестани вопий, день и нощь к Богу утренюй, день и нощь Бога взыскуй, яко да обрящеши его, яко да искомаго найдеши: ищай бо, всяко обрящет, и просяй, всяко приимет, и толкущему отверзется, глаголет Господь (Матф. зачало в~). Памятствуй, яко вси святии великую ревность, и любовь неутолиму к Богу имеша, яко забыватися им, аще в теле суть, от зельныя к Богу любве: ты же ни мало имаши, что речеши в день суда;

[и~] Почто не усладиттися пресвятое имя Господа Иисуса: почто не распадеттися и не разжжется окамененное сердце; почто предпочитаеши суету мрачную прелестную, паче бодростнаго пресладкаго к Богу вопиения; почто предпочитаеши окаянную разслабленную леность, паче усерднаго и теплаго к Богу взывания; Вопий убо, вопий, не ленися, восклицай, восклицай к нему не не чувствуя, не даждь сна твоима очима, и веждома дремания, дондеже обрящеши искомаго, и получиши желаемаго, и соединишися присносущному.

[ф~] Возлюби Господа твоего от всего сердца твоего, от всея крепости твоея, от всея души твоея, яко да на вся богоугодная дела удобен и желателен будеши. Днесь бо того ради в богоугодном деле отязаешися и унываеши, яко истинно Господа твоего не любиши: аще бо бы истинно Бога возлюбил еси, не бы на славословие пресвятаго его имене ленился еси, не бы в богоугодном деле унывал еси. аще бысте, рече, любили мя, возрадовалися бысте убо о мне (Иоан. зачало м~ф). и аще его всем сердцем возлюбиши, ленитися не будеши: аще всею душею твоею к нему прилепишися, вся ти радостна, любима и желательна будут: любящему бо Бога, вся его ради любима и желательна суть.

[и~] Всяка слава и богатство сего мира суета есть: всяко наслаждение и похоть плотская прелесть есть: всяка любовь внешняя земная ложь есть и лицемерие: сие точию едино не прелестно, еже единаго Бога возлюбити всем сердцем своим, всею душею своею и всею крепостию своею: к нему прилепитися, и ничтоже предпочитати паче его любве: сие ти есть и живот вечный, сие же и некончаемая радость, и присносущное наслаждение. он ти сам един утешение и наслаждение твое вечне да будет: радость же и веселие пресвятая его любовь: сего бо ничтоже лучшее и честнейшее ни на земли, ниже на небеси обрящеши. сие имей паче сокровищ честнейше, и паче многоценных маргарит и адамантов дражайше. сие тебе едино да будет в вечное утешение, и радость, и веселие, славу же и наслаждение, яко тому подобает всякая слава, честь и держава, со безначальным его отцем, и с пресвятым, и благим, и животворящим его духом, ныне и присно, и во веки веков, аминь.

До зде тридесятим и трем главам скончание.

Во елика лета по плоти бысть Господь, в толикая числа и пред\ъидущыя главы составлены суть, да прочитаяй кто потщится, оставь младенческая мудрования, приити и достигнути в мужа совершенна, в меру возраста исполнения Христова. сия же последующия пятичувственныя главы, особь вне числа в конце положены, того ради, да на всяк день прочитаяй кто, пяточисленная сугубая чувства к Богу всегда возводит, и вся видимая и разумеваемая превозшед, выспрь умом воскрилився, во внутреннюю же глубину разума и познания таинственнаго погружен быв, ктому неизреченне и недоведоме невидимому в тайнем соединении, соединен сый, безпрестани, сердцем и умом, всегда сия стихословия тепле возопиет, глаголя: возлюблю тя, Господи, крепосте моя, Господь утверждение мое: и прочая.

