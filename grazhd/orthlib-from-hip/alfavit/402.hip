<::рус>  источник: Алфавит Духовный, оцифровка Александра Акимова

<::лат>  http://ооо.зpиrиtalph.narod.rу/

<::слав>

Стихословия вторая,

любезнаго к Богу беседования.

усердне ко Христу возопий глаголя:

[а~] уязвенно и ураненно сердце мое твоею божественною любовию всегда да будет Господи: да с пророком присно сия рачительная словеса глаголю: уязвен есмь добротою твоею, женише мой сладчайший, в след тебе теку, в воню мира твоего, егоже вожделе душа моя (Песнь песней глава а~). Где пасеши; и где почиваеши в полудни; где возсияваеши свет; где просвещаеши тму; где утешаеши любимыя; где рачители твоя упокояеши, и исполняеши их божественное желание;

Паки к Богу любезне глаголи:

[в~] О превожделеннейший Господи господей! О пресладчайший в сладостех премирных! О прелюбезнейший в любезных, всяк ум, всяку мысль превосходящий! О любы, ктож тя достойне возлюбит; кто достойне к тебе всем сердцем прилепится; кто тя достойне до сердца своего приимет; О божественнаго твоего желания! О божественныя славы присносущнаго твоего осеяния!

Паки к Богу тепле вопий:

[г~] Что ми есть на небеси; и что вящше от тебе восхотех на земли (псалом о~в), о Боже мой! точию еже жити ми в божественном твоем желании; Сие точию едино да будет ми сокровище и вечное богатство: сие точию едино да будет ми пища и питие, и присносущное наслаждение: сие точию едино да будет ми слава и похвала, велелепие же, и одеяние светло: да совлекшися плоти, не наг в день страшнаго твоего суда обрящуся: но с тобою, Господем моим богом во веки вечныя пребуду, никогдаже отлучаяся.

Паки усердне к Богу взывай:

[д~] Все желание мое, и воздыхание мое в тебе да будет, Господи: все желание мое, и рачение мое в тебе едином да будет, спасителю мой: все изволение мое, и помышление мое в тебе да углубится, и вся кости моя да рекут: Господи, Господи, кто подобен тебе; кто соравнится силе, благодати и премудрости твоей; вся бо премудре, и праведне, и благоутробне о нас устроил еси.

Паки прилежно Господа моли:

[е~] Разжзи утробы моя и сердце мое, яко милость твоя пред\ очима моима есть (псалом к~е). Разжзи утробы моя и сердце мое, Боже живота моего: разжзи и умягчи душу мою, яко да вся истает, и излиется пред\ тобою Господи, да весь буду в тебе, ты же во мне, благодателю мой. Да сице с тобою богом моим соединен быв, никогдаже от тебе и божественныя твоея любве устраняюся.

[з~] Где бо моей души имать быти непременное опочивание; где уму пристанище; где сердцу непреложная тишина и покой, аще не в тебе, Господи, аще не ты сам душу мою упокоиши, и присносущное утешение даруеши; Всяка бо мира сего радость, плачь есть: всяко утешение его, скорбь и печаль: всяко наслаждение земное, горесть и тяжесть души: всяка любовь плотская, ложь есть и лицемерие: несть свойственна и известна души моей ниедина мира сего сладость: но ты един да будеши ми радость и веселие, и вечное присносущное наслаждение.

Паки к Богу мольбу сотвори:

[з~] Да не любодействую в сердце моем от тебе Господа моего с тварию, но да всем сердцем моим прилепляюся тебе, всю тварь сотворшему. Да ничтоже предпочитаю паче тебе: да ничтоже возлюблю кроме тебе Господа моего, источника жизни: да не возлюблю славы мира сего, и богатства исчезновеннаго, ни красоты тленныя, ни наслаждения плотскаго временнаго: но ты един да будеши моя слава и похвала, богатство и сокровище, пища и питие, и присносущное утешение.

Паки тепле ко Господу рцы:

[и~] Како тебе не имам любити Господа моего, иже мя всего создал еси, о Боже мой; како не имам к тебе прилеплятися, иже мя всего сотворил еси; како не имам к тебе присоединитися, иже мя всего содержиши, живиши, питаеши, насыщаеши, печешися и промышляеши, вся благая и спасенная о мне дееши, и манием своим, якоже веси, устрояеши мне вся к полезному; како не распадетмися окаянное сердце; како не разжжетмися мрачная душа; како вся внутренняя моя не распалятся к божественному твоему желанию и любви;

Паки к Богу немолчно восклицай:

[ф~] Како же убо трава сый присоединен буду божественному ти огню, о Боже мой; Како тление временное соединюся тебе всегда присносущному; Како, мрачен сый, прилеплюся невечернему свету; Како смертен, присоединен буду безсмертному; Присоедини мя ты сам, Господи, якоже веси, благодателю мой: просвети, научи мя воли твоея святыя: распали, разжзи душу мою божественною твоею любовию, да ничтоже ино возлюблю, токмо тебе единаго источника жизни и безсмертия.

Паки к Богу прилежно мольбу сотвори:

[и~] Возсияй ми свет твоего разума, о Боже мой! Просвети мрачную ми душу, распали и разжзи сердце мое, и утробы моя, яко огнь, к божественной твоей любви, о создателю мой! да выну славлю, величаю и воспеваю твое пресвятое имя, и неизреченное человеколюбие: яко ты нас присно милуеши, ущедряеши, и защищаеши уповающих и надеющихся на тя. Яко тебе подобает всякая слава, честь и поклонение со безначальным ти отцем, и пресвятым, и благим, и животворящим твоим духом, ныне и присно, и во веки веков, аминь.

