<::рус>  источник: Алфавит Духовный, оцифровка Александра Акимова

<::лат>  http://ооо.зpиrиtalph.narod.rу/

<::слав>

Стихословия четвертая,

желательнаго к Богу восклицания.

Любовию твоею божественною да уязвенно будет сердце мое, о Боже мой! да взыщу день и нощь тебе Господа моего, да всею душею моею к тебе присоединен буду, да жегома и палима будет душа моя божественным твоим желанием, да присно сие имам души моей во утешение, да присно сие имам себе в тихое пристанище и непреложный покой. Все желание и рачение мое в тебе едином да будет, Господи: да весь в божественную любовь твою углублен буду, и соединен бывши, никогдаже от тебе Господа моего отлучаюся.

Паки к Богу немолчно восклицай:

[в~] Да ничтоже мя отторгнет, да ничтоже мя отлучит от божественныя твоея любве, о Боже мой! да ничтоже возбранит, да ничтоже пресечет, ни огнь, ни мечь, ни глад, ни горение, ни глубина, ни высота, ни настоящая, ни будущая, точию едино сие да пребудет в души моей выну (Рим. зачало ч~ф): ничтоже ино да возжелаю в веце сем, Господи, но день и нощь да взыщу тебе Господа моего: и да обрет, вечное сокровище и богатство прииму, и всех благ сподоблюся.

Паки к Богу тепле вопий:

[г~] Все упование мое, всю надежду мою в тебе да полагаю: все сокровище мое, все богатство в тебе да имам: вся слава и наслаждение мое в тебе едином да будет, Господи. Сим единем не прельщуся, ниже вотще теку: но сие едино да пребудет со мною во веки веков: да прииму благую часть, яже не отимется от мене во веки веков: день и нощь безпрестани да вопию к тебе, о Боже мой! да с пророком всегда глаголю: от нощи утренюет дух мой к тебе, Боже, зане свет повеления твоя на земли (Исаии глава к~з): день и нощь да взыщу тебе Господа моего, яко да обрящу тебе источника жизни, и утолю жажду души моея.

Паки к Богу любезне глаголи:

[д~] С пророком к тебе всегда да глаголю, о Боже мой! не дам сна очима моима, ни веждома моима дремания, дондеже обрящу место тебе Господеви моему, селение Богу иаковлю: не дам опочивания, не дам покоя, дондеже обрящу тебе искомаго, и получу желаемаго (псалом рл~а). Всяка бо слава и богатство мира сего суета есть, всякое земное наслаждение и похоть плотская прелесть есть: сие точию едино непрелестно есть, еже тебе единаго Господа моего возлюбити всем сердцем моим и всею душею моею: ничтоже предпочитати паче твоея любве: сие бо точию едино имать ми пребыти в вечное утешение и радость.

Паки усердне ко Господу взывай:

[е~] Что убо ино сердце мое возлюбит в веце сем; что ино возжелает, кроме тебе Господа моего, от всея умныя твари превожделеннаго и воспеваемаго; Питие временно и тленно есть, богатство и имение исчезаемо и погибаемо, слава и честь преложна и пременна есть. Ничтоже постоянно и непревратно, точию ты един сам еси вечен и непременен. Сего ради тебе точию единаго наипаче да возжелает и всем сердцем да возлюбит моя душа: всюду бо пуст и наг обрящуся, аще к тебе всем сердцем моим не прилеплюся: всюду болезнен, скорбен и печален буду. Приторгни ты сам, Господи, якоже веси, и уязви сердце мое божественным ти желанием, присоедини душу мою, и вся помышления моя к божественной твоей любви, создателю мой Господи.

Паки тепле ко Господу рцы:

[з~] Где убо душа моя пойдет; где обратится; где обрящет тихое пристанище; где найдет непреложный покой, аще не в тебе едином Господе Бозе моем; Что ино возлюблю; что ино возжелаю; или к чесому иному прилеплюся, аще не к тебе единому Господу моему; ты бо еси Бог мой, Господь и создатель. Ты еси моя слава, держава и великолепие, да не скитается семо и овамо моя душа, да не любодействует в вещех суетных мое сердце, да не связуется и пленится вещми мимотекущими, да не порабощается и пленится вещми суетными и превратными, но да тебе точию единаго тихаго пристанища всею крепостию своею придержится, и никогдаже отлучается!

Паки прилежно Господа моли:

[з~] Исполни божественныя твоея любве душу мою, о Боже мой! излей на мя пресвятую твою милость, ороси воду пресвятаго твоего духа: даждь ми воду пресвятыя твоея благодати, даждь ми воду сию Господи, да ктому не возжажду, ни прихожду к тленныя сея сладости кладезю, к студенцу клятвенному иаковлю: всяк бо пияй от воды сея, земных сластей, возжаждется паки, а иже пиет от воды твоея благодати, юже ты сам даеши, не возжаждется во веки, но будет в нем источник воды текущия в живот вечный (Иоанна зачало в~и), яже есть дух святый: да божественныя твоея благодатныя воды причастник быв, совершенне насыщуся, внегда явитмися слава твоя (псалом з~и).

Паки к Богу тепле вопий:

[и~] Возврати, Господи, пленение наше, яко потоки югом (псалом рк~е): растопи лед змерзшия души моея: повей югом своего прещедраго человеколюбия, да истекут воды и реки твоея благодати от окаяннаго ми сердца. Пронзи и уязви душу мою божественным твоим желанием, да прочее в сердце моем о вещех суетных не любодействую. Насыти душу мою божественныя твоея манны, да ктому не возвращуся ко египетским мира сего тленным сластем, ниже да желаю многомятежных котлов и чеснока египетскаго, ум помрачающаго: но да сия манна благодати пресвятаго твоего духа будет ми во всяко благоугождение, и вечное веселие и радость души моей. Где бо инамо имам искати радости; Ты еси моя истинная радость. Где имам инамо искати живота; Ты еси мой живот. Где инамо далече имам искати богатства; Ты еси мое богатство и вечное сокровище.

Паки немолчно ко Господу восклицай:

[ф~] Даждь ми, создателю мой, познати истинно тебе единаго истиннаго Господа Бога моего, и егоже в мир нас ради послал еси спасителя миру, Господа нашего Иисуса Христа, и причастником быти благодати пресвятаго твоего духа, да сице знаю свое свойство к тебе, якоже знати должен есмь: да сице тебе присоединюся, якоже весь от тебе есмь: моя бо плоть, не моя, но твоя, Господи: моя душа, не моя, но твоя, спасителю мой: моя вся чувства, зрение, слышание, вкушение, обоняние, не моя, но твоя вся суть Господи мой. Весь аз есмь, весь живот мой, не мой, но твой Господи, моя вся, не моя, но твоя вся суть, благодателю мой: туне все от тебе имам, туне все от тебе приях.

Паки усердне ко Господу взывай:

[и~] Прибежище, стена и заступление мое, ты един сам да будеши, Господи: пристанище же и утешение мое твоя божественная любовь. Ты бо един ми еси Господь, ты же и сила, ты ми еси Бог, ты ми радование, ты еси моя слава и велелепие, ты еси моя похвала и упование. Весь еси желание, весь еси сладость, о Боже мой! пребываеши бо весь во веки вечныя никогдаже изменяяся. Ты един утешение мое, и вечное наслаждение да будеши Господи: радость же и веселие, пресвятая твоя божественная любовь: сего ничтоже лучше и честнейше ни на земли, ни на небеси да имам, сие ми паче всех сокровищ да будет честнейшее, паче многоценных адамантов дражайше, паче сего ничтоже вящше да вожделею, паче сего ничтоже вящше да взыщу: но сим единем доволен буду в веце сем, паче же в грядущем.

