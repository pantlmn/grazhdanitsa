<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(л. н~е)

*Знаменания иаковля послания.*

[а~] О терпении и вере несумненней, и о смиренней мудрости к богатым.

*[а~]*
В немже о раждежении сущем в нас, и страстех яже от него, яко не от Бога вина, но еже во благо что нам от него.

[в~] О кротости и чистоте тела, и деянии блазе поданне на блаженство, и о мудрости, и мирне словеси.

[г~] О любви сущей комуждо нелицемерне по закону. яко не от веры токмо, ни от дел единых, но от обою купно оправдается человек.

[д~] Яко дерз и безчинен язык, умерщвляет имущаго и: егоже держати потреба на похвалу и славу божию.

*[а~]*
В немже о блазем житии, и несварливем в себе от славохотия, сущаго от премудрости человеческия.

*[в~] О*
божией премудрости, яже свыше.

*[г~]*
Яко от уныния и сластолюбия, рать и нестроение, и вражда на Бога бывает.

*[д~] О*
покаянии на спасение и не осуждати искренняго.

[з~] Яко не о человеце, но о Бозе ступания мужеви управляются.

*[а~]*
В немже о лихоимании богатых, и о пищи их яже в мире, и о праведнем суде божии.

*[в~]*
В долготерпении и о претерпении страстей, и о истине.

*[г~]*
Поучение комуждо подобно суще с верою.

*[д~]*
Яко служити подобает спасению искренняго. (л. н~е об.)

*Сказание иаковля соборнаго послания*

*(неделя)*
Понеже сам иаков сие пишет, сущым от обоюнадесяте колену разсеявшымся, и веровавшым в Господа нашего Иисуса Христа. Пишет же учительное послание, учя о различных искушениих: кое убо есть от Бога, кое же от своего сердца человеком: и яко не словом токмо, но и делом показати веру подобает: яко не слышателие закона, но творцы оправдаются. О богатых же завещавает, да не лучше творятся богатии нищих в церквах, но паче и уязвляются яко презориви. И в конец утешая обидимыя, и предповелевая им долготерпети до пришествия Христова. И научив о терпении, от иовлева благаго терпения, повелевает призвати священники к болящым, и тщатися обращати заблуждшыя ко истине: быти бо о сем возмездию от Господа, оставления грехов. И сице скончавает послание. (л. н~з)

*СОБОРНОЕ ПОСЛАНИЕ*

*ИАКОВЛЕ.*

*Глава первая.*

*(зачало н~)*
[а~] стих а~ Иаков,{*В среду л~а- я недели:*
} Богу и Господу Иисусу Христу раб, обеманадесяте коленома, иже в разсеянии, радоватися. в~ Всяку радость имейте братие моя, егда во искушения впадаете различна, г~ Ведяще, яко искушение вашея веры соделовает терпение: д~ Терпение же дело совершено да имать, яко да будете совершени и всецели, ни в чем же лишени. е~ Аще же кто от вас лишен есть премудрости, да просит от дающаго Бога всем вкупе, и не поношающаго: и дастся ему. з~ Да просит же верою, ничтоже сумняся: сумняй бо ся уподобися волнению морскому, ветры возметаему и развеваему. з~ Да не мнит человек он, яко приимет что от Бога. и~ Муж двоедушен, неустроен во всех путех своих. ф~ Да хвалится же брат смиренный в (л. н~з об.) высоте своей. и~ Богатый же во смирении своем: зане якоже цвет травный мимо идет. а~и Возсия бо солнце со зноем, и изсуши траву, и цвет ея отпаде, и благолепие лица ея погибе: сице и богатый в хождении своем увядает. в~и Блажен муж, иже претерпит искушение, зане искусен быв, приимет венец жизни, егоже обеща Бог любящым его. *[а~]*
г~и Никтоже искушаемь да глаголет, яко от Бога искушаемь есмь: Бог бо несть @искуситель злымъ@{@искушаемь злыми@}, не искушает же той никогоже. д~и Кождо же искушается, от своея похоти влекомь и прельщаемь. е~и Таже похоть заченши раждает грех: грех же содеян раждает смерть. з~и Не льститеся братие моя возлюбленная: з~и Всяко даяние благо, и всяк дар совершен свыше есть, сходяй от отца светов, у негоже несть пременения, или преложения стень. и~и Восхотев бо породи нас словом истины, во еже быти нам начаток некий созданием его.

*Конец среде.*

*(зачало н~а)*
[в~] ф~и Темже братие моя возлюбленная,***
{*В четверток л~а-я недели:*
Братие моя возлюбленная,***
} да будет всяк человек скор услышати, и косен глаголати, косен во гнев. к~ Гнев бо мужа, правды божия не соделовает. к~а Сего ради отложше всяку скверну, и избыток злобы, в кротости приимите всажденное слово, могущее спасти душы вашя. (л. н~з) к~в Бывайте же творцы слова, а не точию слышатели, прельщающе себе самех. к~г Зане аще кто есть слышатель слова, а не творец, таковый уподобися мужу смотряющу лице бытия своего в зерцале: к~д усмотри бо себе, и отиде, и абие забы, каков бе. к~е Приникий же в закон совершен свободы, и пребыв: сей не слышатель забытлив быв, но творец дела, сей блажен в делании своем будет. к~з Аще кто мнится верен быти в вас, и не обуздовает языка своего, но льстит сердце свое, сего суетна есть вера. к~з Вера бо чиста и нескверна пред\ богом и отцем сия есть, еже посещати сирых и вдовиц в скорбех их, и нескверна себе блюсти от мира.

*Конец четвертку.*

*Глава вторая.*

*(зачало н~в)*
[г~] стих а~ Братие моя, не на лица***
{*В пяток л~а-я недели:*
Братие, не на лица***
} зряще имейте веру Господа нашего Иисуса Христа славы. в~ Аще бо внидет в сонмище ваше муж, злат перстень нося, в ризе светле, внидет же и нищ в худе одежде: г~ И воззрите на носящаго ризу светлу, и речете ему, ты сяди зде добре: и нищему речете, ты стани тамо, или сяди зде на подножии моем: д~ И не разсмотристе в себе, и бысте судии помышлений злых. е~ Слышите, братие моя(л. н~з об.) возлюбленная, не Бог ли избра нищыя мира сего богаты в вере, и наследники царствия, еже обеща любящым его; з~ Вы же укористе нищаго. не богатии ли насилуют вам, и тии влекут вы на судища; з~ Не тии ли хулят доброе имя нареченное на вас; и~ Аще убо закон совершаете царский, по писанию: возлюбиши искренняго своего якоже себе самаго: добре творите. ф~ Аще ли на лица зрите, то грех содеваете, обличаеми от закона якоже преступницы. и~ Иже бо весь закон соблюдет, согрешит же во едином, бысть всем повинен. а~и Рекий бо, не прелюбы сотвориши: рекл есть, и не убиеши. аще ли не прелюбы сотвориши, убиеши же, бысть преступник закона. в~и Тако глаголите, и тако творите, яко законом свободным хотяще суд прияти. г~и Суд бо без\ милости не сотворшему милости: и хвалится милость на суде.

*Конец пятку.*

*(зачало н~г)*
[д~] д~и Кая польза братие моя,***
{*В понедельник л~в-я недели:*
Братие, кая польза есть,***
} аще веру глаголет кто имети, дел же не имать; еда может вера спасти его; е~и Аще же брат или сестра нага будета, и лишена будета дневныя пищи: з~и Речет же има кто от вас: идита с миром, грейтася и насыщайтася, не даст же има требования телеснаго, кая польза; з~и Такожде и вера, аще дел не имать, мертва есть о себе. и~и Но речет кто: ты (л. н~и) веру имаши, аз же дела имам: покажи ми веру твою от дел твоих, и аз тебе покажу от дел моих веру мою. ф~и Ты веруеши, яко Бог един есть, добре твориши: и беси веруют, и трепещут. к~ Хощеши же ли разумети, о человече суетне, яко вера без\ дел мертва есть; к~а Авраам отец наш не от дел ли оправдася, вознес исаака сына своего на жертвенник; к~в Видиши ли, яко вера поспешествоваше делом его, и от дел совершися вера; к~г И совершися писание глаголющее: верова же авраам Богови, и вменися ему в правду, и друг божий наречеся. к~д Зрите ли убо, яко от дел оправдается человек, а не от веры единыя; к~е Такожде же и раав блудница не от дел ли оправдася, приемши сходники, и иным путем изведши их; к~з Якоже бо тело без\ духа мертво есть, тако и вера без\ дел мертва есть.

*Конец понедельнику.*

*Глава третия.*

*(зачало н~д)*
[е~] стих а~ Не мнози учители бывайте, братие моя,***
{*Во вторник л~в-я недели:*
Братие, не мнози учители бывайте,***
} ведяще, яко большее осуждение приимем: в~ Много бо согрешаем вси. аще кто в слове не согрешает, сей совершен муж, силен обуздати и все тело. г~ Се бо и конем узды во уста влагаем, да повинуются нам, и все тело (л. н~и об.) их обращаем. д~ Се и корабли велицы суще, и от жестоких ветров заточаеми, обращаются малым кормильцем, аможе стремление правящаго хощет. е~ Такожде же и язык мал уд есть, и вельми хвалится: се мал огнь, и коль велики вещи сожигает. з~ И язык огнь, лепота неправды: сице и язык водворяется во удех наших, скверня все тело, и паля коло рождения нашего, и опаляяся от геенны. з~ Всяко бо естество зверей же и птиц, гад же и рыб, укрочается, и укротится естеством человеческим: и~ Языка же никтоже может от человек укротити, неудержимо бо зло, исполнь яда смертоносна. ф~ Тем благословляем Бога и отца, и тем кленем человеки, бывшыя по подобию божию: и~ От тех же уст исходит благословение и клятва. не подобает братие моя возлюбленная, сим тако бывати.

*Конец вторнику.*

*(зачало н~е)*
а~и Еда убо источникъ***
{*В среду л~в-я недели:*
Братие, еда источникъ***
} от единаго устия источает сладкое и горькое; в~и Еда может, братие моя, смоковница маслины творити, или виноградная лоза смоквы; такоже ни един источник слану и сладку творит воду. *[а~]*
г~и Кто премудр и худог в вас, да покажет от добраго жития дела своя, в кротости и премудрости. д~и Аще же зависть горьку имате и рвение в сердцах ваших, (л. н~ф) не хвалитеся, ни лжите на истину. е~и Несть сия премудрость свыше низходящи, но земна, душевна, бесовска. з~и Идеже бо зависть и рвение, ту нестроение и всяка зла вещь. *[в~]*
з~и А яже свыше премудрость, первее убо чиста есть, потом же мирна, кротка, благопокорлива, исполнь милости и плодов благих, несумненна, и нелицемерна. и~и Плод же правды в мире сеется творящым мир.

*Глава четвертая.*

*[г~]*
стих а~ Откуду брани и свары в вас; не отсюду ли, от сластей ваших воюющих во удех ваших; в~ Желаете, и не имате: убиваете и завидите, и не можете улучити: сваряетеся и борете, и не имате, зане не просите. г~ Просите, и не приемлете, зане зле просите, да в сластех ваших иждивете. д~ Прелюбодеи и прелюбодейцы, не весте ли, яко любы мира сего вражда Богу есть; иже бо восхощет друг быти миру, враг божий бывает. *(пн\де)*
е~ Или мните, яко всуе писание глаголет: к зависти желает дух, иже вселися в ны; з~ Большую же дает благодать. темже глаголет: Господь гордым противится, смиренным же дает благодать.

*Конец среде.*

*(зачало н~з) [д~]*
з~ Повинитеся убо***
{*В четверток л~в-я недели:*
Возлюбленнии, повинитеся***
} Богу, противитеся же диаволу, и бежит от вас. и~ Приближитеся Богу, и (л. н~ф об.) приближится вам: очистите руце грешницы, исправите сердца ваша двоедушнии. ф~ Постраждите, и слезите и плачитеся: смех ваш в плачь да обратится, и радость в сетование. и~ Смиритеся пред\ Господем, и вознесет вы. а~и Не оклеветайте другъдруга братие: оклеветаяй бо брата, или осуждаяй брата своего, оклеветает закон, и осуждает закон. аще ли закон осуждаеши, неси творец закона, но судия. в~и Един есть законоположник и судия, могий спасти и погубити: ты же кто еси осуждаяй друга; [з~] г~и Слышите ныне глаголющии: днесь или утре пойдем во он град, и сотворим ту лето едино, и куплю деем, и приобретение: д~и Иже не весте, что утре случится. кая бо жизнь ваша; пара бо есть, яже вмале является, потом же исчезает. е~и Вместо еже бы глаголати вам: аще Господь восхощет, и живи будем, и сотворим сие или оно. з~и Ныне же хвалитеся в гордынях ваших: всяка хвала такова зла есть. з~и Ведущему убо добро творити, и не творящему, грех ему есть.

*Глава пятая.*

*[а~]*
стих а~ Приидите ныне богатии, плачитеся и рыдайте о лютых скорбех ваших грядущих на вы. в~ Богатство ваше изгни, и ризы вашя молие поядоша. г~ Злато ваше и сребро изоржаве, и ржа их в послушество на вас будет, и снесть плоти вашя аки огнь, егоже (л. кс~) снискасте в последния дни. д~ Се мзда делателей делавших нивы вашя, удержаная от вас, вопиет: и вопиения жавших во уши Господа саваофа внидоша. е~ Возвеселистеся на земли, и насладистеся упитасте сердца ваша аки в день заколения. з~ Осудисте, убисте праведнаго, не противится вам. з~ Долготерпите убо братие моя, до пришествия господня: се земледелец ждет честнаго плода от земли, долготерпя о нем, дондеже приимет дождь ран и позден. и~ Долготерпите убо и вы, утвердите сердца ваша, яко пришествие господне приближися. ф~ Не воздыхайте друг на друга братие, да не осуждени будете: се судия пред\ дверьми стоит.

*Конец четвертку.*

*(зачало н~з) [в~]*
и~ Образ приимите, братие моя,***
{*Иулиа к~, пророку илии:*
Братие, образ приимите** Сие же и над\ болящим, и о бездождии.*
} злострадания и долготерпения, пророки, иже глаголаша именем господним. а~и Се блажим терпящыя: терпение иовле слышасте, и кончину господню видесте, яко многомилостив есть Господь, и щедр. в~и Прежде же всех братие моя, не кленитеся ни небом, ни землею: ни иною коею клятвою: буди же вам, еже ей, ей: и еже ни, ни: да не в лицемерие впадете. г~и Злостраждет ли кто в вас: да молитву деет. благодушствует ли кто: да поет. д~и Болит ли кто в вас: да призовет пресвитеры церковныя, (л. кс~ об.) и да молитву сотворят над\ ним, помазавше его елеем во имя господне: е~и И молитва веры спасет болящаго, и воздвигнет его Господь: и аще грехи будет сотворил, отпустятся ему. *[г~]*
з~и Исповедайте убо друг другу согрешения, и молитеся друг за друга, яко да исцелеете: много бо может молитва праведнаго поспешествуема.

*Конец над\ болящим.*

*Чти пророку, и бездождию:*

з~и Илиа человек бе подобострастен нам, и молитвою помолися, да не будет дождь: и не одожди по земли лета три и месяц шесть. и~и И паки помолися, и небо дождь даде, и земля прозябе плод свой. *[д~]*
ф~и Братие, аще кто в вас заблудит от пути истины, и обратит кто его: к~ Да весть, яко обративый грешника от заблуждения пути его, спасет душу от смерти, и покрыет множество грехов.

*Конец пророку илии, и бездождию.*

*Конец иаковля соборнаго послания. имущаго в себе глав е~: зачал церковных и~: стихов р~и: знаменаний черныхъ*
з~: *последующих же им червленых ф~.*
