<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(л. о~в)

*Знаменания соборнаго послания иоаннова перваго.*

[а~] Евангельское богословие о Христе.

*[а~]*
В немже и о внимании еже не согрешати.

*[в~]*
Яко соблюдение заповеди божия разум утверждает.

[в~] О любви, без\ неяже несть спасения.

*[а~]*
В немже учение о благодати, комуждо по возрасту, и о отвращении любве, яже к миру.

[г~] О лживых братиях отметник от Бога: и яко благочестие еже во Христа, отчее исповедание: отчее бо славословие, сыну есть богословие.

*[а~]*
В немже о божии духовне даровании, во святыни на упование в разум божий.

*[в~]*
Яко всяк иже о Господе, кроме греха есть: согрешаяй же от диавола есть.

[д~] О любви яже ко искреннему, и о обычаи подательне.

*[а~]*
В немже о совести блазе, сущей в вере Иисус Христове.

*[в~] О*
разсмотрении духов, во исповедание вочеловечения господня.

[е~] О братолюбии во благочестии.

[з~] О богословии Иисусове в славе отчи: и о победе на диавола, верою Иисус Христовою, в жизнь.

[з~] О под\ъятии согрешающаго брата молитвою, и о несогрешении.

*[а~]*
В немже отметание бесовския лести. (л. о~в об.)

*Сказание соборнаго послания иоаннова перваго.*

Сие посылает блаженный иоанн списавый святое евангелие, утверждая и воспоминая веровавшым уже в Господа. И первее убо, якоже во евангелии, сице и в сем послании богословствует о Бозе слове, сказуя того присно быти в Бозе, и учит отца свет быти: да и сице уразумеем слова, якоже сияние от него быти. Богословствуя же поведает не ново быти еже по нам таинство, но из\ начала убо и присно быти ему: ныне же явльшееся Господем, иже есть жизнь вечная, и Бог истинен. И виновное же пришествию его и явлению полагает глаголя, на разорение делом диавольским бывшее сие, и да нас свободит от диавола и смерти. И ведати нам отца, и того самаго сына, Господа нашего Иисуса Христа. Пишет убо ко всякому возрасту, к детем, ко юношам, к старцем, яко Бог убо познан бысть, а диаволе действо победися, прочее упразднившейся смерти. Таже прочее во всем послании учит о любви, хотя нас да другъдруга любим, понеже и Христос возлюбил есть нас. Таже по ряду сказует о различии страха и любве, и чад божиих и чад диаволих: и о гресе смертне и о несмертне, и о различии духов. И прочее разделяет, который убо дух от Бога есть, который же льстечь; и когда убо познаваемся чада божия, когда же диаволя; и о коем гресе должни есмы молитися о согрешающих, и о коем не подобает молитися; и яко (л. о~г) не любяй ближняго, несть достоин Христианскому званию, ни может глаголатися Христов: и единение сына ко отцу сказует, и яко отметаяйся сына, ни отца имать. Разсуждает же в послании сем, глаголя: что есть свойственно антихристу; быти же сие еже глаголати, не быти Иисуса самого Христа: сице сказуя, яко не сущу оному, того рещи быти лжива. учит же во всем послании не пренемогати верующым в Господа, аще ненавидими бывают в мире, но паче радоватися: яко ненависть мира являет верующыя прейти от сего мира, и быти прочее небесныя жители. И на конце же послания паки воспоминает глаголя: яко сын божий жизнь вечная есть, Бог истинен: и яко да сему работающе, храним себе от идол. (л. о~г об.)

*СОБОРНОЕ ПОСЛАНИЕ ПЕРВОЕ*

*СТ~АГО АПОСТОЛА ИОАННА БГ~ОСЛОВА.*

*Глава первая.*

*(зачало кс~и)*
[а~] стих а~ Еже бе***
{*Месяца маиа в и~-й день:*
Еже бе***
} исперва, еже слышахом, еже видехом очима нашима, еже узрехом, и руки нашя осязаша о словеси животнем: в~ [И живот явися, и видехом, и свидетельствуем, и возвещаем вам живот вечный, иже бе у отца, и явися нам.] г~ Еже видехом и слышахом, поведаем вам, да и вы общение имате с нами: общение же наше со отцем и с сыном его Иисусом Христом. д~ И сия пишем вам, да радость ваша будет исполнена. *[а~]*
е~ И сие есть обетование, еже слышахом от него, и поведаем вам яко Бог свет есть, и тмы в нем несть ни единыя. з~ Аще речем, яко общение имамы с ним, и во тме ходим, лжем, и не творим (л. о~д) истины. з~ Аще ли же во свете ходим, якоже сам той есть во свете, общение имамы друг ко другу, и кровь Иисуса Христа сына его очищает нас от всякаго греха.

*Конец богослову.*

*(зачало кс~ф)*
и~ Аще речем,***
{*В четверток л~д-я недели:*
Возлюбленнии, аще речем,***
} яко греха не имамы, себе прельщаем, и истины несть в нас. ф~ Аще исповедаем грехи нашя, верен есть и праведен, да оставит нам грехи нашя, и очистит нас от всякия неправды. и~ Аще речем, яко не согрешихом: лжа творим его, и слово его несть в нас.

*Глава вторая.*

стих а~ Чадца моя, сия пишу вам, да не согрешаете: и аще кто согрешит, ходатая имамы ко отцу, Иисуса Христа праведника. в~ И той очищение есть о гресех наших: не о наших же точию, но и о всего мира. *[в~]*
г~ И о сем разумеем, яко познахом его, аще заповеди его соблюдаем. д~ Глаголяй, яко познах его, и заповеди его не соблюдает, лож есть, и в сем истины несть. е~ Иже бо аще блюдет слово его, поистинне в сем любы божия совершенна есть. о сем разумеем, яко в нем есмы: з~ Глаголяй в нем (л. о~д об.) пребывати, должен есть, якоже он ходил есть, и сей такожде да ходит.

*Конец четвертку.*

*(зачало о~)*
[в~] з~ Возлюбленнии, не заповедь***
{*В пяток л~д-я недели:*
Возлюбленнии, не заповедь***
} нову пишу вам, но заповедь ветху, юже иместе исперва: заповедь ветха есть слово, еже слышасте исперва. и~ Паки заповедь нову пишу вам, еже есть поистинне в нем и в вас, яко тма мимо ходит, и свет истинный сей сияет. ф~ Глаголяй во свете быти, а брата своего ненавидит, во тме есть доселе. и~ Любяй брата своего, во свете пребывает, и соблазна в нем несть: а~и А ненавидяй брата своего, во тме есть, и во тме ходит, и не весть камо идет, яко тма ослепи очи ему. *[а~]*
в~и Пишу вам чадца, яко оставляются вам греси имене его ради. г~и Пишу вам отцы, яко познасте безначальнаго. пишу вам юноши, яко победисте лукаваго. д~и Пишу вам дети, яко познасте отца. писах вам отцы, яко познасте исконнаго. писах вам юноши, яко крепцы есте, и слово божие в вас пребывает, и победисте лукаваго. е~и Не любите мира, ни яже в мире: аще кто любит мир, несть любве отчи в нем. з~и Яко все еже в мире, похоть плотская, и похоть очима, и гордость житейская, несть от отца, но о мира сего есть. з~и И мир преходит, и похоть его: а творяй волю божию пребывает во веки.

*Конец пятку.*
(л. о~е)

*(зачало о~а)*
[г~] и~и Дети,***
{*В понедельник л~е-я недели:*
Дети,***
} последняя година есть: и якоже слышасте, яко антихрист грядет, и ныне антихристи мнози быша: от сего разумеваем, яко последний час есть. ф~и От нас изыдоша, но не беша от нас: аще бы от нас были, пребыли убо быша с нами: но да явятся, яко не суть вси от нас. к~ И вы помазание имате от святаго, и весте вся. к~а Не писах вам, яко не весте истины, но яко весте ю: и яко всяка лжа от истины несть. к~в Кто есть лживый, точию отметаяйся, яко Иисус несть Христос: сей есть антихрист, отметаяйся отца и сына. к~г Всяк отметаяйся сына, ни отца имать: а исповедаяй сына, и отца имать. к~д Вы убо еже слышасте исперва, в вас да пребывает. и аще в вас пребудет еже исперва слышасте, и вы в сыне и отце пребудете. к~е И сие есть обетование, еже сам обеща нам, живот вечный. *[а~]*
к~з Сия писах вам о льстящих вас: к~з И вы помазание еже приясте от него, в вас пребывает, и не требуете, да кто учит вы: но яко то само помазание учит вы о всем, и истинно есть, и несть ложно: и якоже научи вас, пребывайте в нем. к~и И ныне чадца, пребывайте в нем, да егда явится, имамы дерзновение, и не посрамимся от него в пришествии его. к~ф Аще весте, яко праведник есть, разумейте, яко всяк творяй правду, от него родися. (л. о~е об.)

*Глава третия.*

стих а~ Видите, какову любовь дал есть отец нам, да чада божия наречемся, и есмы: сего ради мир не знает нас, зане не позна его. в~ Возлюбленнии, ныне чада божия есмы, и не у явися, что будем: вемы же, яко егда явится, подобни ему будем, и узрим его, якоже есть. г~ И всяк имеяй надежду сию нань, очищает себе, якоже он чист есть. *[в~]*
д~ Всяк творяй грех, и беззаконие творит: и грех есть беззаконие. е~ И весте, яко он явися, да грехи нашя воз\ъмет и греха в нем несть. з~ Всяк иже в нем пребываяй, не согрешает: всяк согрешаяй, не виде его, ни позна его. з~ Чадца, никтоже да льстит вас: творяй правду, праведник есть, якоже он праведен есть. и~ Творяй грех, от диавола есть, яко исперва диавол согрешает. сего ради явися сын божий, да разрушит дела диаволя. *(пяток)*
ф~ Всяк рожденный от Бога, греха не творит, яко семя его в нем пребывает: и не может согрешати, яко от Бога рожден есть. и~ Сего ради явлена суть чада божия, и чада диаволя.

*Конец понедельнику.*

*(зачало о~в)*
Всякъ***
{*Во вторник л~е-я недели:*
Возлюбленнии, всякъ***
} не творяй правды, несть от Бога, и не любяй брата своего. а~и Яко се есть завещание, (л. о~з) еже слышасте исперва, да любим другъдруга: [д~] в~и Не якоже каин от лукаваго бе, и закла брата своего: за кую вину закла его; яко дела его лукава беша, а брата его праведна. г~и Не чудитеся братие моя, аще ненавидит вас мир. д~и Мы вемы, яко преидохом от смерти в живот, яко любим братию: не любяй бо брата, пребывает в смерти. е~и Всяк ненавидяй брата своего, человекоубийца есть: и весте, яко всяк человекоубийца не имать живота вечнаго в себе пребывающа. з~и О сем познахом любовь, яко он по нас душу свою положи: и мы должни есмы по братии душы полагати. з~и Иже убо имать богатство мира сего, и видит брата своего требующа, и затворит утробу свою от него, како любы божия пребывает в нем; и~и Чадца моя, не любим словом, ниже языком, но делом и истиною. ф~и И о сем разумеем, яко от истины есмы, и пред\ ним смиряем сердца наша: к~ Зане аще зазирает нам сердце наше, яко болий есть Бог сердца нашего, и весть вся.

*Конец вторнику.*

*(зачало о~г) [а~]*
к~а Возлюбленнии, аще сердце наше***
{*В среду л~е-я недели:*
Возлюбленнии, аще сердце наше** Сие же и на вечерни богослову, чтение а~.*
} не зазрит нам, дерзновение имамы к Богу: к~в И егоже аще просим, приемлем от него: яко заповеди его (л. о~з об.) соблюдаем, и угодная пред\ ним творим. к~г И сия есть заповедь его, да веруем во имя сына его Иисуса Христа, и любим другъдруга, якоже дал есть заповедь нам. к~д И соблюдаяй заповеди его, в нем пребывает, и той в нем: и о сем разумеем, яко пребывает в нас, от духа, егоже дал есть нам.

*Глава четвертая.*

*[в~]*
стих а~ Возлюбленнии, не всякому духу веруйте, но искушайте духи, аще от Бога суть: яко мнози лжепророцы изыдоша в мир. в~ О сем познавайте духа божия, и духа лестча: всяк дух, иже исповедует Иисуса Христа во плоти пришедша, от Бога есть. г~ И всяк дух, иже не исповедует Иисуса Христа во плоти пришедша, от Бога несть: и сей есть антихристов, егоже слышасте, яко грядет, и ныне в мире есть уже. д~ Вы от Бога есте чадца, и победисте тех: яко болий есть иже в вас, нежели иже в мире. е~ они от мира суть, сего ради от мира глаголют, и мир тех послушает. з~ Мы от Бога есмы: иже знает Бога, послушает нас: и иже несть от Бога, не послушает нас. о сем познаваем духа истины, и духа лестча.

*Конец среде, и паремии первой.*

[е~] з~ Возлюбленнии, возлюбим другъдруга, яко любы от Бога есть: и всяк любяй, от Бога рожден есть, и знает Бога. и~ А не любяй, не позна Бога: яко (л. о~з) Бог любы есть. ф~ О сем явися любы божия в нас, яко сына своего единороднаго посла Бог в мир, да живи будем им. и~ О сем есть любы, не яко мы возлюбихом Бога, но яко той возлюби нас, и посла сына своего очищение о гресех наших.

*(зачало)*
а~и Возлюбленнии,***
{*Паремиа вторая:*
Возлюбленнии***
} аще сице возлюбил есть нас Бог, и мы должни есмы другъдруга любити.

*(зачало)*
[з~] в~и Бога****
{*Септемвриа к~з:*
Возлюбленнии, бога****
} никтоже нигдеже виде. аще другъдруга любим, Бог в нас пребывает, и любы его совершенна есть в нас. г~и О сем разумеем, яко в нем пребываем, и той в нас, яко от духа своего дал есть нам. д~и И мы видехом и свидетельствуем, яко отец посла сына спасителя миру: е~и Иже аще исповесть, яко Иисус есть сын божий, Бог в нем пребывает, и той в Бозе. з~и И мы познахом и веровахом любовь, юже имать Бог в нас. Бог любы есть, и пребываяй в любви, в Бозе пребывает, и Бог в нем пребывает.

*Конец паремии второй.*

з~и О сем совершается любы с нами, да дерзновение имамы в день судный: зане якоже он есть, и мы есмы в мире сем. и~и Страха несть в любви, но совершенна любы вон изгоняет страх: яко (л. о~з об.) страх муку имать: бояйся же, не совершися в любви. ф~и Мы любим его, яко той первее возлюбил есть нас.

*Конец апостолу.*

*(зачало о~д)*
к~ Аще***
{*В четверток л~е- я недели:*
Возлюбленнии, аще** Сие же и паремиа третия.*
} кто речет, яко люблю Бога, а брата своего ненавидит, лож есть: ибо не любяй брата своего, егоже виде, Бога, егоже не виде, како может любити; к~а И сию заповедь имамы от него, да любяй Бога, любит и брата своего.

*Глава пятая.*

стих а~ Всяк веруяй, яко Иисус есть Христос, от Бога рожден есть: и всяк любяй рождшаго, любит и рожденнаго от него. в~ О сем вемы, яко любим чада божия, егда Бога любим и заповеди его соблюдаем. г~ Сия бо есть любы божия, да заповеди его соблюдаем, и заповеди его тяжки не суть. д~ Яко всяк рожденный от Бога, побеждает мир: и сия есть победа побеждшая мир, вера наша. е~ Кто есть побеждаяй мир, токмо веруяй, яко Иисус есть сын божий;

*Конец паремии г~.*

з~ Сей есть пришедый водою и кровию и духом, Иисус Христос, не водою точию, но водою и кровию: и дух есть свидетельствуяй, яко дух есть истина. (л. о~и) з~ Яко трие суть свидетельствующии на небеси, отец, слово, и святый дух: и сии три едино суть. и~ И трие суть свидетельствующии на земли, дух и вода, и кровь: и трие во едино суть. ф~ Аще свидетельство человеческое приемлем, свидетельство божие боле есть: яко сие есть свидетельство божие, еже свидетельствова о сыне своем. и~ Веруяй в сына божия, имать свидетельство в себе: не веруяй Богови, лжа сотворил есть его, яко не верова во свидетельство, еже свидетельствова Бог о сыне своем. а~и И сие есть свидетельство, яко живот вечный дал есть нам Бог, и сей живот в сыне его есть. в~и Имеяй сына божия, имать живот: а не имеяй сына божия, живота не имать. г~и Сия писах вам верующым во имя сына божия, да весте, яко живот вечный имате, и да веруете во имя сына божия. д~и И сие есть дерзновение, еже имамы к нему, яко аще чесо просим по воли его, послушает нас. е~и И аще вемы, яко послушает нас, еже аще просим, вемы, яко имамы прошения, ихже просихом от него. [з~] з~и Аще кто узрит брата своего согрешающа грех не к смерти, да просит, и даст ему живот, согрешающым не к смерти. есть грех к смерти: не о том глаголю, да молится. з~и Всяка неправда грех есть, и есть грех не к смерти. и~и Вемы, яко всяк рожденный от Бога не согрешает: но рожденный от Бога блюдет себе, и лукавый не прикасается ему. ф~и Вемы, яко от Бога есмы, и мир весь во зле лежит. к~ Вемы (л. о~и об.) же, яко сын божий прииде, и дал есть нам свет и разум, да познаем Бога истиннаго, и да будем во истиннем сыне его Иисусе Христе: сей есть истинный Бог, и живот вечный. *[а~]*
к~а Чадца, храните себе от треб идольских. аминь.

*Конец четвертку.*

*Конец соборнаго послания иоаннова перваго, имущаго в себе глав е~: зачал церковных з~: стихов р~е: знаменаний черныхъ*
з~: *последующих им червленых и~.*
