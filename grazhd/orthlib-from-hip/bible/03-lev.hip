Книга третия моисеова

<p>Левит.

%{Глава}1.

<p>И воззва Господь моисеа, и рече ему из\ скинии свидения, глаголя:

<p>2 глаголи сыном Исраилевым, и речеши к ним: человек от вас аще принесет дары Господу, от скотов и от говяд и от овец да принесете дары вашя:

<p>3 аще всесожжение дар его, от говяд мужеск пол непорочен принесет, пред\ двери скинии свидения да принесет е приятно пред\ Господем,

<p>4 и да возложит руку на главу приношения, приятно ему, умилостивити о нем:

<p>5 и да заколют телца пред\ Господем: и да принесут сынове аароновы жерцы кровь, и да пролиют кровь на олтарь окрест, иже у дверий скинии свидения,

<p>6 и одравше всесожжение, да раздробят е на уды,

<p>7 и да возложат сынове аарони жерцы огнь на олтарь, и да вскладут дрова на огнь:

<p>8 и да вскладут сынове аарони жерцы раздробленая, и главу, и тук на дрова сущая на огни яже на олтари,

<p>9 утробу же и ноги да измыют водою: и да возложит жрец вся на олтарь: приношение есть жертва, воня благоухания Господу.

<p>10 Аще же от овец дар свой Господеви (принесет) от агнец и от козлищ во всесожжение, мужеск пол непорочен да принесет и,

<p>11 и да возложит руку на главу его, и да заколют е в стране олтаря к северу пред\ Господем: и да пролиют сынове аарони жерцы кровь его на олтарь окрест:

<p>12 и да раздробят его на уды, и главу, и тук его, и да вскладут я жерцы на дрова сущая на огни яже на олтари,

<p>13 и утробу и ноги измыют водою: и принесет жрец вся, и да возложит на олтарь: приношение есть жертва, воня благоухания Господу.

<p>14 Аще же от птиц приношение принесет дар свой Господу, и принесет от горлиц или от голубов дар свой,

<p>15 и да принесет и жрец ко олтарю, и да отторгнет главу его, и да возложит жрец на олтарь и исцедит кровь у стояла олтаря:

<p>16 и да отлучит гортань с перием, и извергнет ю от олтаря на восток на место пепела:

<p>17 и да изломит его от крил, и да не разделит: и да возложит е жрец на олтарь на дрова, яже на огни: приношение есть жертва, воня благоухания Господу.

%{Глава}2.

<p>Аще же душа принесет дар жертву Господу, мука пшенична да будет дар его, и да возлиет на ню елей, и возложит на ню ливан: жертва есть:

<p>2 и да принесет ю к сыном аароним жерцем, и возмет от нея полну горсть муки пшеничны с елеем и весь ливан ея, и да возложит жрец память ея на олтарь: жертва воня благоухания Господу:

<p>3 и останок от жертвы аарону и сыном его: святое святых от жертв господних.

<p>4 Аще же принесет дар жертву печену в пещи от муки пшеничны, хлебы пресны спряжены с елеем и опресноки помазаны елеем.

<p>5 Аще же жертва от сковрады дар твой, мука пшенична смешена со елеем, пресна да будут:

<p>6 и да разломиши я на укрухи, и возлиеши на ня елей: жертва есть Господу.

<p>7 Аще же жертву от огнища дар твой, мука пшенична с елеем да сотворена будет:

<p>8 и принесет жертву, юже аще сотворит от сих Господу, и да принесет к жерцу:

<p>9 и приступив ко олтарю, да отимет жрец от жертвы память ея, и да возложит жрец на олтарь: приношение воня благовония Господу:

<p>10 останок же от жертвы аарону и сыном его: святая святых от приношений Господу.

<p>11 Всяку жертву, юже аще приносите Господу, не сотворите квасну: всяк бо квас и всяк мед да не принесете от него, еже приносити Господу дар.

<p>12 От начатков да принесете я Господу: на олтарь же да не вознесутся в воню благовония Господу.

<p>13 И всяк дар жертвы вашея солию да осолится: да не отставите соли завета господня от жертв ваших, во всяком даре вашем да принесете Господу Богу вашему соль.

<p>14 Аще же принесеши жертву от начатков жит Господу, новы спряжены зелены класы истлачены Господу, и принесеши жертву от начатков жит:

<p>15 и да возлиеши на ню елей, и да возложиши на ню ливан: жертва есть:

<p>16 и да вознесет жрец память ея от спряженых с елеем, и весь ливан ея: принос есть Господу.

%{Глава}3.

<p>Аще же жертва спасения дар его Господу, аще убо от говяд е принесет, аще мужеск пол или женск, непорочен да принесет е пред\ Господа:

<p>2 и возложит руце свои на главу дара, и да заколет и пред\ Господем у дверий скинии свидения: и да возлиют сынове аарони жерцы кровь на олтарь всесожжений окрест,

<p>3 и да принесут от жертвы спасения принос Господу, тук покрывающий утробу, и весь тук иже на утробе,

<p>4 и обе почки, и тук иже на них и иже на стегнах, и препонку, яже на печени, с почками отимет:

<p>5 и да вознесут я сынове аарони жерцы на олтарь во всесожжения на дрова сущая на огни, яже на олтари: принос воня благовония Господу.

<p>6 Аще же от овец дар его жертва спасения Господу, мужеск пол или женск, непорочен да принесет е.

<p>7 Аще агнца принесет дар свой, да приведет его пред\ Господа,

<p>8 и да возложит руку на главу дара своего, и да заколет его у дверий скинии свидения: и да пролиют сынове аарони жерцы кровь на олтарь окрест,

<p>9 и да принесет от жертвы спасения принос Господу, тук и чресла чиста с лядвиями да отлучит и: и весь тук покрывающий утробу, и весь тук иже на утробе,

<p>10 и обе почки, и тук иже на них, иже на стегнах: и препонку, яже на печени, с почками отемь,

<p>11 да вознесет жрец на олтарь: воня благоухания, принос Господеви.

<p>12 Аще же от козлов дар его Господу, да принесет пред\ Господа:

<p>13 и возложит руце на главу его, и да заколют е пред\ Господем у дверий скинии свидения: и да пролиют сынове аарони жерцы кровь на олтарь около:

<p>14 и да вознесет от него принос Господу, тук покрывающий утробу, и весь тук иже на утробе,

<p>15 и обе почки, и весь тук, иже на них, иже на стегнах, и препонку, яже на печени, с почками отлучит:

<p>16 и да вознесет жрец на олтарь, принос воня благовония Господу: весь тук Господу.

<p>17 Законное в веки в роды вашя, во всяком обитании вашем: всякаго тука и всякия крове да не ясте.

%{Глава}4.

<p>И рече Господь к моисею, глаголя:

<p>2 рцы к сыном Исраилевым, глаголя: душа аще согрешит пред\ Господем не хотящи от всех повелений господних, ихже не леть есть творити, и сотворит едино что от них:

<p>3 аще убо архиерей помазанный согрешит, во еже людем согрешити, и да приведет о гресе своем, имже согрешил, телца от говяд непорочна Господеви о гресе:

<p>4 и да приведет телца к дверем скинии свидения пред\ Господа, и да возложит руку свою на главу телца пред\ Господем, и да заколет телца пред\ Господем:

<p>5 и взем жрец помазанный совершен руками от крове телца, и да внесет ю в скинию свидения,

<p>6 и да омочит жрец перст в крови, и да покропит от крове седмижды перстом пред\ Господем, у завесы святыни:

<p>7 и да возложит жрец от крове телчи на роги олтаря фимиама сложения иже пред\ Господем, иже есть в скинии свидения, и всю кровь телчу да излиет у стояла олтаря всесожжений, иже есть у дверий скинии свидения,

<p>8 и весь тук телца, иже о гресе, да отимет от него, тук покрывающий утробу, и весь тук иже на утробе,

<p>9 и обе почки, и тук иже на них, иже есть на стегнах, и препонку, яже на печени, с почками отимет е,

<p>10 якоже отемлется оное от телца жертвы спасения, и да вознесет жрец на олтарь приношения:

<p>11 и кожу телчу, и всю его плоть со главою, и с крайними частми, и со утробою, и с мотылы:

<p>12 и да изнесут всего телца вне полка на место чисто, идеже изсыпают пепел, и да сожгут его на дровах огнем: на месте изсыпания пепела да сожжен будет.

<p>13 Аще же весь сонм сынов Исраилевых согрешит не хотящь, и утаится глагол от лица сонма, и сотворят едину от всех заповедий господних, еяже не леть есть творити, и согрешат,

<p>14 и увестся им грех, имже согрешиша в нем: и да приведет сонм телца от волов непорочна о гресе, и приведет и пред\ двери скинии свидения:

<p>15 и да возложат старцы сонма руки своя на главу телца пред\ Господем, и да заколют телца пред\ Господем,

<p>16 и да внесет жрец помазанный от крове телчи в скинию свидения,

<p>17 и да омочит жрец перст свой в крови телчи, и да покропит седмижды пред\ Господем, пред\ завесою святыни:

<p>18 и от крове да возложит жрец на роги олтаря фимиамов сложения, иже есть пред\ Господем, иже есть в скинии свидения: и всю кровь да излиет у стояла олтаря приношений, иже есть у дверий скинии свидения,

<p>19 и весь тук его да возмет от него, и вознесет на олтарь:

<p>20 и сотворит телцу сему, якоже сотвори телцу, иже о гресе, тако сотворится: и да помолится о них жрец, и оставится им грех:

<p>21 и да изнесут телца всего вне полка, и да сожгут телца, якоже сожгоша телца перваго: грех (бо) сонма есть.

<p>22 Аще же князь согрешит, и сотворит едину от всех заповедий Господа Бога своего, не хотя, иже не леть есть творити, и согрешит, и преступит,

<p>23 и увестся ему грех, имже согреши в нем: да принесет дар свой козла от коз мужеск пол непорочен греха ради,

<p>24 и возложит руку свою на главу козла: и да заколют его на месте, идеже закалают всесожжения пред\ Господем: о гресе (бо) есть:

<p>25 и да возложит жрец от крове, яже о гресе, перстом на роги олтаря всесожжений, и всю кровь его да излиет у стояла олтаря всесожжений,

<p>26 и весь тук его вознесет на олтарь, якоже тук жертвы спасения: и да помолится о нем жрец греха ради его, и оставится ему.

<p>27 Аще же душа едина согрешит не хотящи от людий земли, внегда сотворити едину от всех заповедий господних, еже не леть есть творити, и согрешит,

<p>28 и увестся ему грех, имже согреши в нем, и да принесет дар свой козу от коз женск пол непорочну, да принесет греха ради, имже согреши:

<p>29 и да возложит руку свою на главу греха своего: и заколют козу, яже греха ради, на месте, идеже закалают всесожжения:

<p>30 и да возмет жрец от крове ея перстом, и да возложит на роги олтаря всесожжений, и всю кровь ея излиет у стояла олтаря:

<p>31 и весь тук да отимет, якоже отемлется тук от жертвы спасения, и да вознесет жрец на олтарь в воню благовония Господу: и да помолится жрец о нем, и оставится ему.

<p>32 Аще же овцу принесет дар свой греха ради, женск пол непорочен да принесет ю:

<p>33 и да возложит руку свою на главу яже о гресе, и да заколют ю греха ради на месте, на немже закалают всесожжения (на месте святе):

<p>34 и взем жрец от крове, яже о гресе, перстом своим, да возложит на роги олтаря всесожжения: и всю кровь ея да излиет у стояла олтаря всесожжения,

<p>35 и весь тук ея да отимет, якоже отемлется тук овцы от жертвы спасения: и да возложит его жрец на олтарь на всесожжение господне: и да помолится за него жрец о гресе, имже согреши, и оставится ему.

%{Глава}5.

<p>Аще же душа согрешит, и услышит глас клятвы, и сей свидетель или виде или сведа, аще не возвестит, приимет грех.

<p>2 Душа она, яже аще прикоснется ко всякой вещи нечистей, или мертвечине, или звероядине нечистей, или мертвечинам гнусностей нечистых, или мертвечинам скотов нечистых, и мертвечине гад нечистых, и забыв их осквернится:

<p>3 или прикоснется нечистоте человечи, от всякия нечистоты его, ейже прикоснувся осквернится, и забудет, посем же увесть, повинен будет греху.

<p>4 Душа беззаконная, аще обещает устнама своима зле или добре сотворити, по всем, елика изречет человек с клятвою, и утаится его пред\ очесы, и сей увесть, и согрешит едино что от сих,

<p>5 и исповесть грех, имже согреши противу себе:

<p>6 и да принесет Господу о гресе, имже согреши, женск пол, от овец агницу, или козу от коз греха ради: и да помолится о нем жрец греха ради его, имже согреши, и оставится ему грех.

<p>7 Аще же не может рука его доволства имети на овцу, да принесет греха ради своего, имже согреши, две горлицы, или два птенца голубина Господу, един греха ради и един во всесожжение:

<p>8 и принесет я к жерцу, и приведет жрец еже за грех прежде, и да отторгнет жрец главу его созади, но да не отлучит:

<p>9 и да покропит от крове, яже за грех, на стену олтаря, останок же крове да исцедит на стояло олтаря: о гресе бо есть:

<p>10 и вторым да сотворит всесожжение, якоже подобает, и да помолится о нем жрец греха ради его, имже согреши, и оставится ему.

<p>11 Аще же не обрящет рука его супруга горлиц, или двух птенцев голубиных, и принесет дар свой за грех, десятую часть меры ефи муки пшеничны за грех: да не возлиет на ню елеа, ниже да возложит на ню ливана, понеже о гресе есть:

<p>12 и да принесет ю к жерцу, и взем жрец от нея полну горсть в память его, возложит на жертвенник всесожжения господня: о гресе (бо) есть:

<p>13 и да помолится о нем жрец греха ради его, имже согреши от единаго сих, и оставится ему: останок же будет жерцу, якоже жертва муки пшеничны.

<p>14 И рече Господь к моисею, глаголя:

<p>15 душа яже аще забудет забвением, и согрешит не хотящи от святынь господних, и да принесет о преступлении своем Господу овна непорочна от овец, емуже цена сребра сиклев, по сиклю святых, о немже согреши:

<p>16 и еже согреши от святых, да отдаст е, и пятую часть приложит нань, и даст е жерцу: и жрец да помолится о нем овном преступления его, и оставится ему.

<p>17 И душа яже аще согрешит, и сотворит едину от всех заповедий господних, ихже не леть есть творити, и не уведе, и согрешит, и приимет грех свой,

<p>18 и да принесет овна непорочна от овец, ценою сребра греха ради, к жерцу: и да помолится о нем жрец, о неведении его, егоже не веде, и сам не ведяше, и оставится ему:

<p>19 согреши бо согрешением пред\ Господем.

%{Глава}6.

<p>И рече Господь к моисею, глаголя:

<p>2 душа яже аще согрешит, и презрев презрит заповеди господня, и солжет к другу о вдании, или о общине, или о хищении, или преобиде чим ближняго,

<p>3 или обрете погубленое, и солжет о нем, и кленется в неправду о единем от всех, яже аще сотворит человек яко согрешити в них:

<p>4 и будет егда согрешит и преступит, и отдаст похищеное, еже похити, или обиду, еюже преобиде, или вдание, еже вдано бысть ему, или погибшее, еже обрете:

<p>5 от всякия вещи, еяже ради кляся в неправду, и да отдаст самое то истое, и пятую часть свою приложит ктому: егоже есть, тому да отдаст, в оньже день обличится:

<p>6 и о преступлении своем да принесет Господу овна от овец непорочна, ценою в немже прегреши:

<p>7 и да помолится жрец о нем пред\ Господем, и оставится ему за едино от всех, яже сотвори и преступи в нем.

<p>8 И рече Господь к моисею, глаголя:

<p>9 заповеждь аарону и сыном его, глаголя: сей закон всесожжения: сие всесожжение на горении его на олтари всю нощь до заутра, и огнь олтаря да горит на нем, и не угасает:

<p>10 и да облечется жрец в срачицу {Греч.: хитон.} льняну, и надраги льняны да возвлечет на тело свое, и да изнесет принос, егоже аще изжжет огнь всесожжения от олтаря, и да поставит близ\ олтаря:

<p>11 и да совлечет ризы своя, и да облечется в ризы ины, и да изнесет принос вне полка на место чисто:

<p>12 и огнь на олтари да горит на нем и не угасает: и да возжжет на нем жрец дрова по вся утра, и да воскладет нань всесожжение, и да возложит нань тук спасения:

<p>13 и огнь всегда да горит на олтари, не угасает:

<p>14 сей закон жертвы, юже принесут сынове аарони жерцы пред\ Господем, прямо олтаря:

<p>15 и да возмет от него (жрец) горсть муки пшеничны жертвенныя с елеем ея и со всем ливаном ея, сущими на жертве: и да вознесет на олтарь принос в воню благовония, в память ея Господу:

<p>16 оставшееся же от нея снест аарон и сынове его: пресна да снедятся в месте святе, в притворе скинии свидения да снедят я:

<p>17 да не испечется квасна: часть сию дах им от приносов господних: святая святых суть, якоже еже о гресе, и якоже еже о преступлении:

<p>18 всяк мужеск пол жреческ да снедят ю: законно вечно в роды вашя от принос господних: всяк, иже аще прикоснется им, освятится.

<p>19 И рече Господь к моисею, глаголя:

<p>20 сей дар аарону и сыном его, егоже принесут Господу в день, в оньже аще помажеши его: десятую часть меры ефи муки пшеничны в жертву всегда, пол ея заутра и пол ея в вечер:

<p>21 на сковраде в елеи да сотворится, спряжену да принесет ю витую жертву от укрухов, жертву в воню благовония Господу:

<p>22 жрец помазанный, иже вместо его от сынов его, да сотворит ю: законно вечно, все да совершится:

<p>23 и всяка жертва жреческа всесожженна да будет и да не снестся.

<p>24 И рече Господь Бог моисею, глаголя:

<p>25 рцы аарону и сыном его, глаголя: сей закон согрешения: на месте, на немже закалают всесожжения, да закалают яже греха ради пред\ Господем: святая (бо) святых суть:

<p>26 жрец приносяй ю да снест ю: в месте святе да снестся, в притворе скинии свидения:

<p>27 всяк прикасайся мяс ея освятится: и емуже аще воскропится от крове ея на ризу, яже аще воскропится на ню, да исперется на месте святе:

<p>28 и сосуд глинян, в немже варится, да разбиется: аще же в медян сосуде сварится, да истрет его, и измыет водою:

<p>29 всяк мужеск пол в жерцех да снест ю: святая (бо) святых суть Господу:

<p>30 и вся, яже о гресе аще принесутся от крове их в скинию свидения, ко очищению во святыни, да не снедятся, огнем да сожгутся.

%{Глава}7.

<p>И сей закон овна иже о преступлении: святая святых суть:

<p>2 на месте, на немже закалают всесожжение, да заколют овна иже о преступлении пред\ Господем, и кровь да пролиют на стояла олтаря окрест:

<p>3 и весь тук его да принесет от него, и чресла, и весь тук покрывающий утробу, и весь тук иже на утробе,

<p>4 и обе почки, и тук иже на них, иже на стегнах, и препонку, яже на печени, с почками да отимет я:

<p>5 и вознесет я жрец на олтарь, принос в воню благовония Господу: о преступлении (бо) есть:

<p>6 всяк мужеск пол от жрец да снест я, на месте святе да снедят я: святая святых суть:

<p>7 якоже греха ради, тако и преступления ради, закон един их: жрец иже помолится о нем, ему да будет:

<p>8 и жрец приносяй всесожжение человечо, кожа всесожжения, еже приносит он, ему да будет:

<p>9 и всяка жертва, яже сотворится в пещи, и всяка, яже сотворится на огнищи, или на сковраде, жерцу, иже приносит ю, тому да будет:

<p>10 и всяка жертва спряжена с елеем, и яже не спряжена, всем сыном аароним комуждо равно да будет.

<p>11 Сей закон жертвы спасения, юже принесут Господу:

<p>12 аще убо похваления ради принесет ю, и принесет на жертву хваления хлебы от муки пшеничны пряжены в елеи, и опресноки помазаны елеем, и муку пшеничну смешену с елеем:

<p>13 с хлебы квасными да принесет дар свой на жертву хваления спасителнаго:

<p>14 и да принесет един от всех даров своих участие Господу: жерцу возливающему кровь жертвы спасения, тому да будет:

<p>15 и мяса жертвы хваления спасителнаго тому да будут, и в оньже день принесутся, да снедятся: да не оставят от него на утрие:

<p>16 и аще обет будет, или вольный пожрет дар свой, в оньже аще день жертву свою принесет, да снестся, и на утрие:

<p>17 и оставшееся от мяс жертвы до дне третияго на огни да сожжется:

<p>18 аще же ядый снест от мяс в день третий, не приимется приносящему ю, ниже вменится ему: осквернение есть: душа же, яже аще снест от них, грех приимет:

<p>19 и мяса, яже аще прикоснутся всякому нечисту, да не снедятся, на огни да сожгутся: всяк чистый да снест мяса:

<p>20 душа же, яже аще снест от мяс жертвы спасения, яже есть Господу, и нечистота его на нем, погибнет душа она от людий своих:

<p>21 и душа, яже аще прикоснется всякой вещи нечистей, или от нечистоты человечи или от четвероногих нечистых, или всякой мерзости нечистей, и снест от мяс жертвы спасения, яже есть господня, погибнет душа та от людий своих.

<p>22 И рече Господь к моисею, глаголя:

<p>23 рцы сыном Исраилевым, глаголя: всякаго тука говяжа и овча и козия да не снесте:

<p>24 и тук мертвечинен и звероядный да сотворится на всяко дело, в ядении же да не снестся:

<p>25 всяк ядый тук от скотов, от нихже принесет дар Господу, погибнет душа та от людий своих:

<p>26 всякия крове да не снесте во всех селениих ваших и от скотов и от птиц:

<p>27 всяка душа, яже аще снест кровь, погибнет душа та от людий своих.

<p>28 И рече Господь к моисею, глаголя:

<p>29 и сыном Исраилевым речеши, глаголя: приносяй жертву спасения Господу да принесет дар свой Господу, и от жертвы спасения:

<p>30 руце его да принесут принос Господу: тук иже на грудех, и препонку печени да принесет я, якоже возложити дар пред\ Господа:

<p>31 и да вознесет жрец тук иже на грудех, на олтарь, и груди да будут аарону и сыном его,

<p>32 и рамо десное да дастся участие жерцу от жертв спасения вашего:

<p>33 приносящему кровь спасения и тук от сынов аароновых, тому да будет рамо десное во участие:

<p>34 грудь бо возложения и рамо участия взях от сынов Исраилевых от жертв спасения вашего, и дах я аарону жерцу и сыном его, законно вечно от сынов Исраилевых.

<p>35 Сие помазание аароне и помазание сынов его от приносов господних, в оньже день приведе я жрети Господу:

<p>36 якоже заповеда Господь дати им, в оньже день помаза я от сынов Исраилевых: законно вечно в роды их.

<p>37 Сей закон всесожжений и жертвы, и о гресе и о преступлении, и совершении и жертве спасения:

<p>38 якоже заповеда Господь моисею на горе синайстей, в оньже день заповеда сыном Исраилевым приносити дары своя пред\ Господа, в пустыни синайстей.

%{Глава}8.

<p>И рече Господь к моисею, глаголя:

<p>2 поими аарона и сыны его, и ризы его, и елей помазания, и телца иже за грех, и два овна, и кошницу опресноков,

<p>3 и весь сонм собери пред\ двери скинии свидения.

<p>4 И сотвори моисей, якоже повеле ему Господь: и собра сонм пред\ двери скинии свидения.

<p>5 И рече моисей к сонму: сие есть слово, еже завеща Господь сотворити.

<p>6 И приведе моисей аарона и сыны его и измы я водою:

<p>7 и облече его в срачицу {Греч.: хитон.}, и опояса его поясом, и облече его в исподнюю ризу {Греч.: вподитис и епендитис.}, и возвлече нань верхнюю ризу {Греч.: епомис, евр.: ефуд.}:

<p>8 и опояса его по устроению ефуда, и стисне его им: и возложи нань слово {Греч.: логион.}, и возложи на слово явление и истину:

<p>9 и возложи увясло {Греч.: митра.} на главу его, и возложи на увясло против лица его дщицу златую освященную святую, якоже повеле Господь моисею.

<p>10 И взя моисей от елеа помазания,

<p>11 и воскропи от него на олтарь седмижды, и помаза олтарь и освяти его и вся сосуды его, и умывалницу и стояло ея, и освяти я, и помаза скинию и вся сосуды ея, и освяти ю,

<p>12 и возлия моисей от елеа помазания на главу аароню, и помаза его, и освяти его.

<p>13 И приведе моисей сыны аарони, и облече я в срачицы, и опояса я поясы, и возложи на ня клобуки {В греч.: кидарис.}, якоже повеле Господь моисею.

<p>14 И приведе моисей телца иже за грех, и возложи аарон и сынове его руки на главу телца иже за грех,

<p>15 и закла его. И взя моисей от крове, и возложи на роги олтаря окрест перстом, и очисти олтарь: и кровь пролия на стояло олтаря, и освяти его, еже молитися у него.

<p>16 И взя моисей весь тук иже на утробе, и препонку яже на печени, и обе почки, и тук иже на них, и вознесе моисей на олтарь:

<p>17 телца же и кожу его, и мяса его и мотылы его, сожже я огнем вне полка, якоже повеле Господь моисею.

<p>18 И приведе моисей овна иже во всесожжение, и возложи аарон и сынове его руки своя на главу овню.

<p>19 И закла моисей овна, и пролия моисей кровь на олтарь окрест:

<p>20 овна же раздроби на уды его, и вознесе моисей главу и уды и тук, и утробу и ноги измы водою:

<p>21 и вознесе моисей всего овна на олтарь: всесожжение есть в воню благовония: принос есть Господу, якоже заповеда Господь моисею.

<p>22 И приведе моисей овна втораго, овна совершения: и возложи аарон и сынове его руки своя на главу овню,

<p>23 и закла его: и взя моисей от крове его, и возложи на край уха аароня деснаго, и на край руки его десныя, и на край ноги его десныя.

<p>24 И приведе моисей сыны аарони, и возложи моисей от крове на край ушес их десных, и на край рук их десных, и на край ног их десных: и пролия моисей кровь на олтарь окрест:

<p>25 и взя моисей тук и чресла, и тук иже на утробе, и препонку печени, и обе почки, и тук иже на них, и рамо десное,

<p>26 и от кошницы совершения, яже есть пред\ Господем, и взя хлеб един пресный, и хлеб елеен един, и опреснок един, и возложи на тук, и рамо десное:

<p>27 и возложи вся на руце аарони и на руце сынов его, и вознесе я участие пред\ Господа.

<p>28 И взя моисей от рук их и вознесе я на олтарь на всесожжение совершения, еже есть воня благоухания: принос есть Господу.

<p>29 И взем моисей грудь, отлучи ю возложение пред\ Господем от овна совершения: и бысть моисею в часть, якоже заповеда Господь моисею.

<p>30 И взя моисей от елеа помазания и от крове яже на олтари, и воскропи на аарона и на ризы его, и на сыны его и на ризы сынов его с ним: и освяти аарона и ризы его, и сыны его и ризы сынов его с ним.

<p>31 И рече моисей аарону и сыном его: сварите мяса во дворе скинии свидения на месте святе, и тамо да снесте я, и хлебы иже в кошнице совершения, якоже заповедано бысть мне глаголя: аарон и сынове его да снедят я:

<p>32 и останок мяс и хлебов на огни да сожжете:

<p>33 и из\ дверий скинии свидения да не изыдете седмь дний, дондеже день скончается, день совершения вашего: в седмь бо дний совершит руки вашя:

<p>34 якоже сотвори в день сей, в оньже заповеда Господь сотворити, яко молитися о вас:

<p>35 и у дверий скинии свидения седите седмь дний, день и нощь, и сохраните повеления господня, да не умрете: тако бо заповеда мне Господь Бог.

<p>36 И сотвори аарон и сынове его вся словеса, яже завеща Господь моисею.

%{Глава}9.

<p>И бысть в день осмый, призва моисей аарона и сыны его и старцы Исраилевы,

<p>2 и рече моисей ко аарону: возми себе телца от говяд греха ради и овна на всесожжение, непорочны, и принеси я пред\ Господа:

<p>3 и старцем Исраилевым речеши, глаголя: возмите козла от коз единаго о гресе, и овна, и телца и агнца единолетна, в приношение, непорочны:

<p>4 и телца от говяд, и овна на жертву спасения пред\ Господа, и муку пшеничну спряжену с елеем: зане днесь Господь явится в вас.

<p>5 И взяша, якоже заповеда моисей пред\ скиниею свидения: и прииде весь сонм, и сташа пред\ Господем.

<p>6 И рече моисей: сие слово, еже рече Господь, сотворите, и явится в вас слава господня.

<p>7 И рече моисей аарону: приступи ко олтарю и сотвори еже греха ради твоего, и всесожжение твое, и помолися о себе и о доме твоем: и сотвори дары людския, и помолися о них, якоже заповеда Господь моисею.

<p>8 И приступи аарон ко олтарю, и закла телца, иже греха ради его.

<p>9 И принесоша сынове аарони кровь к нему: и омочи перст свой в кровь, и возложи на роги олтаря, и кровь излия у стояла олтаря:

<p>10 и тук, и обе почки, и препонку печени, яже греха ради, возложи на олтарь, якоже заповеда Господь моисею:

<p>11 мяса же и кожу сожже на огни вне полка,

<p>12 и закла всесожжение. И принесоша сынове аарони кровь к нему: и пролия на олтарь окрест.

<p>13 И всесожжение принесоша к нему по удам: сия и главу возложи на олтарь,

<p>14 и измы утробу и ноги водою, и возложи во всесожжение на олтарь.

<p>15 И принесе дар людский: и взя козла, иже греха ради людска, и закла его, и очисти его, якоже и перваго,

<p>16 и принесе всесожжение, и сотвори е, якоже достоит.

<p>17 И принесе жертву, и наполни руце от нея, и возложи на олтарь кроме всесожжения утренняго,

<p>18 и закла телца и овна жертвы спасения людска. И принесоша сынове аарони кровь к нему: и пролия на олтарь окрест.

<p>19 И тук телчий, и овняя чресла, и тук покрывающий утробу, и обе почки, и тук иже на них, и препонку печени:

<p>20 и возложи туки на груди, и вознесе туки на олтарь:

<p>21 и груди и рамо десное отя аарон участие пред\ Господем, якоже повеле Господь моисею.

<p>22 И воздвиг аарон руце к людем, благослови я: и сниде сотворив приношение греха ради, и всесожжение, и яже о спасении.

<p>23 И вниде моисей и аарон в скинию свидения, и изшедше благословиста вся люди. И явися слава господня всем людем:

<p>24 и изыде огнь от Господа, и пояде яже на олтари, и всесожжения и туки. И видеша вси людие, и ужасошася, и падоша на лице.

%{Глава}10.

<p>И вземше два сына аароня, надав и авиуд, кийждо свою кадилницу, вложиста в ня огнь и возложиста нань фимиам, и принесоста пред\ Господа огнь чуждь, егоже не повеле има Господь.

<p>2 И изыде огнь от Господа, и пояде я, и умроста пред\ Господем.

<p>3 И рече моисей ко аарону: сие есть, еже рече Господь, глаголя: в приближающихся мне освящуся и во всем сонме прославлюся. И умилися аарон.

<p>4 И призва моисей мисаила и елисафана, сыны озиилевы, сыны брата отца аароня, и рече им: приступите и возмите братий своих от лица святых вне полка.

<p>5 И приступиша, и взяша их в ризах их, (и изнесоша) вне полка, якоже рече моисей.

<p>6 И рече моисей ко аарону и елеазару и ифамару, сыном его оставшымся: глав ваших не открывайте и риз ваших не раздирайте, да не умрете, и на весь сонм будет гнев: братия же вашя весь дом Исраилев да плачутся запаления, имже запалишася от Господа:

<p>7 и из\ дверий скинии свидения не исходите, да не умрете: елей бо помазания, иже от Господа, на вас есть. И сотвориша по словеси моисеову.

<p>8 И рече Господь ко аарону, глаголя:

<p>9 вина и сикера не пийте, ты и сынове твои с тобою, егда входите в скинию свидения, или приступающым вам ко олтарю, да не умрете: (и будет сие) законно вечно в роды вашя:

<p>10 отлучити между вещми святыми и между сквернавыми, и между нечистыми и между чистыми,

<p>11 и устроити сыном Исраилевым вся законная, яже глагола Господь к ним рукою моисеовою.

<p>12 И рече моисей ко аарону, и елеазару и ифамару, сыном его оставшымся: возмите жертву оставшуюся от приносов господних и ядите опресноки у олтаря: яко святая святых суть:

<p>13 и ядите я на месте святе: законно бо тебе есть, и законно сыном твоим сие от приносов господних: сице бо ми заповеда Господь:

<p>14 и груди участия и рамо участия ядите на месте святе ты и сынове твои, и дом твой с тобою: законно бо тебе, и законно сыном твоим дадеся от жертв спасении сынов Исраилевых:

<p>15 рамо участия и груди участия в приносех тучных да принесут, участие еже приносити пред\ Господа: и да будет тебе и сыном твоим и дщерем твоим с тобою законно вечно, якоже повеле Господь моисею.

<p>16 И козла, иже греха ради, взыскуя взыска моисей: и сей сожжен бяше. И разгневася моисей на елеазара и ифамара, сыны аарони оставльшыяся, глаголя:

<p>17 почто не снедосте на месте святе, еже греха ради; яко святая святых суть, сие даде вам ясти, да отимете грех сонма и помолитеся о них пред\ Господем:

<p>18 не внесеся бо от крове его в святое: пред\ лицем внутрь да ясте е на месте святе, якоже повеле мне Господь.

<p>19 И рече аарон к моисею, глаголя: аще днесь принесоша яже греха ради своего и всесожжения своего пред\ Господа, и случишася мне сицевая, и снем, яже греха ради, днесь, еда угодно будет Господу;

<p>20 И слыша моисей, и угодно ему бысть.

%{Глава}11.

<p>И рече Господь к моисею и аарону, глаголя:

<p>2 рцыте сыном Исраилевым, глаголюще: сии скоти, ихже имате ясти от всех скотов, иже на земли:

<p>3 всяк скот раздвояющь копыто и пазнокти имеющь на двое, и отрыгаяй жвание в скотех, сия да ясте:

<p>4 токмо от сих да не снесте от отрыгающих жвание и от раздвояющих копыта и делящих пазнокти: велблюда, яко сей износит жвание, но пазноктей не делит на двое, нечист сей вам:

<p>5 и хирогриля, яко износит жвание, а пазноктей не делит, нечист сей вам:

<p>6 и заяца, иже отрыгает жвание, но пазноктей не делит на двое, нечист сей вам:

<p>7 и свинии, яко делит пазнокти на двое и копыто раздвояет, но не отрыгает жвания, нечиста сия вам:

<p>8 от мяс их да не ясте и мертвечине их да не прикасаетеся, нечиста сия вам.

<p>9 И сия да ясте от всех, яже в водах: вся, имже суть перие и чешуя в водах, и в морях и в езерах, сия да ясте:

<p>10 и всем, имже несть перия ни чешуи в водах, и в морях и в езерах, от всех, яже износят воды, и всяка душа живущая в воде, скверна есть, и скверна да будут вам:

<p>11 от мяс их да не ядите и мертвечины их гнушайтеся:

<p>12 и вся, имже несть перия и чешуи, иже в водах, скверна сия суть вам.

<p>13 И сих гнушайтеся от птиц, и да не ясте их, гнусни суть: орла и грифа и морскаго орла,

<p>14 и неясыти и иктина и подобных сим:

<p>15 и струфа и совы, и сухолапля и подобных им:

<p>16 и всякаго врана и подобных ему: и ястреба и подобных ему:

<p>17 и врана нощнаго и лилика и ивина,

<p>18 и порфириона и пелекана и лебедя,

<p>19 и еродиа и харадриона и подобных ему: и вдода и нощнаго нетопыря.

<p>20 И вся гады птичия, иже ходят на четырех, мерзость есть вам:

<p>21 но сия да ясте от всех гад птичных, иже ходят четвероножны, иже имут голени выше плесну своею, скакати ими по земли:

<p>22 и сия да ясте {В острожской, и с нея печатанной прежде в москве, пред\ сим словом %[ясте%], приложено %[не%], но того во всех греч. не имеется.} от сих: вруха и подобная ему, и аттака и подобная ему, офиомаха и еже подобно к нему, и акриду и подобная ей:

<p>23 и всяк гад от птиц, имже суть четыри ноги, мерзость есть вам, и в сих да не осквернитеся:

<p>24 всяк прикасаяйся мертвечине их нечист будет до вечера:

<p>25 и всяк вземляй мертвечину их да измыет ризы своя и нечист будет до вечера.

<p>26 Во всех скотех, иже раздвояет копыто и пазнокти имеет, а жвания не отрыгает, нечиста да будут вам: всяк прикасаяйся мертвечине их нечист будет даже до вечера:

<p>27 и всяк иже ходит на лапах, во всех зверех, иже ходят на четырех, нечиста будут вам: всяк прикасаяйся мертвечине их нечист будет до вечера:

<p>28 и вземляй мертвечину их да исперет ризы своя и нечист будет до вечера: нечиста сия будут вам.

<p>29 И сия вам нечиста от гад плежущих по земли: ласица и мыш и крокодил земный,

<p>30 мигали и хамелеон, и халавотис и ящер и кроторыя:

<p>31 сии нечисти вам от всех гад плежущих по земли: всяк прикасаяйся мертвечине их нечист будет до вечера.

<p>32 И всяко, в неже аще впадет от них нечто от мертвечины их, нечист будет всяк сосуд древян, или риза, или кожа, или вретище: всякий сосуд, в немже творится дело, в воде погрузится и нечист будет до вечера, и по сих чист будет:

<p>33 и всяк сосуд глинян, в оньже аще впадет от сих внутрь, елика суть в нем, нечиста будут, и сосуд да разбиется.

<p>34 И всяка снедь юже ясте, на нюже аще возлиется вода, нечиста будет вам: и всякое питие, еже пиете во всяком сосуде, нечисто будет (вам):

<p>35 и все, еже аще впадет в не от мертвечины их, нечисто будет: пещи и огнища да сокрушатся, нечиста сия суть и нечиста будут вам.

<p>36 Кроме источник водных, и поток, и собраний водных, будут чисти: а иже прикасается мертвечинам их, нечист будет.

<p>37 Аще же впадет от мертвечины их на всяко семя семянное, еже сеется, чисто будет:

<p>38 аще же возлиется вода на всяко семя, и впадет от мертвечины их на не, нечисто будет вам.

<p>39 Аще же умрет от скота, егоже вам ясти, прикасаяйся мертвечине его, нечист будет до вечера:

<p>40 и ядый от мертвечин сих да исперет ризы своя и нечист будет до вечера: и вземляй мертвечину их да измыет ризы своя и измыется водою, и нечист будет до вечера.

<p>41 И всяк гад плежущий по земли мерзость вам есть сие, да не снестся.

<p>42 И всяко ходящее на чреве, и всяко ходящее на четырех всегда, и (всяко) многоножное во всех гадех, иже плежут по земли, да не снесте е, яко мерзость вам есть:

<p>43 и да не омерзите душ ваших во всех гадех плежущих по земли, и да не осквернитеся ими, и да не будете нечисти в них,

<p>44 яко аз есмь Господь Бог ваш: и да освятитеся и будете святи, яко свят есмь аз Господь Бог ваш: и да не оскверните душ ваших во всех гадех движущихся по земли,

<p>45 яко аз есмь Господь, изведый вас из\ земли египетския, да буду вам Бог, и будете святи, яко свят есмь аз Господь.

<p>46 Сей закон о скотех и о птицах, и всякой души движущейся в водах и всякой души пресмыкающейся по земли,

<p>47 разлучити между нечистыми и между чистыми, и научити сыны Исраилевы между оживляющими ядомая и между оживляющими не ядомая.

%{Глава}12.

<p>И рече Господь к моисею, глаголя:

<p>2 глаголи сыном Исраилевым и речеши к ним, глаголя: жена, яже аще зачнет и родит мужеск пол, нечиста будет седмь дний: по днем (естественнаго) разлучения скверны ея, нечиста будет:

<p>3 и в день осмый да обрежет плоть конечную его:

<p>4 и сидети будет тридесять и три дни в крови нечистей своей: всякой вещи святей да не прикоснется и в святилище да не внидет, дондеже скончаются дние очищения ея.

<p>5 Аще же женск пол родит, и нечиста будет четыренадесять дний по (естественней) скверне ея, и шестьдесят и шесть дний сидети будет в крови нечистоты своея.

<p>6 И егда исполнятся дние очищения ея о сыне ея или дщери, да принесет агнца непорочна единолетна во всесожжение, и птенца голубина или горлицу греха ради, пред\ двери скинии свидения к жерцу,

<p>7 и да принесет е пред\ Господа: и помолится о ней жрец и очистит ю от тока крове ея: сей закон раждающия мужеск пол или женск.

<p>8 Аще же не обрящет рука ея доволнаго на агнца, и да возмет две горлицы или два птенца голубина, единаго на всесожжение и другаго греха ради: и помолится о ней жрец, и очистится.

%{Глава}13.

<p>И рече Господь к моисею и аарону, глаголя:

<p>2 человеку емуже аще будет на кожи плоти его струп знамения или блеск, и будет на кожи плоти его язва прокажения, да приведется ко аарону жерцу или ко единому от сынов его жерцов:

<p>3 и узрит жрец язву на кожи плоти его, и влас в язве изменится в бело, и взор язвы умален от кожи плоти его, язва проказы есть: и узрит жрец, и осквернит его.

<p>4 Аще же и блеск бел будет на кожи плотней его, и не менший будет взор его от кожи, и влас его не изменися во влас бел, и той есть темен, и отлучит жрец язву на седмь дний:

<p>5 и узрит жрец язву в день седмый, и се, язва пребывает пред\ ним, и не изменися язва на кожи, и отлучит его жрец на другия седмь дний:

<p>6 и узрит его жрец в седмый день вторицею, и се, язва потемне, и не изменися язва на кожи, и очистит его жрец: знамение бо есть: и измыв ризы своя, чист будет.

<p>7 Аще же изменяющееся изменится знамение на кожи, повнегда видети его жерцу еже очистити его, и явится второе жерцу: и узрит его жрец, и се, изменися знамение в кожи,

<p>8 и да осквернит его жрец: проказа бо есть.

<p>9 И язва прокажения аще будет на человеце, и приидет к жерцу:

<p>10 и узрит жрец, и се, струп бел на кожи, и сей изменил влас бел, и от здравыя плоти живыя в струпе:

<p>11 проказа ветха есть на кожи плоти его, и осквернит его жрец и отлучит его, яко нечист есть.

<p>12 Аще же процветая процветет проказа на кожи, и покрыет прокажение всю кожу язвою, от главы до ногу его, по всему взору жерцову:

<p>13 и узрит жрец, и се, покрыло прокажение всю кожу плоти его, да очистит жрец язву: яко вся изменися в бело, чист есть.

<p>14 И в оньже день аще явится на нем плоть жива, осквернится:

<p>15 и узрит жрец плоть здраву, и осквернит его плоть здрава, яко нечиста есть, прокажение есть.

<p>16 Аще же составится плоть здрава, и изменится в бело, и приидет к жерцу:

<p>17 и узрит жрец, и се, изменися язва в бело, и очистит жрец язву, чист есть.

<p>18 И тело аще будет на кожи его болячка гнойна, и исцелеет,

<p>19 и будет на месте болячки струп бел, или блеск белеющься или рдящься, и явится жерцу:

<p>20 и узрит жрец, и се, взор нижае кожи, и влас его изменися в бело, и осквернит его жрец, яко блеск прокажения есть, на болячке процвете.

<p>21 Аще же увидит жрец, и се, несть в нем влас бел, и не нижае есть от кожи плотския, и сей есть темен, и отлучит его жрец на седмь дний.

<p>22 Аще ли разсыпанием разсыплется по кожи, и осквернит его жрец, блеск прокажения есть, на болячке процвете.

<p>23 Аще ли на месте своем пребывает блеск и не разсыпается, струп болячки есть, и очистит его жрец.

<p>24 И плоть аще будет на кожи его жжение огнено, и будет на кожи его исцелевшее от жжения блещащееся бело или червлено или пробелующееся:

<p>25 и узрит его жрец, и се, пременися влас бел в блещащийся, и взор ему нижае от кожи, прокажение есть, во жжении процвете, и осквернит его жрец, язва прокажения есть.

<p>26 Аще же увидит его жрец, и се, несть на блещащемся влас бел, и не нижае есть от кожи, само же темно, и отлучит его жрец на седмь дний:

<p>27 и узрит его жрец в день седмый, и аще разсыпанием разсыплется по кожи, и осквернит его жрец: язва прокажения есть, бо гной процвете.

<p>28 Аще же на месте пребудет блещание и не разсыплется по кожи, сие же темно есть, струп сожжения есть, да очистит его жрец: образ бо сожжения есть.

<p>29 Мужу же или жене, аще будет на них язва прокажения на главе или на браде,

<p>30 и узрит жрец язву, и се, обличие ея глубочае кожи, в нейже влас желтуяся тонок, и осквернит его жрец: вред есть, прокажение главы или прокажение брады есть.

<p>31 И аще увидит жрец язву вреда, и се, не будет обличие нижае кожи, и влас желтуяся не будет в нем, да отлучит жрец язву вреда на седмь дний:

<p>32 и узрит жрец язву в день седмый, и се, не разсыпася вред, и влас желтуяся несть в нем, и обличие вреда несть нижае кожи:

<p>33 и острижет кожу, вред же да не острижется, и отлучит жрец вред на седмь дний второе:

<p>34 и узрит жрец вред в день седмый, и се, не разсыпася вред по кожи по острижении его, и обличие вреда несть нижае кожи, и очистит его жрец, и измыв ризы, чист будет.

<p>35 Аще же разсыпанием разсыплется вред по кожи по очищении его:

<p>36 и узрит его жрец, и се, разсыпася вред по кожи, да не присетит жрец о власе желтеющемся, яко нечист есть.

<p>37 Аще же пред\ ним будет на месте вред, и влас черн явится в нем, исцеле вред, чист есть, и очистит его жрец.

<p>38 Мужу же или жене, аще будут на кожи плоти его блещания блещащая белеющаяся:

<p>39 и увидит жрец, и се, на кожи плоти его блещания и блещащая белеющаяся, лишай есть, процвете на кожи плоти его, чист есть.

<p>40 Аще же кому облезе глава, плешив есть, чист есть:

<p>41 аще же спреди облезе глава, взлыс есть, чист есть:

<p>42 аще же будет на плеши его или на взлысине его блеск бел или червленуяся, прокажение процветающее на плеши его или на взлысине его:

<p>43 и увидит его жрец, и се, обличие блеска бело или червлено на плеши его или на взлысине его, яко обличие прокажения на кожи плоти его:

<p>44 человек прокажен есть, осквернением осквернит его жрец, на главе его блеск его.

<p>45 И прокажен, на немже есть язва, ризы его да будут раздраны, и глава его не покровена, и около уст своих да обвиется, и нечист прозовется:

<p>46 вся дни, в няже будет на нем язва, нечист сый, нечист будет: отлучен да седит, вне полка да будет ему пребывание.

<p>47 И риза аще будет на ней язва прокажения, на ризе сукняне, или на изгребийней,

<p>48 или на прядене, или на кроках {кудель}, или на льнех, или на волне, или на кожи, или на всякой кожи деланей,

<p>49 и явится язва зелена или червленуяся на кожи, или на ризе, или на пряденех, или на кроках, или на всяком деле кожанем, язва прокажения есть, и покажет жерцу:

<p>50 и увидит жрец язву, и отлучит жрец язву на седмь дний.

<p>51 И да увидит жрец язву в день седмый: аще же разсыпася язва по ризе, или по прядене, или по кроках, или по кожи, по всему елика творятся кожы в делании, прокажение исто есть язва, нечист есть:

<p>52 да сожжет ризу, или прядения, или кроки, или на волне, или на льне, или на всяком сосуде кожане, на немже аще будет язва: понеже прокажение исто есть, на огни да сожжется.

<p>53 Аще ли узрит жрец, и не разсыплется язва по ризе, или по прядене, или по кроках, или по всякому сосуду кожану:

<p>54 и повелит жрец, и измыет, на немже будет язва, и да отлучит жрец язву на другия седмь дний:

<p>55 и увидит жрец по измытии его язву, и аще не изменила язва лица своего, и язва не разсыпася, нечисто есть, на огни да сожжется: утвердися бо на ризе, или на прядене, или на кроках.

<p>56 И аще увидит жрец, и будет темна язва по испрании ея, да отторгнет е от ризы, или от прядена, или от крок, или от кожи.

<p>57 И аще явится еще на ризе или на прядене, или на кроках, или на всяком сосуде кожане, прокажение процветающее есть, на огни да сожжется, на немже есть язва.

<p>58 И риза, или прядено, или кроки, или всяк сосуд кожан, еже исперется, и отступит от него язва, и измыется второе, и чисто будет.

<p>59 Сей закон язве прокажения ризы сукняны, или изгребийны, или прядены, или куделныя, или всякаго сосуда кожана, во еже очистити е, или осквернити е.

%{Глава}14.

<p>И рече Господь к моисею, глаголя:

<p>2 сей закон прокаженному, в оньже день аще очистится, и приведется к жерцу:

<p>3 и да изыдет жрец вне полка, и узрит жрец, и се, исцеле язва прокажения от прокаженнаго:

<p>4 и повелит жрец, да возмутся очищенному два птичища жива чиста и древо кедрово, и соскана червленица и вссоп:

<p>5 и повелит жрец, да заколют птичище едино в сосуд глинян, над\ водою живою,

<p>6 и живое птичище да возмет, и древо кедрово и соскану червленицу и вссоп, и да омочит их и птичище живое в крови закланаго птичища над\ водою живою:

<p>7 и да воскропит на очистившагося от прокажения седмижды, и чист будет: и да отпустит птичище живое на поле:

<p>8 и да исперет очистивыйся ризы своя и да острижет вся власы своя и да измыется водою, и чист будет: и по сих да внидет в полк и да пребудет вне дому своего седмь дний.

<p>9 И будет в день седмый, обриются вси власы его, глава его и брада и брови, и всяк влас его да обриется: и да измыет ризы своя, и да омыется тело его водою, и чист будет.

<p>10 И в день осмый да возмет два агнца единолетна непорочна и овцу едину единолетну непорочну, и три десятины муки пшеничны на жертву смешаныя с елеем и меру елеа едину:

<p>11 и да поставит жрец очищаяй человека очищаемаго и сия пред\ Господем, у дверий скинии свидения:

<p>12 и возмет жрец агнца единаго и приведет его преступления ради, и чашу елеа, и отлучит я жрец во отлучение пред\ Господем:

<p>13 и заколют агнца на месте, идеже закалают всесожжения и яже греха ради, на месте святе: есть бо еже греха ради, якоже и преступления ради есть жерцу: святая святых суть:

<p>14 и возмет жрец от крове яже преступления ради, и возложит жрец на обушие уха очищаемаго деснаго, и на край руки его десныя, и на край ноги его десныя:

<p>15 и взем жрец от чаши елеа, возлиет на руку левую свою:

<p>16 и да омочит жрец перст свой десный в елей, иже есть в руце его левей, и да воскропит от елеа перстом седмижды пред\ Господем:

<p>17 оставшийся же елей, иже в руце его, да возложит жрец на обушие уха очищаемаго деснаго, и на край руки его десныя, и на край ноги его десныя, на место крове яже преступления ради:

<p>18 оставшийся же елей, иже в руце жерца, да возложит жрец на главу очищенному: и помолится о нем жрец пред\ Господем:

<p>19 и сотворит жрец еже греха ради, и помолится жрец от очищающемся от греха своего: и по сем заколет жрец всесожжение:

<p>20 и вознесет жрец всесожжение и жертву на олтарь пред\ Господем, и помолится о нем жрец, и очистится.

<p>21 Аще же убог есть, и рука его не достигнет, да возмет агнца единолетнаго единаго, в оньже преступил на отлучение, яко помолитися о нем, и десятину муки пшеничны смешаны с елеем в жертву, и чашу елеа едину,

<p>22 и два горличища, или два птенца голубина, елика обрете рука его, и да будет един греха ради, и другий во всесожжение:

<p>23 и да принесет я в день осмый, во еже очистити его, к жерцу, пред\ двери скинии свидения пред\ Господа:

<p>24 и взем жрец агнца иже преступления ради, и чашу елеа, возложит я возложение пред\ Господем,

<p>25 и заколет агнца иже преступления ради, и возмет жрец от крове яже преступления ради, и возложит на обушие уха очищаемаго деснаго, и на край руки его десныя, и на край ноги его десныя:

<p>26 и от елеа возлиет жрец на руку свою левую,

<p>27 и воскропит жрец перстом своим десным от елеа, иже в руце его левей, седмижды пред\ Господем:

<p>28 и возложит жрец от елеа сущаго в руце его на обушие уха очищаемаго деснаго, и на край руки его десныя, и на край ноги его десныя, на месте крове яже преступления ради:

<p>29 оставшееся же от елеа, еже есть в руце жерца, да возложит на главу очистившемуся: и помолится о нем жрец пред\ Господем,

<p>30 и сотворит едину от горлиц, или от птенцев голубиных, якоже обрете рука его,

<p>31 едину греха ради, и другую во всесожжение с жертвою: и помолится жрец о очищаемем пред\ Господем.

<p>32 Сей закон в немже есть язва прокажения, и не обретающему рукою во очищение свое.

<p>33 И рече Господь к моисею и аарону, глаголя:

<p>34 егда внидете в землю ханаанску, юже аз даю вам в притяжание, и дам язву прокажения в домех земли притяжанныя вам:

<p>35 и приидет, егоже дом, и повесть жерцу глаголя: аки язва является в дому моем.

<p>36 И повелит жрец испразднити сосуды дому, прежде неже внити жерцу видети язву, и да не будут нечиста вся яже в дому. По сих же внидет жрец соглядати дом:

<p>37 и узрит жрец язву, и се, язва на стенах дому удолия зеленеющаяся или червленеющаяся, и обличие их худее стен:

<p>38 изшед жрец из\ дому к дверем дому, и отлучит жрец дом на седмь дний.

<p>39 И возвратится жрец в седмый день, и узрит дом, и се, разсыпася язва по стенам дому:

<p>40 и повелит жрец, да из\ъимут камение, на нихже есть язва, и да изнесут е вон из\ града на место нечисто:

<p>41 и да постружут извнутри дом окрест, и изсыплют персть состроганую вне града на место нечисто:

<p>42 и да возмут камение ино острогано, и вложат я вместо камения: и персть ину да возмут, и помажут дом.

<p>43 Аще же паки найдет язва, и явится в дому по изнесении камения и по острогании дому и по помазании,

<p>44 и внидет жрец, и узрит: аще разсыпася язва в дому, прокажение пребывающее есть в дому, нечист есть:

<p>45 и разорят дом, и древа его и камение его и всю персть дому изнесут вне града, на место нечисто.

<p>46 И входяй в дом вся дни, в няже есть отлучен, нечист будет до вечера:

<p>47 и спяй в дому да исперет ризы своя и нечист будет до вечера: и ядый в дому да исперет ризы своя и нечист будет до вечера.

<p>48 Аще же пришедый внидет жрец, и увидит: и се, разсыпанием не разсыпася язва в дому но помазании дому, да очистит жрец дом, яко исцеле язва:

<p>49 и возмет очистити дом, два птичища жива чиста и древо кедрово, и соскану червленицу и вссоп:

<p>50 и да заколет птичище едино в сосуд глинян над\ водою живою:

<p>51 и возмет древо кедрово и соскание червленое, и вссоп и птичище живое, и да омочит е в кровь птичища закланаго над\ водою живою, и да окропит ими в дому седмижды:

<p>52 и очистит дом кровию птичищною и водою живою, и птичищем живым и древом кедровым, и вссопом и сосканою червленицею:

<p>53 и да отпустит птичище живое вне града на поле и помолится о доме, и чист будет.

<p>54 Сей закон о всякой язве прокажения и вреда,

<p>55 и прокажения ризы и дому,

<p>56 и струпа, и знамения, и блещащагося,

<p>57 и поведати в оньже день нечисто, и в оньже день очистится: сей закон прокажения.

%{Глава}15.

<p>И рече Господь к моисею и аарону, глаголя:

<p>2 глаголи сыном Исраилевым и речеши к ним: мужу, мужу, емуже аще будет излияние от тела его, излияние его нечисто есть.

<p>3 И сей закон нечистоты его: изливаяй семя из\ тела своего, от излияния, имже составлено есть тело его излиянием, сия нечистота его в нем: вся дни излияния тела его, имже составлено тело его излиянием его, нечистота его есть:

<p>4 всяко ложе, на немже аще ляжет изливаяй семя, нечисто есть: и всяк сосуд, на немже аще сядет верху его изливаяй семя, нечист будет:

<p>5 и человек, иже аще прикоснется ложа его, да исперет ризы своя и да омыет тело свое водою, и нечист будет до вечера:

<p>6 и седяй на сосуде, на немже аще сядет верху его изливаяй семя, да исперет ризы своя и да омыется водою, и нечист будет до вечера:

<p>7 и прикоснувыйся к плоти изливающаго семя да исперет ризы своя и да омыется водою, и нечист будет до вечера.

<p>8 Аще же плюнет изливаяй семя на чистаго, да исперет ризы своя и да измыется водою, и нечист будет до вечера:

<p>9 и всяко седло ослее, на неже аще всядет верху его изливаяй семя, нечисто будет до вечера:

<p>10 и всяк прикоснувыйся всем, яже суть под\ ним, нечист будет до вечера: и вземляй я да исперет ризы своя и омыется водою, и нечист будет до вечера:

<p>11 и еликим аще коснется изливаяй семя и рук своих не омыет водою, да исперет ризы своя и омыет тело водою, и нечист будет до вечера:

<p>12 и сосуд глинян, емуже аще прикоснется изливаяй семя, да разбиется: а сосуд древяный да измыется водою, и чист будет.

<p>13 Аще же очистится изливаяй семя от излияния своего, и исчислит себе седмь дний на очищение свое, и исперет ризы своя и омыет тело свое водою живою, и чист будет:

<p>14 и в день осмый да возмет себе два горличища или два птенца голубина, и да принесет я пред\ Господа к дверем скинии свидения, и даст я жерцу:

<p>15 и сотворит я жрец един греха ради, и другий во всесожжение: и да помолится о нем жрец пред\ Господем о излиянии его.

<p>16 И человек, емуже аще изыдет от ложа его семя, и да омыет водою все тело свое, и нечист будет до вечера:

<p>17 и всяка риза и всяка кожа, на нейже аще будет ложе семенное, да измыется водою, и нечиста будет до вечера.

<p>18 И аще ляжет муж с женою своею на ложи семене, да измыются водою, и нечисты будут до вечера.

<p>19 И жена яже аще будет кровь точащи, и будет течение ея в телеси ея, седмь дний да будет в скверне своей: и всяк прикасаяйся ей нечист будет до вечера:

<p>20 и все, на немже аще седит в течении своем, нечисто будет, и всяко, на неже аще присядет (она), нечисто будет:

<p>21 и всяк, иже аще прикоснется ложа ея, да исперет ризы своя и да измыет водою тело свое, и нечист будет до вечера:

<p>22 и всяк прикасаяйся всякому сосуду, на немже аще сядет, да исперет ризы своя и да измыется водою, и нечист будет до вечера:

<p>23 аще же на ложи ей сущей, или на сосуде, на немже аще сядет (она), егда прикоснется кто ей, нечист будет до вечера.

<p>24 Аще же кто будет на ложи с нею, и будет нечистота ея на нем, нечист будет седмь дний: и всяко ложе, на немже аще ляжет, нечисто будет.

<p>25 И жена аще точит течение крове дни многи, не во время скверны ея, аще и течет по осквернении ея, вся дни течения нечистоты ея, якоже дни скверны ея, нечиста будет:

<p>26 и всяко ложе, на немже аще ляжет вся дни течения ея, по ложи скверны ея будет ей: и всяк сосуд, на немже аще сядет, нечист будет по нечистоте скверны ея:

<p>27 и всяк прикасаяйся ей нечист будет, да исперет ризы своя и омыет водою тело свое, и нечист будет до вечера.

<p>28 Аще же очистится от течения своего, да сочтет себе седмь дний, и по сих чиста будет:

<p>29 и во осмый день да возмет себе два горличища или два птенца голубина, и принесет я к жерцу к дверем скинии свидения,

<p>30 и да сотворит жрец, един греха ради и другий во всесожжение, и да помолится о ней жрец пред\ Господем о течении нечистоты ея.

<p>31 И благоговейны сотворите сыны Исраилевы от нечистот их: и да не умрут нечистоты ради своея, внегда осквернити им скинию мою яже в них.

<p>32 Сей закон изливающему семя, и аще кому изыдет из\ него ложе семенное, якоже осквернитися в нем,

<p>33 и точащей кровь в скверне своей, и изливающему семя во излиянии своем мужеску полу или женску, и мужу, иже аще поспит со сквернавою.

%{Глава}16.

<p>И глагола Господь к моисею, по умертвии двух сынов аароних, егда принесоста огнь чуждий пред\ Господа и скончастася.

<p>2 И рече Господь к моисею: глаголи аарону, брату твоему, да не входит по вся часы в святое внутрь завесы, пред\ лице очистилища, еже есть над\ кивотом свидения, и да не умрет: во облаце бо явлюся над\ очистилищем:

<p>3 сице внидет аарон в святое: с телцем от говяд греха ради, и со овном на всесожжение,

<p>4 и в ризу льняну освящену да облечется, и надраги льняны да будут на теле его, и поясом льняным да опояшется, и клобук {В греч.: кидарис.} льнян да возложит, ризы святы суть: и да омыет водою все тело свое, и да облечется в ня:

<p>5 и от сонма сынов Исраилевых да возмет два козла от коз греха ради, и овна единаго во всесожжение,

<p>6 и да приведет аарон телца, иже греха ради своего, и да помолится о себе и о доме своем,

<p>7 и да возмет два козла, и поставит я пред\ Господем у дверий скинии свидения:

<p>8 и да возложит аарон на оба козла жребия: жребий един Господу и жребий другий отпущению.

<p>9 И да приведет аарон козла, на немже паде жребий Господу, и да принесет греха ради:

<p>10 и козла, на немже паде жребий отпущения, да поставит его жива пред\ Господем, яко помолитися над\ ним и яко отпустити его во отпущение, и да отпустит его в пустыню: и возмет козел на ся беззакония их в землю непроходиму.

<p>11 И да приведет аарон телца, иже греха ради своего, и да помолится о себе и о доме своем: и да заколет телца, иже греха ради своего.

<p>12 И да возмет кадилник полн углия огненна от олтаря, иже пред\ Господем, и да наполнит руце фимиама сложения чиста, и да принесет внутрь завесы:

<p>13 и да возложит фимиам на огнь пред\ Господем, и покрыет дым фимиамный очистилище еже на свидениих, и не умрет.

<p>14 И да возмет от крове телца, и да воскропит перстом на очистилище на востоки: пред\ лицем очистилища да воскропит седмижды от крове перстом своим.

<p>15 И да заколет козла иже греха ради, иже за люди, пред\ Господем: и да внесет от крове его внутрь завесы, и да сотворит крови его, якоже сотвори крови телчи, и да воскропит кровию его на очистилище прямо очистилищу,

<p>16 и очистит святое от нечистот сынов Исраилевых и от неправд их, о всех гресех их: и тако сотворит скинии свидения сотворенней в них посреде нечистоты их.

<p>17 И всяк человек да не будет в скинии свидения, егда входит молитися во святое, дондеже изыдет: и да помолится о себе и о доме своем и о всем сонме сынов Исраилевых.

<p>18 И изыдет ко олтарю, иже есть пред\ Господем, и помолится на нем, и да возмет от крове телца и от крове козла, и возложит на роги олтаря окрест:

<p>19 и да воскропит перстом своим нань седмижды от крове, и очистит его и освятит его от нечистот сынов Исраилевых.

<p>20 И совершит очищая святое и скинию свидения и олтарь, и от жерцех очистит, и приведет козла живаго:

<p>21 и да возложит аарон обе руце свои на главу козла живаго, и да исповесть на нем вся беззакония сынов Исраилевых и вся неправды их и вся грехи их: и возложит я на главу козла живаго, и отпустит рукою человека уготованнаго в пустыню:

<p>22 и возмет козел на ся неправды их в землю непроходиму: и да отпустит козла в пустыню.

<p>23 И да внидет аарон в скинию свидения, и да совлечет ризы льняны, в няже оболчен бяше, входящу ему во святое, и положит я тамо:

<p>24 и омыет тело свое водою на месте святе и да облечется в ризы своя, и изшед да сотворит всесожжение свое и всеплодие людское, и да помолится о себе и о доме своем, и о людех якоже и о жерцех:

<p>25 и тук иже грехов ради да вознесет на олтарь.

<p>26 И отпустивый козла отпущенаго во отпущение да исперет ризы своя и да омыет плоть свою водою, и по сих да внидет в полк.

<p>27 И телца иже греха ради, и козла иже греха ради, ихже кровь внесеся на очищение во святое, да изнесут я вне полка и да сожгут я на огни, и кожы их и мяса их и мотыла их:

<p>28 сожигаяй же я да исперет ризы своя и да омыет тело свое водою, и по сем да внидет в полк.

<p>29 И будет сие вам законное вечное: в месяц седмый, в десятый день месяца, покорите душы вашя, и всякаго дела да не сотворите, ни туземец, ни пришлец прилежай в вас:

<p>30 в той бо день помолится о вас, еже очистити вас от всех грехов ваших пред\ Господем, и чисти будете:

<p>31 суббота суббот покой да будет сия вам, и покорите душы вашя, законно вечно.

<p>32 Помолится жрец, егоже аще помажут и егоже аще совершат руце его, еже жрети ему по отце своем, и да облечется в ризу льняну свою, ризу святу,

<p>33 и да очистит святое святаго и скинию свидения, и олтарь да очистит, и о жерцех и о всем сонме да помолится.

<p>34 И будет сие вам законное вечное, еже молитися о сынех Исраилевых о всех гресех их, единою в лето да сотворится, якоже заповеда Господь моисею.

%{Глава}17.

<p>И рече Господь к моисею, глаголя:

<p>2 глаголи аарону и сыном его и ко всем сыном Исраилевым, и речеши к ним: сие слово еже заповеда Господь, глаголя:

<p>3 человек человек от сынов Исраилевых или от пришелец, иже прилежат в вас, иже аще заколет телца или овцу или козу в полце, и иже аще заколет вне полка

<p>4 и пред\ двери скинии свидения не принесет, якоже сотворити е во всесожжение или спасение Господу приятно, в воню благовония: и иже аще заколет вне и пред\ двери скинии свидения не принесет его, яко принести дар Господу пред\ скинию господню: и вменится человеку тому кровь: кровь пролиял, да потребится душа она от людий своих:

<p>5 яко да принесут сынове Исраилевы жертвы своя, елики аще сии заколют на поли, и да принесут я ко Господу к дверем скинии свидения к жерцу, и пожрут я в жертву спасения Господу.

<p>6 И да возлиет жрец кровь на олтарь окрест пред\ Господем у дверий скинии свидения: и да вознесет тук в воню благоухания Господу:

<p>7 и да не пожрут ктому жертв своих суетным, имже сами блудодействуют в\ъслед их: законное вечное будет вам в роды вашя.

<p>8 И речеши к ним: человек человек от сынов Исраилевых или от сынов пришелцов прилежащих в вас, иже аще сотворит всесожжение или жертву,

<p>9 и к дверем скинии свидения не принесет сотворити е Господеви, потребится душа та от людий своих.

<p>10 И человек человек от сынов Исраилевых или от пришелец прилежащих в вас, иже аще яст всякую кровь, и утвержу лице мое на душу ядущую кровь, и погублю ю от людий своих:

<p>11 зане душа всякия плоти кровь его есть, и аз дах ю вам у олтаря умоляти о душах ваших: кровь бо его вместо души умолит.

<p>12 Сего ради рекох сыном Исраилевым: всяка душа от вас да не снест крове, и пришлец прилежащий в вас да не снест крове.

<p>13 И человек человек от сынов Исраилевых или от пришлец прилежащих в вас, иже аще уловит ловитву зверя или птицу, еже ястся: пролиет кровь ея, и покрыет ю землею:

<p>14 душа бо всякия плоти кровь его есть. И рекох сыном Исраилевым: крове всякия плоти да не снесте, яко душа всякия плоти кровь его есть: всяк ядый ю потребится:

<p>15 и всяка душа яже яст мертвечину или звероядину, от туземец или от пришелец, да исперет ризы своя и да омыет тело водою, и нечист будет до вечера, по сем же чист будет:

<p>16 аще же не исперет риз своих, ни омыет тела водою, то приимет беззаконие свое.

%{Глава}18.

<p>И рече Господь к моисею, глаголя:

<p>2 глаголи сыном Исраилевым и речеши к ним: аз Господь Бог ваш:

<p>3 по делом земли египетския, в нейже обитасте, да не сотворите, и по начинанием земли ханаанския, в нюже аз веду вы тамо, не сотворите, и по законом их не ходите:

<p>4 судбы моя сотворите, и повеления моя сохраните и ходите в них: аз Господь Бог ваш:

<p>5 и сохраните вся повеления моя и вся судбы моя, и сотворите я: сотворивый та человек жив будет в них: аз Господь Бог ваш.

<p>6 Человек человек ко всякому ближнему плоти своея да не приступит открыти срамоты: аз Господь.

<p>7 Срамоты отца твоего и срамоты матере твоея да не открыеши: мати бо твоя есть, да не открыеши срамоты ея.

<p>8 Срамоты жены отца твоего да не открыеши: срамота отца твоего есть.

<p>9 Срамоты сестры твоея яже от отца твоего или от матере твоея, в дому рожденныя или вне рожденныя, да не открыеши срамоты их.

<p>10 Срамоты дщере сына твоего или дщере дщере твоея, да не открыеши срамоты их, яко твоя срамота есть.

<p>11 Срамоты дщере жены отца твоего да не открыеши, единоотча сестра ти есть, да не открыеши срамоты ея.

<p>12 Срамоты сестры отца твоего да не открыеши, своя бо отцу твоему есть.

<p>13 Срамоты сестры матере твоея да не открыеши, своя бо матери твоей есть.

<p>14 Срамоты брата отца твоего да не открыеши и к жене его да не внидеши, сродник бо ти есть.

<p>15 Срамоты невестки твоея да не открыеши, жена бо сына твоего есть, да не открыеши срамоты ея.

<p>16 Срамоты жены брата твоего да не открыеши, срамота брата твоего есть.

<p>17 Срамоты жены и дщере ея, да не открыеши, дщере сына ея, и дщери дщере ея да не поймеши открыти срамоты их, ближнии бо ти суть, нечестие есть.

<p>18 Сестру жены твоея да не поймеши в наложницу, открыти срамоту ея пред\ нею, еще живе сущей ей.

<p>19 И к жене во отлучении нечистоты ея да не внидеши открыти срамоты ея.

<p>20 И к жене ближняго твоего да не даси ложа семене твоего, осквернитися с нею.

<p>21 И от семене твоего да не даси служити молоху, да не оскверниши имене святаго: аз Господь.

<p>22 И с мужеским полом да не ляжеши женским ложем, мерзость бо есть.

<p>23 И всякому четвероногому да не даси ложа своего в семенение, осквернитися с ним: и жена да не станет ко всякому четвероногому снитися, гнусно бо есть.

<p>24 Не оскверняйтеся во всех сих: во всех бо сих осквернишася языцы, ихже аз отжену пред\ лицем вашим:

<p>25 и осквернися земля, и воздах неправду им ея ради: и возненавиде земля седящих на ней.

<p>26 И сохраните вся законы моя и вся повеления моя, и не сотворите от всех гнусностей сих, туземец и прибывший пришлец в вас:

<p>27 вся бо сия гнусности сотвориша человецы земнии, бывшии прежде вас, и осквернися земля.

<p>28 И да не вознегодует на вас земля, внегда осквернити вам ю, имже образом вознегодова на языки иже прежде вас:

<p>29 яко всяк, иже аще сотворит от всех гнусностей сих, потребятся душы творящыя сие от людий своих.

<p>30 И сохраните повеления моя, яко да не сотворите от всех закон гнусных, иже беша прежде вас: и да не осквернитеся в них, яко аз Господь Бог ваш.

%{Глава}19.

<p>И рече Господь к моисею, глаголя:

<p>2 глаголи всему сонму сынов Исраилевых, и речеши к ним: святи будите, яко аз свят (есмь) Господь Бог ваш.

<p>3 Кийждо отца своего и матере своея да боится, и субботы моя сохраните: аз Господь Бог ваш.

<p>4 Не последуйте идолом, и богов слияных не сотворите себе: аз Господь Бог ваш.

<p>5 И аще пожрете жертву спасения Господу, приятну вам пожрите:

<p>6 в оньже день аще пожрете, (в той день) да снестся, и на утрие: и аще останется до третияго дне, на огни да сожжется:

<p>7 аще же ли ядением с\ъястся в день третий, не жертвенно есть, не приимется:

<p>8 и иже яст е, грех приимет, яко святая господня оскверни: и потребятся душы ядущыя от людий своих.

<p>9 И пожинающым вам жатву земли вашея, да не скончаете жатвы вашея, нивы твоея пожинания: и падающих клас от жатвы твоея да не собереши:

<p>10 и винограда твоего вторицею да не обереши, ниже грезн винограда твоего да собереши: нищему и пришелцу да оставиши я: аз есмь Господь Бог ваш.

<p>11 Не украдите, ни солжите, ниже да оклеветает кийждо ближняго.

<p>12 И не кленитеся именем моим в неправде, и да не оскверните имене святаго Бога вашего: аз Господь Бог ваш.

<p>13 Да не обидиши ближняго: и да не отимеши, и да не прележит мзда наемника твоего у тебе до утрия.

<p>14 Зла да не речеши глухому, и пред\ слепым да не положиши претыкания: и да убоишися Господа Бога твоего: аз Господь Бог ваш.

<p>15 Не сотворите неправды в суде: да не приимеши лица нищаго, ниже почудишися лицу могущаго: по правде да судиши ближнему твоему.

<p>16 Да не ходиши лестию во своем языце, и не востанеши на кровь ближняго твоего: аз Господь Бог ваш.

<p>17 Да не возненавидиши брата твоего во уме твоем, обличением да обличиши ближняго твоего: и не приимеши ради его греха.

<p>18 И да не отмщает рука твоя, и да не враждуеши на сыны людий своих, и возлюбиши ближняго своего яко сам себе: аз Господь Бог ваш.

<p>19 Закон мой сохраните: и скота твоего да не смесиши со скотом инаго рода, и винограда твоего да не насадиши различна: и ризы из\ двух (вещей) сотканыя гнусныя да не возложиши на ся.

<p>20 И аще кто будет с женою ложем семене, и сия бяше раба хранима мужу, и ценою не искуплена или свобода не дана ей, наказаны да будут: не умрут, яко не свободися:

<p>21 и да приведет за преступление свое Господу к дверем скинии свидения овна преступления,

<p>22 и да помолится о нем жрец овном преступления пред\ Господем о гресе имже согреши, и оставится ему грех, егоже сотвори.

<p>23 Егда же внидете в землю, юже Господь Бог ваш дает вам, и насадите всяко древо снедное, и очистите нечистоту его, плод его три лета нечист да будет вам, да не снестся:

<p>24 в лето же четвертое будет всяк плод его свят, похвален Господу:

<p>25 в лето же пятое да снесте плод его, прибыток вам плоды его: аз Господь Бог ваш.

<p>26 Не ядите на горах, и не вражите, и ни сряща смотрите от птиц.

<p>27 Не сотворите обстрижения кругом от влас глав ваших, ниже бриете брад ваших.

<p>28 И кроения не сотворите на теле вашем о души: и язв настреканных да не сотворите в вас: аз Господь Бог ваш.

<p>29 Да не оскверниши дщере твоея еже блудити ей: и да не прелюбы деет земля, и наполнится земля беззаконий.

<p>30 Субботы моя сохраните, и от святых моих убойтеся: аз Господь.

<p>31 Не последуйте утробным баснем, и к волхвом не прилепитеся, осквернитися в них: аз Господь Бог ваш.

<p>32 Пред\ лицем седаго востани и почти лице старчо, и да убоишися Господа Бога твоего: аз Господь Бог ваш.

<p>33 Аще же кто приидет к вам пришлец в землю вашу, не стужите ему:

<p>34 якоже туземец будет в вас пришлец, иже приидет к вам, и возлюбиши его яко сам себе: яко (и вы) пришелцы бесте в земли египетстей: аз Господь Бог ваш.

<p>35 Не сотворите неправды в суде, в мерах и в весах и в мерилех:

<p>36 мерила праведна и весы праведны и мера праведна да будет в вас: аз есмь Господь Бог ваш, изведый вас от земли египетския.

<p>37 И сохраните весь закон мой и вся повеления моя, и сотворите я: аз Господь Бог ваш.

%{Глава}20.

<p>И рече Господь к моисею, глаголя:

<p>2 рцы сыном Исраилевым, глаголя: аще кто от сынов Исраилевых, или от прибывших пришелцев во Исраили, иже аще даст от семене своего молоху, смертию да умрет: людие земли да побиют его камением:

<p>3 и аз утвержу лице мое на человека того и погублю его от людий его, яко от семене своего даде молоху, да осквернит святыню мою и осквернит имя освященных мне.

<p>4 Аще же презрением презрят туземцы земли очима своима от человека того, внегда дати ему от семене своего молоху, еже не убити его:

<p>5 и утвержу лице мое на человека того и на сродники его, и погублю его и всех единомыслящих с ним, еже соблуждати ему со идолы от людий своих.

<p>6 И душа яже аще последует утробным баснем или волхвом, яко соблудити в\ъслед их, утвержу лице мое на душу ту и погублю ю от людий ея.

<p>7 И будете святи, яко аз свят Господь Бог ваш.

<p>8 И сохраните повеления моя и сотворите я: аз Господь освящаяй вас.

<p>9 Человек человек, иже аще зло речет отцу своему или матери своей, смертию да умрет: отцу своему или матери своей зле рече, повинен будет.

<p>10 Человек человек, иже аще прелюбы содеет с мужнею женою, или кто прелюбы содеет с женою ближняго своего, смертию да умрут прелюбодей и прелюбодейца.

<p>11 И иже аще пребудет с женою отца своего, срамоту отца своего открыл есть, смертию да умрут оба, повинни суть.

<p>12 И аще кто будет с невесткою своею, смертию да умрут оба, нечествоваша бо, повинни суть.

<p>13 И аще кто будет с мужеским полом ложем женским, гнусность сотвориша оба, смертию да умрут, повинни суть:

<p>14 иже аще поймет жену и матерь ея, беззаконие есть, огнем да сожгут его и оныя, и не будет беззаконие в вас.

<p>15 И иже аще даст ложе свое четвероножному, смертию да умрет, четвероножное же убиете.

<p>16 И жена яже аще приступит ко всякому скоту, еже быти с ним, да убиете жену и скот, смертию да умрут, повинни суть.

<p>17 Иже аще поймет сестру свою от отца своего или от матере своея, и увидит срамоту ея, и она увидит срамоту его, укоризна есть, да потребятся пред\ сыны рода их: срамоту сестры своея откры, грех приимут.

<p>18 И муж иже будет с женою сквернавою и открыет срамоту ея, течение ея откры, и она откры течение крове своея, да потребятся оба от рода их.

<p>19 И срамоту сестры отца твоего и сестры матере твоея да не открыеши: ужичество бо откры, грех понесут.

<p>20 Иже аще будет со сродницею своею, срамоту сродства своего откры, безчадни измрут.

<p>21 И человек иже аще поймет жену брата своего, нечистота есть: срамоту брата своего открыл есть, безчадни измрут.

<p>22 И сохраните вся повеления моя и вся судбы моя и сотворите я, и не вознегодует на вас земля, в нюже аз введу вы тамо вселитися на ней.

<p>23 И не ходите в законы языческия, ихже аз изгоню от вас: яко сия вся сотвориша, и возгнушахся ими.

<p>24 И рех к вам: вы наследите землю их, и аз дам вам ю в притяжание, землю текущую медом и млеком, аз Господь Бог ваш, отлучивый вас от всех язык.

<p>25 И отлучите себе между скоты чистыми и между скоты нечистыми, и между птицами чистыми и нечистыми: и не оскверните душ ваших в скотех и в птицах и во всех гадех земных, яже аз отлучих вам в нечистоте,

<p>26 и будете ми святи, яко аз свят есмь Господь Бог ваш, отлучивый вас от всех язык быти моими.

<p>27 И муж или жена иже аще будет от них чревобасник или волшебник, смертию да умрут оба: камением да побиете их, повинни суть.

%{Глава}21.

<p>И рече Господь к моисею, глаголя: рцы жерцем сыном аароним, и речеши им: над\ душами да не осквернятся в языце своем,

<p>2 но разве в дому ближняго своего, над\ отцем и материю, и сынами и дщерьми, над\ братом

<p>3 и над\ сестрою своею девою, яже есть ближняя ему, не дана мужу, над\ сими да осквернятся:

<p>4 да не осквернится внезапу в людех своих, во осквернение свое.

<p>5 И да не обриете главы по мертвем, и обличия брады да не обриют, и на плотех своих да не сотворят язв:

<p>6 святи да будут Богу своему и не осквернят имене Бога своего: жертвы бо господни дары Бога своего сами приносят, и будут святи.

<p>7 Жены блудницы и осквернены да не поймут, и жены изгнаныя от мужа ея да не поймут: яко святи суть Господу Богу своему:

<p>8 и да освятиши его: дары Господа Бога вашего сей приносит, свят будет: яко свят аз есмь Господь Бог ваш освящая их.

<p>9 И дщерь человека жерца аще осквернится, еже соблудити, имя отца своего сия оскверняет: огнем да сожжется.

<p>10 И жрец великий от братий своих, емуже возлиян на главу елей помазания, и совершенный, еже облачитися в ризы, главы да не открыет, и риз своих да не раздерет,

<p>11 и ко всякой души умершей да не приидет: над\ отцем своим и над\ материю своею да не осквернится,

<p>12 и от святых да не изыдет, и да не осквернит имене святаго Бога своего, яко святый елей помазания Бога его на нем: аз Господь.

<p>13 Сей в жену деву от рода своего да поймет:

<p>14 вдовицы же и изгнаныя, и оскверненыя и блудницы, сих да не поймет: но девицу от племене своего да поймет в жену:

<p>15 и да не осквернит семене своего в людех своих: аз Господь Бог освящаяй его.

<p>16 И рече Господь к моисею, глаголя:

<p>17 рцы ко аарону, глаголя: человек от рода твоего в родех ваших, аще коему будет на нем порок, да не приступит приносити дары Бога своего:

<p>18 всяк человек, емуже аще будет на нем порок, да не приступит: человек слеп, или хром, или корносый, или ухорезан,

<p>19 или человек, емуже есть сокрушение руки или сокрушение ноги,

<p>20 или горбат, или гноеточив очима, или бельмоочен, или человек, на немже суть красты дивия, или лишаи, или единоятрный:

<p>21 всяк, емуже аще будет на нем порок от семене аарона жерца, да не приступит принести жертв Богу твоему, зане порок на нем: даров божиих да не приступит приносити:

<p>22 дары Бога своего святая святых, и от святых да снест:

<p>23 обаче к завесе да не приступит, и ко олтарю да не приближится, яко порок имать: и да не осквернит святилища Бога своего, яко аз Господь освящаяй их.

<p>24 И глагола моисей ко аарону и сыном его, и ко всем сыном Исраилевым.

%{Глава}22.

<p>И рече Господь к моисею, глаголя:

<p>2 рцы аарону и сыном его, да внимают от святынь сынов Исраилевых, и да не осквернят имене святаго моего, елика они освящают ми: аз Господь.

<p>3 Рцы им: в роды вашя всяк человек, иже аще приступит от всякаго семене вашего ко святым, елика аще освятят сынове Исраилевы Господу, и нечистота его на нем будет, потребится душа оная от мене: аз Господь Бог ваш.

<p>4 И человек от семене аарона жерца, и сей прокажен, или семя изливает, от святых да не снест, дондеже очистится: и прикасаяйся всякой нечистоте души, или человек, емуже аще изыдет от его ложа семя,

<p>5 или иже аще прикоснется всякому гаду нечисту, иже осквернит его, или человеку, иже осквернит его, по всякой нечистоте его:

<p>6 душа, яже аще прикоснется их, нечиста будет до вечера: да не снест от святых, аще не омыет тела своего водою,

<p>7 и зайдет солнце, и чист будет: и тогда да снест от святых, яко хлеб его есть.

<p>8 Мертвечины и звероядины да не снест, еже осквернитися ему в них: аз Господь.

<p>9 И да сохранят повеления моя, да не приимут сих ради греха, и измрут за них, аще осквернят их: аз Господь Бог освящаяй их.

<p>10 И всяк иноплеменник да не снест святынь: приселник иереев или наемник да не снест святынь.

<p>11 Аще же жрец пристяжет душу пристяжаную сребром, сия да снест хлебы его: и домочадцы его, и сии да снедят хлебы его.

<p>12 И дщерь человека жерца, аще посягнет за мужа иноплеменника, сия от начатков святых да не снест.

<p>13 И дщерь жерца аще будет вдова или отпущена, плода же не будет ей, возвратится в дом отца своего, по юности своей, от хлебов отца своего да снест: всяк же иноплеменник да не снест от них.

<p>14 И человек, иже аще яст святая по неведению, и да приложит пятую свою часть ко истому, и да даст сие жерцу святое.

<p>15 И да не осквернят святынь сынов Исраилевых, ихже они отделяют Господу:

<p>16 и да не наведут на себе беззаконие преступления, внегда ясти им святыню их, яко аз Господь освящаяй их.

<p>17 И рече Господь к моисею, глаголя:

<p>18 глаголи аарону и сыном его и всему сонму Исраилеву и речеши к ним: человек человек от сынов Исраилевых, или от пришлец прилежащих к ним во Исраили, иже аще принесет дары своя по всякому исповеданию своему, или по всякому изволению своему, елика аще принесут Господу на всесожжение,

<p>19 приятны вам непорочны мужеск пол от стад волов, или от овец и от коз:

<p>20 всех, елика аще имут порок на себе, да не принесут Господу, понеже неприятно будет вам.

<p>21 И человек иже аще принесет жертву спасения Господу, отлучив обет или по изволению, или в праздники вашя, от стад волов или от овец, непорочно да будет в приятие, всяк порок да не будет на нем:

<p>22 слепо, или сокрушено, или язык урезан имущо, или червиво, или крастово, или лишаво, да не принесут тех Господу, и в жертву не дадите от них на олтарь Господеви:

<p>23 и телца или овцу ухорезну, или безхвостну, в заколение сотвориши я себе (по изволению), в обет же твой да не приимется:

<p>24 емуже суть ятра сокрушена, и емуже раздавлена, и изрезана, и исторжена, да не принесете сих Господу, и в земли вашей да не сотворите.

<p>25 И от руки иноплеменника да не принесете даров Богу вашему от всех сих, яко вреждения суть на них, порок на них, не приимутся сия от вас.

<p>26 И рече Господь к моисею, глаголя:

<p>27 телец, или овча, или козля, егда родится, да будет седмь дний под\ материю своею, в день же осмый и далее принесется в дар, принос Господу:

<p>28 и телца и овчате вкупе с материю да не заколете в един день.

<p>29 Аще же пожреши жертву обет радования Господеви, приятно вам пожрите е:

<p>30 сия в тойже день да снестся, да не оставите от мяс на утрие: аз есмь Господь.

<p>31 И сохраните заповеди моя и сотворите я: аз Господь:

<p>32 и не оскверните имене святаго, и освящуся посреде сынов Исраилевых: аз Господь освящаяй вас,

<p>33 изведый вы из\ земли египетския, яко быти вам в Бога: аз Господь.

%{Глава}23.

<p>И рече Господь к моисею, глаголя:

<p>2 глаголи сыном Исраилевым и речеши к ним: праздницы господни, яже наречете нарочитыя святыя, сии суть праздницы мои:

<p>3 в шесть дний да сотвориши дела, и в день седмый суббота, покой нареченный свят Господеви, всякаго дела да не сотворите: суббота есть Господеви во всем обитании вашем.

<p>4 Сии праздницы Господу наречены святи, яже наречете сия во времена их:

<p>5 в первем месяце в четвертыйнадесять день месяца, между вечерними, %[пасха%] Господу:

<p>6 и в пятыйнадесять день месяца перваго %[праздник опресноковъ%] Господу: седмь дний опресноки да ясте.

<p>7 И день первый наречен свят будет вам: всякаго дела работня не сотворите:

<p>8 и да принесете всесожжения Господу седмь дний, и день седмый наречен свят будет вам: всякаго дела работня не сотворите.

<p>9 И рече Господь к моисею, глаголя:

<p>10 глаголи сыном Исраилевым и речеши к ним: егда внидете в землю, юже аз даю вам, и пожнете жатву ея, и принесете снопы начаток жатвы вашея к жерцу,

<p>11 и вознесет сноп пред\ Господа приятен вам: на утрие перваго дне субботы да вознесет его жрец.

<p>12 И сотворите в день, в оньже аще принесете сноп, овча непорочно единолетно во всесожжение Господу:

<p>13 и жертву его две десятины муки пшеничны спряжены в елеи: жертва Господу, в воню благовония Господу: и возлияние его вина четвертую часть ина.

<p>14 И хлеба, и пряженых класов новых да не снесте, даже до того дне самаго, дондеже принесете вы дары Богу вашему: законно вечно в роды вашя во всем населении вашем.

<p>15 И сочтите себе от наутрия суббот, от дне, в оньже аще принесете снопы возложения, седмь седмиц целых

<p>16 даже до наутрия последния седмицы да сочтете пятьдесят дний, и да принесете жертву нову Господу.

<p>17 От вселения вашего да принесете хлебы возложение, два хлеба: от двух десятин муки пшеничны да будут, квашены да испекутся от первых плодов Господу:

<p>18 и да принесете со хлебами седмь агнцев непорочных единолетных, и телца единаго от стад, и овна два непорочна: и будут во всесожжение Господу, и жертвы их, и возлияния их, жертва воня благовония Господу.

<p>19 И сотворите козла от коз единаго о гресе, и два агнца единолетна в жертву спасения с хлебами первых жит.

<p>20 И да возложит я жрец с хлебами первых жит, возложение пред\ Господем со обема агнцы: свята будут Господу, жерцу иже приносит я, тому да будут.

<p>21 И прозовете сей день, нарочит свят будет вам: всякаго дела работня не сотворите в онь: законно вечно в роды вашя во всем населении вашем.

<p>22 И егда жнете жатву земли вашея, не потребите останка жатвы нивы своея, егда жнете, и от падающих от жатвы вашея да не собереши: нищему и пришелцу оставиши я: аз Господь Бог ваш.

<p>23 И рече Господь к моисею, глаголя:

<p>24 рцы сыном Исраилевым, глаголя: месяца седмаго, в первый день месяца, да будет вам покой, %[память трубъ%]: наречен свят будет вам:

<p>25 всякаго дела работня не сотворите, и принесете всесожжение Господу.

<p>26 И рече Господь к моисею, глаголя:

<p>27 и в десятый день седмаго месяца сего %[день очищения%], наречен свят да будет вам: и смирите душы вашя, и принесите всесожжение Господу:

<p>28 всякаго дела не сотворите в самый день сей: есть бо день очищения сей вам, умолити о вас пред\ Господем богом вашим:

<p>29 всяка бо душа, яже не покорится в день той, потребится от людий своих:

<p>30 и всяка душа, яже сотворит дело в самый день сей, погибнет душа та от людий своих:

<p>31 всякаго дела не сотворите, законно вечно в роды вашя, во всех селениих ваших.

<p>32 Субботы суббот будут вам: и смирите душы вашя, от девятаго дне месяца от вечера, даже до десятаго дне месяца, до вечера, субботствуйте субботы вашя.

<p>33 И рече Господь к моисею, глаголя:

<p>34 рцы сыном Исраилевым, глаголя: в пятыйнадесять день месяца седмаго сего, %[праздник кущей%] седмь дний Господу:

<p>35 и день первый наречен свят будет: всякаго дела работня не сотворите:

<p>36 седмь дний да принесете всесожжения Господу: и день осмый наречен свят будет вам, и принесете всесожжения Господу: исходное есть, всякаго дела работня не сотворите.

<p>37 Сии праздницы господни, яже наречете нарочиты святы, еже приносити приносы Господу: всесожжения и жертвы их, и возлияния их от дне до дне,

<p>38 кроме суббот господних и кроме даров ваших, и кроме всех обетов ваших и кроме благовольных ваших, яже аще дадите Господу.

<p>39 И в пятыйнадесять день месяца седмаго сего, егда скончаете жита земли, празднуйте Господу седмь дний: в день первый покой, и в день осмый покой:

<p>40 и да возмете себе в день первый плод древа красен, и ветвь финическую, и ветви древа частыя, и вербы, и агновы ветви {садовие палестинское} от потока, и возвеселитеся пред\ Господем богом вашим седмь дний в лето:

<p>41 законно вечно в роды вашя, в месяц седмый празднуйте его:

<p>42 в кущах да пребудете седмь дний: всяк туземец во Исраили да пребудет в кущах:

<p>43 яко да уведят роды вашя, яко в кущах вселих сыны Исраилевы, внегда извести мне их из\ земли египетския: аз Господь Бог ваш.

<p>44 И поведа моисей праздники господни сыном Исраилевым.

%{Глава}24.

<p>И рече Господь к моисею, глаголя:

<p>2 заповеждь сыном Исраилевым, да возмут ти елей от масличия чист исцежен в светение, да горит светило всегда,

<p>3 вне завесы в скинии свидения, и возжигати будут его аарон и сынове его от вечера до заутра пред\ Господем непрестанно, законно вечно в роды вашя:

<p>4 на светилнице чистем возжигати будете светила пред\ Господем даже до утра.

<p>5 И возмете муки пшеничны, и сотворите от нея дванадесять хлебов: дву десятин да будет хлеб един:

<p>6 и возложите их на два положения, по шести хлебов едино положение на трапезе чисте пред\ Господем:

<p>7 и возложите на едино положение ливан чист и соль, и да будут хлебы в память предлежащыя пред\ Господем:

<p>8 в день субботы да предлагаются пред\ Господем всегда от сынов Исраилевых, завет вечный:

<p>9 и да будут аарону и сыном его, и да снедят я на месте святе, суть бо святая святых: сие им от жертв Господу в закон вечный.

<p>10 И изыде сын жены Исраилтяныни, и сей бе сын египтянина в сынех Исраилевых: и пряхуся в полце иже от Исраилтяныни и муж Исраилтянин:

<p>11 и нарек сын жены Исраилтяныни имя (господне) прокля. И приведоша его к моисею. Имя же матере его саломиф, дщерь давриина, от племене данова.

<p>12 И ввергоша его в темницу, разсудити о нем повелением господним.

<p>13 И рече Господь к моисею, глаголя:

<p>14 изведи клявшаго вне полка, и да возложат вси слышавшии руце свои на главу его, и да побиют его камением весь сонм:

<p>15 и сыном Исраилевым глаголи и речеши к ним: человек человек, иже аще прокленет Бога своего, грех приимет:

<p>16 нарицаяй же имя господне смертию да умрет: камением да побиют его весь сонм Исраильский: аще туземец, или пришлец, егда наречет имя господне, да умрет:

<p>17 и человек, иже аще поразит всяку душу человечу, и умрет, смертию да умрет:

<p>18 и иже аще ударит скота, и умрет, да воздаст душу вместо души:

<p>19 и аще кто сотворит порок ближнему, якоже сотвори ему, такожде и ему да сотворят:

<p>20 изломление за изломление, око за око, зуб за зуб: якоже сотворил порок человеку, такожде да сотворят и ему:

<p>21 иже аще ударит человека, и умрет смертию да умрет:

<p>22 оправдание едино будет пришелцу и туземцу, яко аз есмь Господь Бог ваш.

<p>23 И глагола моисей к сыном Исраилевым, и изведоша клявшаго вне полка, и побиша его камением весь сонм: и сынове Исраилевы сотвориша, якоже заповеда Господь моисею.

%{Глава}25.

<p>И рече Господь к моисею на горе синайстей, глаголя:

<p>2 глаголи сыном Исраилевым и речеши к ним: егда внидете в землю, юже аз даю вам, и почиет земля, юже аз даю вам, субботы Господу.

<p>3 Шесть лет да сееши ниву твою, и шесть лет да режеши виноград твой и собереши плод его:

<p>4 в седмое же лето суббота, покой да будет земли, суббота господня: нивы твоея сеяти и винограда твоего резати не будеши,

<p>5 и сама собою произрастающая нивы твоея да не пожнеши, и винограда отлучения твоего да не собереши: лето покоя будет земли.

<p>6 И будут субботы земли яди тебе, и рабу твоему и рабыни твоей, и наемнику твоему и обиталнику прилежащему к тебе,

<p>7 и скотом твоим и зверем сущым на земли твоей да будет всяк плод его в снедь.

<p>8 И исчислиши себе седмь лет покоя, седмь лет седмижды: и будут тебе седмь седмин лет, четыредесять девять лет.

<p>9 И возвестите трубным гласом во всей земли вашей месяца седмаго в десятый день месяца: в день очищения возвестите трубою во всей земли вашей.

<p>10 И освятите лето, пятьдесятое лето, и разгласите оставление на земли всем живущым на ней: лето оставления знамение сие будет вам: и да отидет кийждо вас в притяжание свое, и кийждо во отечество свое отидете.

<p>11 Оставления знамение сие будет вам, лето пятьдесятое, лето будет вам: ни сеяти, ниже жати будете, еже само произникнет на ней, и да не об\ъемлеши освященных (Богу) ея:

<p>12 яко оставления знамение есть, свято да будет вам: от нив ядите плоды ея:

<p>13 и в лето оставления знамения сего да возвратится кийждо в притяжание свое.

<p>14 Аще же отдаси куплею ближнему твоему, или аще притяжеши от ближняго твоего, да не оскорбляет человек ближняго:

<p>15 по числу лет по знамении, да притяжеши от ближняго, по числу лет плодов да продастся тебе.

<p>16 Якоже аще более лет, умножит притяжание его, и якоже аще мнее лет, уменшит притяжание его: яко число плодов его, тако да продаст тебе.

<p>17 Да не оскорбит человек ближняго, и да убоишися Господа Бога твоего: аз Господь Бог ваш.

<p>18 И сотворите вся оправдания моя и вся суды моя, сохраните же и сотворите я, и вселитеся на земли уповающе.

<p>19 И даст земля плоды своя, и снесте в сытость, и вселитеся на ней уповающе.

<p>20 Аще же речете: что ясти будем в седмое лето сие, аще не сеем, ни собираем плодов своих;

<p>21 и послю благословение мое вам в лето шестое, и сотворит плоды своя на три лета:

<p>22 и посеете в лето осмое, и снесте от плодов ветхих даже до лета девятаго: дондеже приспеют плоды ея, снесте ветхая ветхих.

<p>23 И земля да не продастся во утверждение: моя бо есть земля, яко пришелцы и приселницы вы есте предо мною:

<p>24 и по всей земли одержания вашего, искуп дадите земли.

<p>25 Аще же нищетствует брат твой, иже с тобою, и продаст от одержания своего, да приидет ужик ближний ему и искупит продание брата своего.

<p>26 Аще же не будет кому ужика, и возможет рука его обрести доволен искуп его,

<p>27 и исчислит лета продания его, и воздаст еже излише имать, человеку емуже продано бе оное, и возвратится во одержание свое.

<p>28 Аще же не обрящет рука его доволное, еже отдати ему, да будет проданое купившему е даже до шестаго лета оставления, и изыдет во оставление, и возвратится во одержание свое.

<p>29 Аще же кто продаст дом обитаемый во граде огражденнем, и будет искупление его, дондеже исполнится: лето дний будет искупление его.

<p>30 Аще же не искупит, дондеже скончается лето все, да укрепится дом сущий во граде имущем ограждение в твердость купившему его, в роды его, и не возвратится во оставление.

<p>31 Домы же иже на селех, имже несть окрест их ограждения, к селу земли да приложатся: искупуемы всегда да будут, и во оставление да возвратятся.

<p>32 И гради левитстии, домы градов одержания их, искупуемы да будут всегда левитом.

<p>33 И иже аще искупит от левит: и изыдет продание домов града одержания их во оставление, яко домы градов левитских одержание их, посреде сынов Исраилевых.

<p>34 И села отделеная градом их да не продадутся, яко одержание вечное сие их есть.

<p>35 Аще же нищетствует брат твой, иже с тобою, и изнеможет руками у тебе, заступи его яко пришелца и приселника, да поживет брат твой с тобою:

<p>36 да не возмеши от него лихвы, ниже более (*данаго), и убоишися Бога твоего: аз Господь: и поживет брат твой с тобою.

<p>37 Сребра твоего да не даси ему в лихву, и ради прибытка не даси ему пищей твоих.

<p>38 Аз Господь Бог ваш, изведый вы из\ земли египетския, еже дати вам землю ханаанску, яко быти мне Богу вашему.

<p>39 Аще же оубожает брат твой у тебе, и продастся тебе, да не поработает тебе работы рабския:

<p>40 аки наемник или пришлец да будет тебе, даже до лета оставления делати будет у тебе,

<p>41 и да изыдет от тебе, и дети его с ним в лето оставления, и да отидет в род свой, и во одержание отчее свое возвратится,

<p>42 понеже раби мои суть сии, ихже изведох из\ земли египетския, да не продастся проданием рабиим:

<p>43 да не отяготиши его трудом, и убоишися Господа Бога твоего.

<p>44 И раб и рабыня, иже аще будут у тебе от язык, иже окрест тебе суть, от тех да притяжете раба и рабыню.

<p>45 И от сынов приселничих, иже суть в вас, от сих притяжете, и от сродников их, елицы аще будут в земли вашей, да будут вам во одержание,

<p>46 и да разделите я детем вашым по вас, и да будут вам во одержание во век: братии же вашея, сынов Исраилевых, кийждо брата своего да не отяготит его в трудех.

<p>47 Аще же обрящет рука пришелца или приселника иже у тебе, и обнищав брат твой продастся к пришелцу или приселнику иже у тебе, или родившемуся от рода пришелча,

<p>48 по продании ему, искуп да будет ему, един от братий его да искупит его:

<p>49 брат отца его, или сын брата отца его, да искупит его, или от свойственных плоти племене его искупит его: аще же возможет рука его, искупит себе,

<p>50 да сочтется с притяжавшим его, от лета в неже продася ему даже до лета оставления, и будет сребро продания его аки день наемника: от лета до лета да будет с ним.

<p>51 Аще же кому множае лет будет, против тех отдаст искуп свой, от сребра продания своего.

<p>52 Аще же мало останется от лет до лета оставления, и да сочтет ему по летом его, и отдаст искуп его аки наемник:

<p>53 от года до года да будет с ним: да не отяготиши его трудом пред\ тобою.

<p>54 Аще же не искупится по сим, да изыдет в лето оставления сам и дети его с ним:

<p>55 яко мои сынове Исраилевы раби суть, отроцы мои сии суть, ихже изведох из\ земли египетския: аз Господь Бог ваш.

%{Глава}26.

<p>Не сотворите себе (*образов) рукотвореных, ниже изваяных, ниже столпа поставите себе, ниже камене поставите в земли вашей во знамение, ко еже покланятися ему: аз есмь Господь Бог ваш.

<p>2 Субботы моя сохраните, и от святых моих убойтеся: аз есмь Господь.

<p>3 Аще в повелениих моих ходите, и заповеди моя сохраните и сотворите я:

<p>4 и дам дождь вам во время свое, и земля даст плоды своя, и древеса селная отдадят плод свой:

<p>5 и постигнет вам млачение (*жит) обрание вина, и обрание вина постигнет сеятву, и снесте хлеб ваш в сытость, и вселитеся с твердостию на земли вашей, и рать не пройдет сквозе землю вашу:

<p>6 и дам мир в земли вашей, и уснете, и не будет устрашаяй вас: и погублю звери лютыя от земли вашея:

<p>7 и рать сквозе землю вашу не пройдет, и поженете враги вашя, и падут пред\ вами убиением:

<p>8 и поженут от вас пять сто, и сто вас поженет тмы, и падут врази ваши пред\ вами мечем:

<p>9 и призрю на вас и благословлю вас, и возращу вас и умножу вас, и поставлю завет мой с вами:

<p>10 и снесте ветхая и ветхая ветхих, и ветхая от лица новых изнесете:

<p>11 и поставлю завет мой в вас, и не возгнушается душа моя вами:

<p>12 и похожду в вас, и буду вам Бог, и вы будете ми людие:

<p>13 аз есмь Господь Бог ваш, изведый вас из\ земли египетския, сущым вам рабом: и сокруших узы ярма вашего, и изведох вас со дерзновением.

<p>14 Аще же не послушаете мене, ниже сотворите повелений моих сих,

<p>15 но ни покоритеся им, и о судбах моих вознегодует душа ваша, яко не творити вам всех заповедий моих, яко разорити завет мой,

<p>16 и аз сотворю сице вам, и наведу на вас скудость и красту, и желтяницу вреждающую очи ваша и душы вашя истаевающую: и посеете вотще семена ваша, и поядят я супостаты вашя:

<p>17 и утвержу лице мое на вас, и падете пред\ враги вашими, и поженут вы ненавидящии вас, и побегнете ни комуже гонящу вас.

<p>18 И аще до сего не послушаете мене, и приложу наказати вы язвами седмижды за грехи вашя:

<p>19 и сокрушу досаждение гордыни вашея, и положу небо вам аки железно, и землю вашу аки медяну:

<p>20 и будет вотще крепость ваша, и не даст земля ваша семене своего, и древа села вашего не дадут плода своего.

<p>21 И аще по сих пойдете страною и не восхощете послушати мене, приложу вам язв седмь по грехом вашым,

<p>22 и послю на вы звери лютыя земныя, и из\ъядят вы и потребят скоты вашя, и умалены сотворю вы, и пусты будут путие ваши.

<p>23 И аще сими не накажетеся, но пойдете ко мне страною,

<p>24 пойду и аз с вами в ярости страною, и поражу вы и аз седмижды грех ради ваших,

<p>25 и наведу на вы мечь мстяй месть завета, и вбегнете в грады вашя: и послю на вы смерть, и предани будете в руце враг ваших:

<p>26 внегда скорбети вам скудостию хлебов, и испекут десять жен хлебы вашя в пещи единей, и отдадят хлебы вашя весом, и ясти будете, и не насытитеся.

<p>27 Аще же в сих не послушаете мене и пойдете ко мне страною,

<p>28 и аз пойду с вами в ярости страною, и накажу вы аз седмижды по грехом вашым:

<p>29 и ясти будете плоти сынов ваших, и плоти дщерей ваших ясти имате,

<p>30 и сотворю пустая капища ваша и потреблю древяная рукотворения ваша, и положу трупы вашя на трупех кумир ваших, и возненавидит вас душа моя:

<p>31 и сотворю грады вашя пусты, и опустошу святая ваша, и не обоняю вони жертв ваших:

<p>32 и сотворю пусту аз землю вашу, и удивятся о ней врази ваши, живущии на ней:

<p>33 и разсыплю вы в языки, и потребит вы находяй мечь, и будет земля ваша пуста, и грады ваши будут пусты.

<p>34 Тогда возблаговолит земля субботы своя, во вся дни запустения своего, и вы будете в земли враг ваших: тогда воспразднует земля и возблаговолит субботы своя:

<p>35 во вся дни опустения своего воспразднует, яже не празднова в субботах ваших, егда живясте на ней.

<p>36 И оставльшымся от вас вложу страх в сердца их в земли враг их, и поженет их глас листа летяща, и побегнут яко бежащии от рати, и падут ни кимже гоними.

<p>37 И презрит брат брата аки на рати, ни кому нападающу, и не возможете противустати врагом вашым:

<p>38 и погибнете в языцех, и потребит вас земля враг ваших.

<p>39 И оставльшиися от вас истлеют за грехи своя и за грехи отец своих, в земли враг своих истают,

<p>40 и исповедят грехи своя и грехи отец своих, яко преступиша и презреша мя, и яко ходиша предо мною страною:

<p>41 и аз пойду с ними в ярости страною и погублю их в земли врагов их: тогда усрамится сердце их необрезаное и тогда познают грехи своя:

<p>42 и помяну завет иаковль и завет исааков, и завет авраамль помяну,

<p>43 и землю помяну, и земля останется от них. Тогда приимет земля субботы своя, внегда опустети ей их ради: и они приимут своя беззакония, ихже ради презреша судбы моя, и о повелениих моих вознегодова душа их:

<p>44 обаче сущым им в земли врагов своих, не презрех их, ниже вознегодовах о них, яко потребити я и разорити завет мой иже к ним: аз бо есмь Господь Бог их.

<p>45 И помяну завет их первый, егда изведох их из\ земли египетския, из\ дому работы пред\ языки, еже быти мне Богу их: аз есмь Господь.

<p>46 Сия судбы моя и повеления моя, и закон, егоже даде Господь между собою и между сыны Исраилевы, на горе синайстей, рукою моисеовою.

%{Глава}27.

<p>И рече Господь к моисею, глаголя:

<p>2 глаголи сыном Исраилевым и речеши к ним, глаголя: человек, иже аще обещает обет, яко цену души своея Господу,

<p>3 да будет цена мужеска полу от двадесяти лет до шестидесяти лет, да будет цена его пятьдесят дидрахм сребра весом святым,

<p>4 женска же полу да будет цена тридесять дидрахм:

<p>5 аще же от пяти лет до двадесяти лет, да будет цена мужеску полу двадесять дидрахм, женску же полу десять дидрахм:

<p>6 от месяца же единаго до пяти лет, да будет цена мужеска полу пять дидрахм сребра, женска же полу три дидрахмы сребра:

<p>7 аще же от шестидесяти лет и вышше, аще убо мужеск пол будет, да будет цена его пятьнадесять дидрахм сребра, аще же женск пол, десять дидрахм.

<p>8 Аще же убог будет ценою своею, да станет пред\ жерцем, и да оценит его жрец: якоже может рука обещавшагося, тако оценит его жрец.

<p>9 Аще же от скотов приносимых от них дар Господу, иже аще даст от сих Господу, будет свято.

<p>10 Да не пременит добра злым, ниже зла добрым: аще же изменяя изменит оный скот скотом, да будет и той и пременение свята.

<p>11 Аще же всяк скот нечист, от нихже не приносится дар Господу, да поставит скота пред\ жерцем,

<p>12 и оценит его жрец между добрым и между злым: и якоже оценит его жрец, тако да будет.

<p>13 Аще же искупуя искупит его, да приложит пятую часть к цене его.

<p>14 И человек, иже аще освятит дом свой свят Господу, и оценит его жрец между добрым и между злым: якоже оценит его жрец, тако да станет.

<p>15 Аще же освятивый его искупит дом свой, да приложит к сему пятую часть сребра цены его, и будет ему.

<p>16 Аще же от нив одержания своего освятит человек Господу, и да будет цена его по сеянию его, за спуд ячменя пятьдесят дидрахм сребра.

<p>17 Аще же от лета оставления освятит ниву свою, по цене ея да станет.

<p>18 Аще же напоследок по оставлении освятит ниву свою, да причтет ему сребро жрец к летом оставшымся даже до лета оставления, и отимется от цены его

<p>19 Аще же искупит ниву освятивый ю, да приложит пятую часть сребра к цене ея, и да будет ему.

<p>20 Аще же не искупит нивы, и отдаст ниву человеку иному, не ктому да искупит ю:

<p>21 но да будет нива минувшу лету оставления, свята хвална Господу, якоже земля отлученая: жерцу да будет во одержание его.

<p>22 Аще же от нивы, юже стяжа, яже несть от села одержания его, освятит Господу,

<p>23 да сочтет ему жрец останок цены от лета оставления, и да отдаст цену в той день святу Господу:

<p>24 и в лето оставления да отдастся нива человеку, от негоже притяжа ю, егоже бе одержание земли.

<p>25 И всяка цена да будет весами святыми, двадесять пенязей будет дидрахма.

<p>26 И всяк первенец, иже аще родится в скоте твоем, да будет Господу, и да не освятит его никтоже: аще телец, аще овча, Господу есть.

<p>27 Аще же от четвероножных нечистых, да пременит по цене его, и да приложит пятую часть его к сему, и да будет ему: аще же не искупится, да продастся по цене его.

<p>28 Всяк же обет, егоже аще обещает человек Господу от всех, елика ему суть, от человека даже до скота, и от нив одержания его, не продастся, ниже искупится всякий обет свят святых будет Господу.

<p>29 И всяк обет, иже аще обещан будет от человек, не искупится, но смертию да умертвится.

<p>30 Всяка десятина земли, от семене земнаго и от плода древянаго Господу есть, свято Господу.

<p>31 Аще же искупуя искупит человек десятину свою, пятую часть его да приложит к нему, и да будет ему.

<p>32 И всяка десятина волов и овец, и всяко, еже аще приидет в число под\ жезл десятое, будет свято Господу.

<p>33 Не премениши добраго злым, ниже добрым злаго: аще же пременяя премениши е, то и пременение его будет свято, да не искупится,

<p>34 Сия суть заповеди, яже заповеда Господь моисею к сыном Исраилевым на горе синайстей.

<p><br>Конец книзе третией моисеове: имать в себе глав 27.
