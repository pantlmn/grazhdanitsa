Книга четвертая моисеова

<p>Числа.

%{Глава}1.

<p>И глагола Господь к моисею в пустыни синайстей, в скинии свидения, в первый день месяца втораго, втораго лета изшедшым им от земли египетския, глаголя:

<p>2 возмите сочтение всего сонма сынов Исраилевых по сродством их, по домом отечества их, по числу имен их, по главам их:

<p>3 всяк мужеск пол от двадесяти лет и вышше, всяк исходяй с силою Исраилевою, соглядайте их с силою их, ты и аарон созирайте их:

<p>4 и с вами да будут с силою своею кийждо, кийждо по племени коегождо от князей, по домом отечеств да будут.

<p>5 И сия имена мужей, иже станут с вами: от рувима елисур сын седиуров,

<p>6 от симеона саламиил сын сурисадаев,

<p>7 от иуды наассон сын аминадавль,

<p>8 от иссахара нафанаил сын согаров,

<p>9 от завулона елиав сын хелонь,

<p>10 от сынов иосифовых, иже от ефрема, елисам сын семиудов, от манассии гамалиил сын фадассуров,

<p>11 от вениамина авидан сын гадеониев,

<p>12 от дана ахиезер сын амисадаев,

<p>13 от асира фагаиил сын ехранов,

<p>14 от гада елисаф сын рагуилов,

<p>15 от неффалима ахирей сын енань.

<p>16 Сии нареченнии сонма князи от племен, по отечествам их, тысященачалницы Исраилевы суть.

<p>17 И поя моисей и аарон мужы сия нареченныя именем.

<p>18 И весь сонм собраша в первый день месяца втораго лета, и соглядаша я по родом их, по отечествам их, по числу имен их, от двадесяти лет и вышше, всяк мужеск пол по главам их,

<p>19 якоже повеле Господь моисею: и соглядашася сии в пустыни синайстей.

<p>20 И быша сынове рувима, первенца Исраилева, по сродством их, по сонмом их, по домом отечеств их, по числу имен их, по главам их, всяк мужеск пол от двадесяти лет и вышше, всяк исходяй с силою,

<p>21 соглядание их от племене рувимля четыредесять шесть тысящ и пять сот.

<p>22 Сынов симеоновых по сродством их, по сонмом их, по домом отечеств их, по числу имен их, по главам их, всяк мужеск пол от двадесяти лет и вышше, всяк исходяй с силою,

<p>23 соглядание их от племене симеоня пятьдесят девять тысящ и триста.

<p>24 Сынов иудиных по сродством их, по сонмом их, по домом отечеств их, по числу имен их, по главам их, всяк мужеск пол от двадесяти лет и вышше, всяк исходяй с силою,

<p>25 соглядание их от племене иудина седмьдесят четыри тысящы и шесть сот.

<p>26 От сынов иссахаровых по сродством их, по сонмом их, по домом отечеств их, по числу имен их, по главам их, всяк мужеск пол от двадесяти лет и вышше, всяк исходяй с силою,

<p>27 соглядание их от племене иссахарова пятьдесят и четыри тысящы и четыре ста.

<p>28 От сынов завулоних по сродством их, по сонмом их, по домом отечеств их, по числу имен их, по главам их, всяк мужеск пол от двадесяти лет и вышше, всяк исходяй с силою,

<p>29 соглядание их от племене завулоня пятьдесят седмь тысящ и четыре ста.

<p>30 От сынов иосифовых, сынов ефремлих по сродством их, по сонмом их, по домом отечеств их, по числу имен их, по главам их, всяк мужеск пол от двадесяти лет и вышше, всяк исходяй с силою,

<p>31 соглядание их от племене ефремля четыредесять тысящ и пять сот.

<p>32 От сынов манассииных по сродством их, по сонмом их, по домом отечеств их, по числу имен их, по главам их, всяк мужеск пол их от двадесяти лет и вышше, всяк исходяй с силою,

<p>33 соглядание их от племене манассиина тридесять и две тысящы и двести.

<p>34 От сынов вениаминовых по сродством их, по сонмом их, по домом отечеств их, по числу имен их, по главам их, всяк мужеск пол их от двадесяти лет и вышше, всяк исходяй с силою,

<p>35 соглядание их от племене вениаминя тридесять и пять тысящ и четыре ста.

<p>36 От сынов гадовых, по сродством их, по сонмом их, по домом отечеств их, по числу имен их, по главам их, всяк мужеский пол их от двадесяти лет и вышше, всяк исходяй с силою,

<p>37 соглядание их от племене гадова четыредесять пять тысящ и шесть сот и пятьдесят.

<p>38 От сынов дановых по сродством их, по сонмом их, по домом отечеств их, по числу имен их, по главам их, всяк мужеск пол их от двадесяти лет и вышше, всяк исходяй с силою,

<p>39 соглядание их от племене данова шестьдесят и две тысящы и седмь сот.

<p>40 От сынов асировых по сродством их, по сонмом их, по домом отечеств их, по числу имен их, по главам их, всяк мужеск пол их от двадесяти лет и вышше, всяк исходяй с силою,

<p>41 соглядание их от племене асирова четыредесять едина тысяща и пять сот.

<p>42 От сынов неффалимлих по сродством их, по сонмом их, по домом отечеств их, по числу имен их, по главам их, всяк мужеск пол их от двадесяти лет и вышше, всяк исходяй с силою,

<p>43 соглядание их от племене неффалимля пятьдесят и три тысящы и четыре ста.

<p>44 Сие сочисление, еже соглядаша моисей и аарон и князи Исраилевы, дванадесять мужей, муж един от племене единаго, по племени домов отечества их быша.

<p>45 И бысть всего соглядания сынов Исраилевых с силою их, от двадесяти лет и вышше, всяк исходяй ополчатися во Исраили,

<p>46 шесть сот тысящ и три тысящы и пять сот и пятьдесят.

<p>47 Левити же от племене отечества их не сочислишася в сынех Исраилевых.

<p>48 И рече Господь к моисею, глаголя:

<p>49 виждь, племене левиина да не сочислиши, и числа их да не приимеши среди сынов Исраилевых:

<p>50 и ты пристави левиты к скинии свидения и ко всем сосудом ея, и ко всем, елика суть в ней: да носят сии скинию и вся сосуды ея, и тии да служат в ней, и окрест скинии да ополчаются:

<p>51 и внегда воздвизати скинию, да снимают ю левити, и внегда поставити скинию, да возставят: и иноплеменник приступаяй да умрет.

<p>52 И да ополчаются сынове Исраилевы, всяк в своем чине и всяк по своему старейшинству, с силою своею:

<p>53 левити же да ополчаются сопротив, окрест скинии свидения, и не будет согрешения в сынех Исраилевых, и да стрегут левити сами стражу скинии свидения.

<p>54 И сотвориша сынове Исраилевы по всем, елика заповеда Господь моисею и аарону, тако сотвориша.

%{Глава}2.

<p>И рече Господь к моисею и аарону, глаголя:

<p>2 человек держайся по чину своему, по знамениям, по домом отечеств своих, да ополчаются сынове Исраилевы пред\ Господем, окрест скинии свидения да ополчаются сынове Исраилевы.

<p>3 И ополчающиися первии на восток чин полка иудина с силою их, и князь от сынов иудиных наассон сын аминадавль:

<p>4 сила его согляданая седмьдесят и четыри тысящы и шесть сот.

<p>5 И ополчающиися близ\ от племене иссахарова, и князь сынов иссахаровых нафанаил сын согаров:

<p>6 сила его согляданая пятьдесят и четыри тысящы и четыре ста.

<p>7 И ополчающиися близ\ от племене завулоня, и князь сынов завулоних елиав сын хелонь:

<p>8 сила его согляданая пятьдесят седмь тысящ и четыре ста.

<p>9 Всех сочтеных от полка иудина сто осмьдесят шесть тысящ и четыре ста, с силою их первии да воздвизаются.

<p>10 Чины полка рувимля к югу с силою его, и князь сынов рувимлих елисур сын седиуров:

<p>11 сила его согляданая четыредесять и шесть тысящ и пять сот.

<p>12 И ополчающиися близ\ его от племене симеоня, и князь сынов симеоних саламииль сын сурисадаин:

<p>13 сила его сочтеная пятьдесят и девять тысящ и три ста.

<p>14 И ополчающиися близ\ его от племене гадова, и князь сынов гадовых елисаф сын рагуиль:

<p>15 сила его согляданая четыредесять и пять тысящ и шесть сот и пятьдесят.

<p>16 Всех же сочтеных полка рувимля сто пятьдесят едина тысяща и четыре ста и пятьдесят, с силою их втории да воздвизаются.

<p>17 И да воздвигнется скиния свидения и полк левитский посреде полков: якоже ополчатся, тако и да воздвигнутся, кийждо держася по чину своему.

<p>18 Чин полка ефремля к морю с силою их, и князь сынов ефремлих елисама сын емиудов:

<p>19 сила его сочтеная четыредесять тысящ и пять сот.

<p>20 И ополчающиися близ\ племя манассиино, и князь сынов манассииных гамалиил сын фадассуров:

<p>21 сила его согляданая тридесять две тысящы и двести.

<p>22 И ополчающиися близ\ от племене вениаминя, и князь сынов вениаминих авидан сын гадеониев:

<p>23 сила его сочтеная тридесять пять тысящ и четыре ста.

<p>24 Всех сочтеных полка ефремля сто осмь тысящ и сто, с силою их гретии да воздвизаются.

<p>25 Чин полка данова к северу с силою их, и князь сынов дановых ахиезер сын амисадаин:

<p>26 сила его согляданая шестьдесят две тысящы и седмь сот.

<p>27 И ополчающиися близ\ его племя асирово, и князь сынов асировых фагаиил сын ехранов:

<p>28 сила его согляданая четыредесять едина тысяща и пять сот.

<p>29 И ополчающиися близ\ племя неффалимле, и князь сынов неффалимлих ахирей сын енань:

<p>30 сила его согляданая пятьдесят три тысящы и четыре ста.

<p>31 Всех сочтеных полка данова сто пятьдесят седмь тысящ и шесть сот, с силою их последнии да воздвизаются по чину своему.

<p>32 Сие сочтение сынов Исраилевых по домом отечеств их: вся соглядания полков с силами их шесть сот три тысящы и пять сот пятьдесят.

<p>33 Левити же не соглядашася среди сынов Исраилевых, якоже заповеда Господь моисею.

<p>34 И сотвориша сынове Исраилевы вся, елика заповеда Господь моисею: тако ополчахуся по чином своим, и тако воздвизахуся кийждо близ\ по сонмом своим, по домом отечеств своих.

%{Глава}3.

<p>И сия рождения аарона и моисеа, в день в оньже глагола Господь моисею на горе синайстей:

<p>2 и сия имена сынов аароних: первенец надав и авиуд, и елеазар и ифамар:

<p>3 сия имена сынов аароних, жерцы помазаныя, имже совершишася руце их жрети:

<p>4 и скончашася надав и авиуд пред\ Господем, приносящым им огнь чуждь пред\ Господем в пустыни синайстей, и чад не бе им: и жречествоваху елеазар и ифамар со аароном, отцем своим.

<p>5 И рече Господь к моисею, глаголя:

<p>6 поими племя левиино, и поставиши я пред\ аароном жерцем, и да служат ему:

<p>7 и да стрегут стражбы его и стражбы сынов Исраилевых пред\ скиниею свидения, делати дела скинии:

<p>8 и да хранят вся сосуды скинии свидения и стражбы сынов Исраилевых по всем делом скинии:

<p>9 и да даси левиты аарону брату твоему и сыном его жерцем: в дар даны сии мне суть от сынов Исраилевых:

<p>10 и аарона и сыны его поставиши над\ скиниею свидения, и да хранят жречество свое, и вся яже у олтаря и внутрь завесы: иноплеменник же прикасаяйся умрет.

<p>11 И рече Господь к моисею, глаголя:

<p>12 и се, аз взях левиты от среды сынов Исраилевых, вместо всякаго первенца, отверзающаго ложесна от сынов Исраилевых: искупления их будут, и да будут мне левити:

<p>13 мне бо всяк первенец: в оньже день побих всякаго первенца в земли египетстей, освятих себе всякаго первенца во Исраили, от человека до скота мне да будут: аз Господь.

<p>14 И рече Господь к моисею в пустыни синайстей, глаголя:

<p>15 соглядай сынов левииных по домом отечеств их по сонмом их, по рождению их: всяк мужеск пол от месяца единаго и вышше да соглядаете их.

<p>16 И сочте их моисей и аарон повелением господним, якоже повеле им Господь.

<p>17 И бяху сии сынове левиины от имен их: гирсон, кааф и мерари.

<p>18 И сия имена сынов гирсоних по сонмом их: ловени и семей.

<p>19 И сынове каафовы по сонмом их: амрам и иссаар, хеврон и озиил.

<p>20 И сынове мерарины по сонмом их: мооли и муси: сии суть сонми левитстии по домом отечеств их.

<p>21 От гирсона сонм ловениин и сонм семеинь: сии суть сонми гирсоновы.

<p>22 Соглядание их по числу всего мужеска полу, от месяца единаго и вышше, соглядание их седмь тысящ и пять сот.

<p>23 И сынове гирсоновы за скиниею да ополчаются к морю.

<p>24 И князь дому отечества сонма гирсоня елисаф сын даиль.

<p>25 И стражба сынов гирсоновых в скинии свидения, скиния и покров ея, и покров дверий скинии свидения,

<p>26 и опоны двора, и завеса дверий двора, иже есть у скинии, и прочая всех дел его.

<p>27 От каафа сонм амрамль един и сонм иссааров един, и сонм хевронь един и сонм озииль един: сии суть сонми каафовы:

<p>28 по числу всяк мужеск пол от месяца единаго и вышше осмь тысящ и шесть сот, стрегущии стражбы святых.

<p>29 Сонми сынов каафовых да ополчаются от страны скинии к югу,

<p>30 и князь дому отечеств сонмов каафовых елисафан сын озииль:

<p>31 и стражба их кивот и трапеза, и светилник и олтари, и сосуды святаго, в нихже служат, и покров, и вся дела их.

<p>32 И князь над\ князи левитскими елеазар сын аарона жерца, поставлен стрещи стражбы святых.

<p>33 От мерара же сонм мооли и сонм муси: сии суть сонми мерарины,

<p>34 соглядание их по числу, всяк мужеск пол от месяца единаго и вышше, шесть тысящ и двести.

<p>35 И князь дому отечеств сонма мерарина суриил сын авихеов: от страны скинии да ополчаются к северу,

<p>36 соглядание стражбы сынов мерариных главицы скинии и вереи ея, и столпы ея и стояла ея, и вся сосуды их и вся дела их,

<p>37 и столпы двора окрест и стояла их, и колки их и верви их.

<p>38 Ополчающиися сопреди скинии свидения на востоки моисей и аарон и сынове его, стрегуще стражбы святаго, в стражбах сынов Исраилевых: и иноплеменник прикасаяйся да умрет.

<p>39 Все соглядание левитов, ихже согляда моисей и аарон повелением господним по сонмом их, всяк мужеск пол от месяца единаго и вышше, двадесять и две тысящы.

<p>40 И рече Господь к моисею, глаголя: соглядай всякаго первенца мужеска полу сынов Исраилевых от месяца единаго и вышше, и возми число их по имени,

<p>41 и да поймеши мне левиты за вся первенцы сынов Исраилевых: аз Господь: и скоты левитски вместо всех первенцев в скотех сынов Исраилевых.

<p>42 И согляда моисей, якоже заповеда ему Господь, всякаго первенца в сынех Исраилевых.

<p>43 И быша вси первенцы мужескаго полу, по числу имен от месяца единаго и вышше, от соглядания их двадесять две тысящы двести и седмьдесят три.

<p>44 И рече Господь к моисею, глаголя:

<p>45 поими левиты вместо всех первенцев сынов Исраилевых, и скоты левитски вместо скотов их, и будут мне левиты: аз Господь:

<p>46 и искуп дву сот седмидесяти трех, иже преизбывают сверх левитов от первенцов сынов Исраилевых:

<p>47 и да возмеши по пяти сикль на главу, по сиклю святому возмеши двадесять пенязей сикль,

<p>48 и даси сребро аарону и сыном его искуп от преизбывающих в них.

<p>49 И взя моисей сребро искупное от преизбывающих в них на искуп левитом:

<p>50 от первенец сынов Исраилевых взя сребра тысящу три ста шестьдесят пять сиклев, по сиклю святому.

<p>51 И даде моисей окуп от преизбывших аарону и сыном его, повелением господним, якоже заповеда Господь моисею.

%{Глава}4.

<p>И рече Господь к моисею и аарону, глаголя:

<p>2 возми сочисление сынов каафовых от среды сынов левииных, по сонмом их, по домом отечеств их,

<p>3 от двадесяти и пяти лет и вышше, даже до пятидесяти лет, всяк входяй служити, творити вся дела в скинии свидения.

<p>4 И сия дела сынов каафовых от среды сынов левииных, по сонмом их, по домом отечеств их, в скинии свидения: святое святых.

<p>5 И да внидут аарон и сынове его, егда воздвигнется полк, и да снимут завесу осеняющую, и да обвиют в ню кивот свидения,

<p>6 и да покрыют его покровом кожаным синим, и да возложат нань одежду всю синетную сверху, и да вложат носила:

<p>7 и на трапезе предложения да положат на ней одежду всю багряную и блюда, и кадилницы и чашы, и возливалницы, имиже возливают, и хлебы на ней всегда да будут:

<p>8 и да возложат на ню одежду червлену, и да покрыют ю покровом кожаным синим, и да вложат носила ея:

<p>9 и да возмут одежду синю, и покрыют светилник светящий и свещы его, и щипцы его и очищала его, и вся сосуды елеа его, имиже служат в них:

<p>10 и да вложат его и вся сосуды его в покров кожан синий, и да возложат его на носила:

<p>11 и на олтарь златый да положат одежду синю, и да покрыют его покровом кожаным синим, и да вложат носила его:

<p>12 и да возмут вся сосуды служебныя, еликими служат в них во святых, и вложат во одежду синю, и да покрыют их покровом кожаным синим, и да возложат на носила:

<p>13 и покров да возложат на олтарь, и покрыют его одеждою всею багряною:

<p>14 и да возложат на него вся сосуды его, еликими служат на нем в них, и кадилники, и вилицы и чашы, и покров и вся сосуды олтаря, и да возложат на него покров кожан синь и да вложат носила его: и да возмут одежду багряну, и да покрыют умывалницу и стояла ея: и да вложат ю в покров кожаный синий, и да возложат на носила.

<p>15 И совершат аарон и сынове его, покрывающе святая и вся сосуды святыя, внегда воздвизатися полку: и по сих да внидут сынове каафовы воздвизати, и да не прикоснутся святых, да не умрут. Сия да воздвизают сынове каафовы в скинии свидения.

<p>16 Надсмотритель елеазар, сын аарона жерца, елей светилный, и фимиам сложения, и жертва яже по вся дни, и елей помазания, надсмотрение всея скинии и елика суть в ней во святем, во всех делех.

<p>17 И рече Господь к моисею и аарону, глаголя:

<p>18 не потребите сонм племене каафова от среды левитов:

<p>19 сие сотворите им, и живи будут и не умрут: приходящым им ко святым святых, аарон и сынове его да внидут и да устроят их коегождо по ношению его,

<p>20 и да не внидут внезапу видети святая, и умрут.

<p>21 И рече Господь к моисею, глаголя:

<p>22 возми сочисление сынов гирсоних, и иже по домом отечеств их, по сонмом их и по племенем их,

<p>23 от двадесяти и пяти лет и вышше, даже до пятидесяти лет, соглядайте я, всяк входяй служити и творити дела в скинии свидения.

<p>24 Сия служба сонма гирсонова, служити и воздвизати.

<p>25 И да воздвигнет опоны скинии и скинию свидения, и покров ея и покров синий сущий сверх ея, и опону дверий скинии свидения,

<p>26 и опоны двора, и завесу дверий двора, елика над\ скиниею свидения, и яже окрест олтаря, и прочая их, и вся сосуды служебныя, еликими служат в них, да сотворят.

<p>27 По слову аарона и сынов его да будет вся служба сынов гирсоновых по всем службам их и по всем делам их: и да соглядаеши их по именам, вся носимая ими.

<p>28 Сия служба сонма сынов гирсоновых в скинии свидения, и стражба их рукою ифамара, сына аароня жерца.

<p>29 Сынове мерарины по сонмом их, по домом отечеств их, соглядайте их,

<p>30 от двадесяти и пяти лет и вышше, даже до пятидесяти лет, соглядайте их, всяк входяй служити дела скинии свидения.

<p>31 И сия хранения воздвизаемых ими, по всем делом их в скинии свидения: главицы скинии и вереи ея, и столпы ея и стояла ея, и покров и стояла их, и столпы их, и покров дверий скинии,

<p>32 и столпы двора окрест и стояла их, и столпы завесы дверий двора и стояла их, и колки их и верви их, и вся сосуды их и вся служения их: по именам соглядайте их и вся сосуды стражбы воздвизаемых ими.

<p>33 Сия служба сонма сынов мерариных во всех делех их, в скинии свидения рукою ифамара, сына аароня жерца.

<p>34 И согляда моисей и аарон и князи Исраилевы сыны каафовы по сонмом их, по домом отечеств их,

<p>35 от двадесяти и пяти лет и вышше, даже до пятидесяти лет, всяк входяй служити и творити дела в скинии свидения.

<p>36 И бысть соглядание их по сонмом их, две тысящы седмь сот пятьдесят.

<p>37 Сие сочтение сонма каафова, всех служащих в скинии свидения, якоже согляда моисей и аарон повелением господним, рукою моисеовою.

<p>38 И соглядани быша сынове гирсони по сонмом своим, по домом отечеств своих,

<p>39 от двадесяти и пяти лет и вышше, даже до пятидесяти лет, всяк входяй служити и творити дела в скинии свидения.

<p>40 И бысть соглядание их по сонмом их, по домом отечеств их, две тысящы шесть сот тридесять.

<p>41 Сие соглядание сонма сынов гирсоновых, всех служащих в скинии свидения, ихже соглядаша моисей и аарон по глаголу господню, рукою моисеовою.

<p>42 Соглядани же быша сынове мерарины по сонмом своим, по домом отечеств своих,

<p>43 от двадесяти и пяти лет и вышше, даже до пятидесяти лет, всяк входяй служити на дела скинии свидения.

<p>44 И бысть сочтение их по племеном их, по сонмом их, по домом отечеств их, три тысящы и двести.

<p>45 Сие сочисление сонма сынов мерариных, ихже согляда моисей и аарон по глаголу господню, рукою моисеовою.

<p>46 Вси согляданнии левиты, ихже согляда моисей и аарон и князи сынов Исраилевых, по сонмом их и по домом отечеств их,

<p>47 от двадесяти и пяти лет и вышше, даже до пятидесяти лет, всяк входяй на дело дел, и к делам воздвизаемым в скинии свидения.

<p>48 И быша согляданнии осмь тысящ пять сот осмьдесят.

<p>49 Повелением господним соглядаше их моисей, мужа по мужу над\ делы их, и яже воздвизаху сии, и соглядани суть, якоже повеле Господь моисею.

%{Глава}5.

<p>И рече Господь к моисею, глаголя:

<p>2 повели сыном Исраилевым, и да изгонят из\ полка всякаго прокаженнаго, и всякаго проливающаго семя, и всякаго нечистаго душею:

<p>3 от мужеска полу до женска, изгоните вне полка, и да не осквернят полков своих, в нихже аз пребываю.

<p>4 И сотвориша сынове Исраилевы тако, и изгнаша их вне полка: якоже глагола Господь моисею, тако сотвориша сынове Исраилевы.

<p>5 И рече Господь к моисею, глаголя:

<p>6 рцы сыном Исраилевым, глаголя: муж или жена, иже аще сотворит от всех грехов человеческих и презирая презрит Господа, и преступит душа она:

<p>7 да исповесть грех, егоже сотвори, и да отдаст преступление истое, и пятую часть его да приложит к тому, и да отдаст, емуже согреши.

<p>8 Аще же несть человеку ужика, яко отдати ему преступление, преступление отдаемое Господу, жерцу да будет, кроме овна очищения, имже помолится о нем.

<p>9 И всяк начаток, и вся освящаемая в сынех Исраилевых, елика аще приносят Господу, жерцу самому да будут:

<p>10 и коегождо освященая, тому да будут и муж аще даст жерцу, тому да будет.

<p>11 И рече Господь к моисею, глаголя:

<p>12 глаголи сыном Исраилевым и речеши к ним: мужа, мужа аще преступит жена его, и презирающи презрит его,

<p>13 и будет кто с нею ложем семене, и утаится от очию мужа ея, и укрыется, она же будет осквернена, и свидетеля не будет на ню и сия несть ята,

<p>14 и приидет на него дух ревнования, и возревнует к жене своей, она же осквернена есть, или приидет ему дух ревнования, и возревнует к жене своей, она же не будет осквернена,

<p>15 и да приведет муж жену свою к жерцу, и да принесет дар за ню, десятую часть меры ефи муки ячныя: да не возлиет на ню елеа, ниже да возложит на ню ливана: жертва бо ревнования есть, жертва памяти воспоминающая грех.

<p>16 И приведет ю жрец и поставит ю пред\ Господем:

<p>17 и да возмет жрец воду живу чисту в сосуде глиняне, и от персти на земли сущия у скинии свидения, и взем жрец да всыплет в воду:

<p>18 и да поставит жрец жену пред\ Господем, и да открыет главу жене, и да даст в руце ея жертву памяти, жертву ревнования: в руце же жерца да будет вода обличения клятвенная сия.

<p>19 И да закленет ю жрец и речет жене: аще никтоже бысть с тобою, и неси преступила осквернитися под\ мужем твоим, невинна буди от воды обличения клятвенныя сея:

<p>20 аще же преступила еси, мужата сущи, или осквернена еси, и даде кто тебе ложе свое, кроме мужа твоего.

<p>21 И закленет жрец жену клятвами клятвы сея, и речет жрец жене: да даст тя Господь в клятву и проклятие среди людий твоих, внегда дати Господу стегну твоему отпасти и чреву твоему разсестися:

<p>22 и внидет вода клятвенная сия во чрево твое, еже расторгнути утробу твою, и отпасти стегну твоему. И отвещает жена: буди, буди.

<p>23 И да напишет жрец клятвы сия в книзе, и изгладит в воде обличения клятвеннаго:

<p>24 и напоит жену водою обличения клятвенною, и внидет в ню вода клятвенная обличения.

<p>25 И да возмет жрец от руки женски жертву ревнования, и да возложит жертву пред\ Господем, и да принесет ю ко олтарю:

<p>26 и да возмет жрец горстию от жертвы память ея, и да принесет ю на олтарь, и по сем напоит водою жену:

<p>27 и будет аще есть осквернена, и аще утаением утаися от мужа своего, и внидет в ню вода клятвенная обличения, и надмет чрево ея, и отпадет стегно ея, и будет жена в проклятие в людех своих:

<p>28 аще же не будет осквернена жена, и чиста есть, и невинна будет, и плодствовати будет семя.

<p>29 Сей закон ревнования, кому-либо аще преступит жена, мужата сущи, и осквернится:

<p>30 или человек, емуже аще найдет нань дух ревнования, и возревнует к жене своей, и поставит жену свою пред\ Господем, и да сотворит ей жрец весь закон сей:

<p>31 и чист будет человек от греха, и жена та возмет грех свой.

%{Глава}6.

<p>И рече Господь к моисею, глаголя:

<p>2 глаголи сыном Исраилевым и речеши к ним: муж или жена, иже аще обещается зело обетом, еже очиститися чистотою Господу,

<p>3 да воздержится от вина и сикера, и оцта винна и оцта от сикера да не пиет: и, елика делаются от грозд винных, да не пиет, и гроздия свежаго и сухаго да не снест.

<p>4 Во вся дни обета своего от всех, елика бывают от винничины вина, от кости и до скорлупы да не пиете, ниже ясте от всего.

<p>5 Во вся дни обета очищения своего бритва да не взыдет на главу его, дондеже скончаются дние, елики обещал есть Господу: свят будет растяй власы главы своея.

<p>6 Во вся дни обета своего Господу, ко всякой душе скончавшейся да не внидет.

<p>7 Над\ отцем и над\ материю, и над\ братом и над\ сестрою, да не осквернится над\ ними, умершым им, яко обет Бога его на главе его.

<p>8 Вся дни обета его свят будет Господу.

<p>9 Аще же кто смертию внезапу умрет у него, абие осквернится глава обета его, и обриет главу свою, в оньже день очистится, в день седмый да обриется,

<p>10 и в день осмый да принесет два горличища или два птенца голубина к жерцу пред\ двери скинии свидения:

<p>11 и да сотворит жрец едину греха ради, и другую во всесожжение, и да помолится о нем жрец, о нихже согреши, о души, и освятит главу свою в той день, в оньже освятися Господу, во дни обета своего.

<p>12 И да приведет агнца единолетна в преступление, и дние прежнии да не будут ему в число, понеже осквернися глава обета его.

<p>13 И сей закон обещавшагося, в оньже день скончает дни обета своего, да принесет сам к дверем скинии свидения:

<p>14 и да приведет дар свой Господу агнца единолетна непорочна единаго во всесожжение, и агницу единолетну едину непорочну греха ради, и овна единаго непорочна во спасение,

<p>15 и кош опресноков от муки пшеничны, хлебы смешаны с елеем, и опресноки помазаны елеем, и жертву их и возлияние их.

<p>16 И да принесет жрец пред\ Господа, и да сотворит еже греха ради его, и всесожжение его,

<p>17 и овна сотворит жертву спасения Господу на кошнице опресноков, и да сотворит жрец жертву его и возлияние его.

<p>18 И да обриет обещавый пред\ дверьми скинии свидения главу обета своего, и да возложит власы на огнь, иже есть под\ жертвою спасения:

<p>19 и да возмет жрец рамо варено от овна, и хлеб един опресночный от кошницы, и опреснок един, и да возложит на руки обещавшемуся, по обритии главы его,

<p>20 и да принесет я жрец возложение пред\ Господа: свято да будет жерцу на грудех возложения и на раме участия: и по сих обещавыйся да пиет вино.

<p>21 Сей закон обещавшагося, иже аще обещает дар Господу о обете, кроме сих яже обрящет рука его: по силе обета его, егоже аще обещает, по закону очищения.

<p>22 И рече Господь к моисею, глаголя:

<p>23 рцы аарону и сыном его, глаголя: сице благословите сыны Исраилевы, глаголюще им:

<p>24 да благословит тя Господь и сохранит тя:

<p>25 да просветит Господь лице свое на тя и помилует тя:

<p>26 да воздвигнет Господь лице свое на тя и даст ти мир:

<p>27 и да возложат имя мое на сыны Исраилевы, и аз Господь благословлю я.

%{Глава}7.

<p>И бысть в день в оньже сконча моисей, якоже поставити скинию, и помаза ю, и освяти ю и вся сосуды ея, и олтарь и вся сосуды его, и помаза я, и освяти я.

<p>2 И приведоша князи Исраилтестии дванадесять, князи домов отечеств своих, сии князи коегождо племене, сии предстоящии над\ согляданием:

<p>3 и приведоша дары своя пред\ Господа шесть колесниц покрытых и дванадесять волов: колесницу едину от двоих князей, и телца от коегождо и приведоша пред\ скинию.

<p>4 И рече Господь к моисею, глаголя:

<p>5 возми от них, и да будут на дела служебная скинии свидения: и даси я левитом, коемуждо по его служению.

<p>6 И взем моисей колесницы и волы, даде я левитом:

<p>7 две колесницы и четыри волы даде сыном гирсоним по службам их,

<p>8 и четыри колесницы и осмь волов даде сыном мерариным по службам их, чрез\ ифамара, сына аарона жерца:

<p>9 и сыном каафовым не даде, яко службы святаго имеют: на раменах да воздвизают я.

<p>10 И принесоша князи на обновление олтаря в день, в оньже помаза его, и принесоша князи дары своя пред\ олтарь.

<p>11 И рече Господь к моисею: князь един на день, князь на день да принесут дары своя на обновление олтаря.

<p>12 И бяше приносяй дар свой в первый день наассон сын аминадавль, князь племене иудина:

<p>13 и принесе дар свой, блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:

<p>14 фимиамник един десяти златник, полн фимиама:

<p>15 телца единаго от волов, овна единаго, агнца единаго единолетна во всесожжение:

<p>16 и козла от коз единаго греха ради:

<p>17 и на жертву спасения юницы две, овнов пять, козлов пять, агниц единолетных пять: сей дар наассона сына аминадавля.

<p>18 Во вторый день принесе нафанаил сын согаров, князь племене иссахаря:

<p>19 и принесе дар свой, блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:

<p>20 фимиамник един десяти златник, полн фимиама:

<p>21 телца единаго от волов, овна единаго, агнца единаго единолетна во всесожжение:

<p>22 и козла от коз единаго греха ради:

<p>23 и на жертву спасения юницы две, овнов пять, козлов пять, агниц единолетных пять: сей дар нафанаила сына согарова.

<p>24 В третий день князь сынов завулоних, елиав сын хелонов:

<p>25 дар его блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:

<p>26 фимиамник един десяти златник, полн фимиама:

<p>27 телца единаго от волов, овна единаго, агнца единаго единолетна во всесожжение:

<p>28 и козла от коз единаго греха ради:

<p>29 и на жертву спасения юницы две, овнов пять, козлов пять, агниц единолетных пять: сей дар елиава сына хелонова.

<p>30 В четвертый день князь сынов рувимлих, елисур сын седиуров:

<p>31 дар его блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:

<p>32 фимиамник един десяти златник, полн фимиама:

<p>33 телца единаго от волов, овна единаго, агнца единаго единолетна во всесожжение:

<p>34 и козла от коз единаго греха ради:

<p>35 и на жертву спасения юницы две, овнов пять, козлов пять, агниц единолетных пять: сей дар елисура сына седиурова.

<p>36 В пятый день князь сынов симеоних, саламиил сын сурисадаиль:

<p>37 дар его блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:

<p>38 фимиамник един десяти златник, полн фимиама:

<p>39 телца единаго от волов, овна единаго, агнца единаго единолетна во всесожжение:

<p>40 и козла от коз единаго греха ради:

<p>41 и на жертву спасения юницы две, овнов пять, козлов пять, агниц единолетных пять: сей дар саламиила сына сурисадаиля.

<p>42 В шестый день князь сынов гадовых, елисаф сын рагуилев:

<p>43 дар его блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:

<p>44 фимиамник един десяти златник, полн фимиама:

<p>45 телца единаго от волов, овна единаго, агнца единаго единолетна во всесожжение:

<p>46 и козла от коз единаго греха ради:

<p>47 и на жертву спасения юницы две, овнов пять, козлов пять, агниц единолетных пять: сей дар елисафа сына рагуилева.

<p>48 В седмый день князь сынов ефремлих, елисама сын емиудов:

<p>49 дар его блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:

<p>50 фимиамник един десяти златник, полн фимиама:

<p>51 телца единаго от волов, овна единаго, агнца единаго единолетна во всесожжение:

<p>52 и козла от коз единаго греха ради:

<p>53 и на жертву спасения юницы две, овнов пять, козлов пять, агниц единолетных пять: сей дар елисамы сына емиудова.

<p>54 В осмый день князь сынов манассииных, гамалиил сын фадассуров:

<p>55 дар его блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:

<p>56 фимиамник един десяти златник, полн фимиама:

<p>57 телца единаго от волов, овна единаго, агнца единаго единолетна во всесожжение:

<p>58 и козла от коз единаго греха ради:

<p>59 и на жертву спасения юницы две, овнов пять, козлов пять, агниц единолетных пять: сей дар гамалиила сына фадассурова.

<p>60 В девятый день князь сынов вениаминих, авидан сын гадеонин:

<p>61 дар его блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:

<p>62 фимиамник един десяти златник, полн фимиама:

<p>63 телца единаго от волов, овна единаго, агнца единаго единолетна во всесожжение:

<p>64 и козла от коз единаго греха ради:

<p>65 и на жертву спасения юницы две, овнов пять, козлов пять, агниц единолетных пять: сей дар авидана, сына гадеонина.

<p>66 В десятый день князь сынов дановых, ахиезер сын амисадаин:

<p>67 дар его блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:

<p>68 фимиамник един десяти златник, полн фимиама:

<p>69 телца единаго от волов, овна единаго, агнца единаго единолетна во всесожжение:

<p>70 и козла от коз единаго греха ради:

<p>71 и на жертву спасения юницы две, овнов пять, козлов пять, агниц единолетных пять: сей дар ахиезера сына амисадаина.

<p>72 В первыйнадесять день князь сынов асировых, фагаиил сын ехрань:

<p>73 дар его блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:

<p>74 фимиамник един десяти златник, полн фимиама:

<p>75 телца единаго от волов, овна единаго, агнца единаго единолетна во всесожжение:

<p>76 и козла от коз единаго греха ради:

<p>77 и на жертву спасения юницы две, овнов пять, козлов пять, агниц единолетных пять: сей дар фагаиила сына ехраня.

<p>78 Во вторыйнадесять день князь сынов неффалимлих, ахирей сын енань:

<p>79 дар его блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:

<p>80 фимиамник един десяти златник, полн фимиама:

<p>81 телца единаго от волов, овна единаго, агнца единаго единолетна во всесожжение:

<p>82 и козла от коз единаго греха ради:

<p>83 и на жертву спасения юницы две, овнов пять, козлов пять, агниц единолетных пять: сей дар ахиреа сына енаня.

<p>84 Сие обновление олтаря, в оньже день помаза его, от князей сынов Исраилевых, блюд сребряных дванадесять, чаш сребряных дванадесять, фимиамников златых дванадесять:

<p>85 по святу и тридесяти сикль в коемждо блюде, и по седмидесяти сикль чаша едина: всего сребра в сосудех две тысящы четыреста сиклев, по сиклю святому:

<p>86 фимиамников златых дванадесять полных фимиама, по десяти златник в коемждо фимиамнике, по сиклю святому: всего злата в фимиамницех сто и двадесять златник.

<p>87 Всех говяд во всесожжение, телцов дванадесять, овнов дванадесять, агнцев единолетных дванадесять, и жертвы их и возлияния их: и козлов от коз дванадесять, греха ради:

<p>88 всех говяд на жертву спасения, юниц двадесять четыре, овнов шестьдесят, козлов единолетных шестьдесят, агниц единолетных непорочных шестьдесят. Сие обновление олтаря, по исполнении рук его и по помазании его.

<p>89 Егда вхождаше моисей в скинию свидения глаголати ему, и услыша глас Господа, глаголюща к нему свыше очистилища, еже есть над\ ковчегом свидения между двема херувимы: и глаголаше к нему.

%{Глава}8.

<p>И рече Господь к моисею, глаголя:

<p>2 глаголи аарону и речеши к нему: егда поставиши светила, от страны спреди светилника да светят седмь светила.

<p>3 И сотвори тако аарон: от единыя страны спреди светилника возжже светила его, якоже повеле Господь моисею.

<p>4 И сие устроение светилника: слияно злато стебль его и крины его, слияно все: по образу, егоже показа Господь моисею, тако сотвори светилник.

<p>5 И рече Господь к моисею, глаголя:

<p>6 поими левиты от среды сынов Исраилевых, и да очистиши я:

<p>7 и сице да сотвориши им очищение их: покропиши на них воду очищения, и да взыдет бритва на все тело их, и исперут ризы своя, и чисти будут:

<p>8 и да возмут телца единаго от волов, и сего жертву муки пшеничны, спряжены с елеем, и телца единолетна от волов да возмеши греха ради:

<p>9 и да приведеши левиты пред\ скинию свидения, и собереши весь сонм сынов Исраилевых:

<p>10 и приведеши левиты пред\ Господа, и да возложат сынове Исраилстии руки своя на левиты:

<p>11 и да отлучит аарон левиты отдание пред\ Господа от сынов Исраилевых, и да служат службы Господеви:

<p>12 левити же да возложат руки на главы телцев: и да сотвориши единаго о гресе и единаго во всесожжение Господу, умилостивити о них:

<p>13 и поставиши левиты пред\ Господем и пред\ аароном и пред\ сынми его, и отдаси я отдание Господу:

<p>14 и да отлучиши левиты от среды сынов Исраилевых, и будут мне:

<p>15 и по сих да внидут левиты делати дела скинии свидения: и да очистиши их, и отдаси я пред\ Господем: яко отдание отданы сии мне суть от среды сынов Исраилевых:

<p>16 вместо отверзающих всяка ложесна первенцев всех от сынов Исраилевых, приях я себе:

<p>17 яко мне есть всяк первенец от сынов Исраилевых, от человека до скота: в день в оньже поразих всякаго первенца в земли египетстей, освятих я себе,

<p>18 и взях левиты вместо всякаго первенца сынов Исраилевых,

<p>19 и отдах левиты отданием аарону и сыном его от среды сынов Исраилевых делати дела сынов Исраилевых в скинии свидения и умилостивляти о сынех Исраилевых: да не будет язва на сынех Исраилевых, внегда приступати им к святым.

<p>20 И сотвори моисей и аарон и весь сонм сынов Исраилевых левитом, якоже заповеда Господь моисею о левитех, тако сотвориша им сынове Исраилевы.

<p>21 И очистишася левити и испраша ризы своя: и отдаде я аарон отдание пред\ Господем, и помолися о них аарон, очищения ради их.

<p>22 И по сих внидоша левити служити службы своя в скинии свидения пред\ аароном и пред\ сыны его: якоже повеле Господь моисею о левитех, тако сотвориша им.

<p>23 И рече Господь к моисею глаголя:

<p>24 сие есть еже о левитех: от двадесяти пяти лет и вышше, да внидут служити служение в скинии свидения:

<p>25 и от пятидесяти лет да отстанут от служения и не служат ктому.

<p>26 И да служат братия его в скинии свидения еже стрещи стражи, дел же да не делают. Тако сотвориши левитом в стражах их.

%{Глава}9.

<p>И глагола Господь к моисею в пустыни синайстей, во второе лето изшедшым им из\ земли египетския, в первый месяц, глаголя:

<p>2 рцы да сотворят сынове Исраилстии пасху во время ея,

<p>3 в четвертыйнадесять день месяца перваго к вечеру, и сотвориши ю во время ея: по закону ея и по уставу ея сотвориши ю.

<p>4 И рече моисей сыном Исраилтеским сотворити пасху.

<p>5 И сотвориша пасху, начинающуся первому месяцу в четвертыйнадесять день в пустыни синайстей: якоже повеле Господь моисею, тако сотвориша сынове Исраилевы.

<p>6 И приидоша мужие, иже бяху нечисти о души человечи, и не можаху сотворити пасхи в той день: и приидоша пред\ моисеа и аарона в той день.

<p>7 И рекоша мужие онии к нему: мы нечисти есмы о души человечи: еда убо лишимся принести дар Господу во время свое посреде сынов Исраилевых;

<p>8 И рече моисей к ним: станите ту, да услышу, что повелит Господь о вас.

<p>9 И рече Господь к моисею, глаголя:

<p>10 рцы сыном Исраилевым, глаголя: человек человек, иже аще будет нечист о души человечи, или на пути далече, или в вас, или в родех ваших, и да сотворит пасху Господу,

<p>11 в месяц вторый, в четвертыйнадесять день (месяца) к вечеру да сотворят ю, со опресноки и с горьким зелием да снедят ю:

<p>12 да не оставят от нея на утрие, и кости да не сокрушат от нея, по всему закону пасхи да сотворят ю.

<p>13 И человек, иже аще чист будет, и на пути далече несть, и оставит сотворити пасху, потребится душа та от людий своих: яко дара Господеви не принесе во время свое, грех свой приимет человек той.

<p>14 Аще же приидет к вам пришлец в землю вашу и сотворит пасху Господу, по закону пасхи и по чину ея, тако сотворит ю: закон един да будет вам и пришелцу и туземцу.

<p>15 И в день, в оньже поставися скиния, покры облак скинию и дом свидения: от вечера же бяше над\ скиниею аки вид огнен до заутрия:

<p>16 тако бываше всегда: облак покрываше ю в день, и вид огнен нощию:

<p>17 и егда восхождаше облак от скинии, и по сих воздвизахуся сынове Исраилтестии: и на месте, на немже стояше облак, тамо ополчахуся сынове Исраилевы.

<p>18 По повелению господню да ополчаются сынове Исраилевы и повелением господним да воздвизаются: во вся дни, в няже осеняет облак над\ скиниею, да ополчаются сынове Исраилевы:

<p>19 и егда премедлит облак над\ скиниею дни многи, да стрегут сынове Исраилтестии стражу господню и да не воздвижутся:

<p>20 и будет егда покрыет облак дни числа над\ скиниею, глаголом господним да ополчаются и повелением господним да воздвижутся:

<p>21 и будет егда пребудет облак от вечера до заутрия, и аще воздвигнется облак заутра, да воздвигнутся днем или нощию,

<p>22 и аще воздвигнется облак, да пойдут: или день или месяц дний умножит облак осеняющь над\ нею, да ополчатся сынове Исраилевы, и да не воздвизаются: во отступлении его, воздвизахуся:

<p>23 яко повелением господним да ополчаются и повелением господним да воздвизаются: стражу господню стрежаху по повелению господню рукою моисеовою.

%{Глава}10.

<p>И рече Господь к моисею, глаголя:

<p>2 сотвори себе две трубы сребряны: кованы сотвориши я, и будут тебе на созвание сонма и возставляти полки:

<p>3 и да вострубиши ими, и да соберется к тебе весь сонм пред\ двери скинии свидения:

<p>4 аще же единою трубою вострубят, да приидут к тебе вси князи и тысященачалники Исраилтестии:

<p>5 и вострубите в знамение, и воздвигнутся полцы ополчающиися на востоки:

<p>6 и вострубите в знамение второе, и воздвигнутся полцы ополчающиися от юга: и вострубите в знамение третие, и да воздвигнутся полцы ополчающиися от моря: и вострубите в знамение четвертое, и воздвигнутся полцы ополчающиися от севера: знамением да вострубят в воздвижение их.

<p>7 И егда соберете сонм, вострубите, не в знамение.

<p>8 И сынове аарони жерцы да вострубят трубами: и да будет вам законно вечно в роды вашя.

<p>9 Аще же изыдете на брань в земли вашей к супостатом супротивящымся вам, и вострубите и назнаменуйте трубами, и воспомянетеся пред\ Господем и избавитеся от враг ваших.

<p>10 И во днех веселия вашего и в праздницех ваших и в новомесячиих ваших вострубите трубами на всесожжения и на жертвы спасений ваших, и будет вам воспоминание пред\ богом вашим: аз Господь Бог ваш.

<p>11 И бысть во второе лето, во вторый месяц, в двадесятый месяца, вознесеся облак от скинии свидения,

<p>12 и воздвигошася сынове Исраилевы со имениями своими от пустыни синайския, и ста облак в пустыни фарани.

<p>13 И воздвигошася первии по гласу господню рукою моисеовою:

<p>14 и воздвигоша знамя полка сынов иудиных первии с силою своею: и над\ силою их наассон сын аминадавль:

<p>15 и над\ силою племене сынов иссахаровых нафанаил сын согаров:

<p>16 и над\ силою племене сынов завулоних елиав сын хелонь.

<p>17 И сложиша скинию, и воздвигоша сынове гирсони и сынове мерарины, носящии скинию.

<p>18 И воздвигоша знамя полка рувимля с силою своею: и над\ силою их елисур сын седиуров:

<p>19 и над\ силою племене сынов симеоних саламиил сын сурисадаев:

<p>20 и над\ силою племене сынов гадовых елисаф сын рагуилев.

<p>21 И воздвигошася сынове каафовы, воздвизающии святая: и поставиша скинию, дондеже приидоша.

<p>22 И воздвигоша знамя полка ефремля с силою своею: и над\ силою их елисама сын емиудов:

<p>23 и над\ силою племене сынов манассииных гамалиил сын фадассуров:

<p>24 и над\ силою племене сынов вениаминих авидан сын гадеонин.

<p>25 И воздвигоша знамя полка сынов дановых, последнии всех полков с силою своею: и над\ силою их ахиезер сын амисадаев:

<p>26 и над\ силою племене сынов асировых фагаиил сын ехрань:

<p>27 и над\ силою племене сынов неффалимлих ахирей сын енань.

<p>28 Сии полцы сынов Исраилевых, и воздвигошася с силою своею.

<p>29 И рече моисей иоваву сыну рагуилеву мадианитину, тестю моисеову: воздвизаемся мы на место, о немже Господь рече: сие дам вам: пойди с нами, и сотворим тебе добро, яко Господь добрая глагола о Исраили.

<p>30 И отвеща к нему: не пойду, но в землю мою и в род мой иду.

<p>31 И рече: не остави нас, понеже был еси с нами в пустыни, и будеши в нас старейшина:

<p>32 и будет аще пойдеши с нами, и будут благая оная, елика благосотворит Господь нам, благосотворим и тебе.

<p>33 И отидоша от горы господни в путь трех дний: и кивот завета господня пред\ъидяше пред\ ними в путь трех дний, соглядати им стана.

<p>34 И бысть егда воздвизаху кивот, и рече моисей: востани, Господи, и да разсыплются врази твои, и да бежат вси ненавидящии тебе.

<p>35 И в поставлении (кивота) рече: возвращай, Господи, тысящы тем во Исраили.

<p>36 И облак господень бысть осеняющь над\ ними в день, егда воздвизахуся из\ полка.

%{Глава}11.

<p>И быша людие ропщуще злая пред\ Господем: и слыша Господь и разгневася гневом, и разгореся в них огнь от Господа и потреби часть некую от полка.

<p>2 И возопиша людие к моисею: и помолися моисей к Господу, и преста огнь.

<p>3 И прозвася имя месту тому %[запаление%]: яко разгореся в них огнь от Господа.

<p>4 И общий народ иже в них похотеша похотением: и седше плакахуся сынове Исраилевы и рекоша: кто ны напитает мясы;

<p>5 помянухом рыбы, яже ядохом в земли египетстей туне, и огурцы и дыни, лук и червленый лук и чеснок:

<p>6 ныне же душа наша изсохла, ничтоже точию манна пред\ очима нашима.

<p>7 Манна же бяше аки семя кориандрово, и вид ея яко вид кристалла:

<p>8 и исхождаху людие и собираху, и меляху в жерновах и толцаху в ступах, и варяху в горшках и творяху из\ нея потребники: и бяше вкус ея, яко вкус муки пряжены с елеем:

<p>9 и егда схождаше роса на полк нощию, схождаше манна нань.

<p>10 И услыша моисей плачущихся их в сонмех своих, коегождо их пред\ своими дверьми: и разгневася Господь гневом зело, и пред\ моисеом бяше зло.

<p>11 И рече моисей ко Господу: вскую озлобил еси раба твоего; и почто не обретох благодати пред\ тобою, еже возложити устремление людий сих на мя;

<p>12 еда аз во утробе зачах вся люди сия; или аз родих я; яко глаголеши ми: возми их в недра твоя, якоже доилица носит доимыя, в землю, еюже клялся еси отцем их:

<p>13 откуду мне мяса дати всем людем сим; яко плачут на мя, глаголюще: даждь нам мяса, да ядим:

<p>14 не возмогу аз един водити людий сих, яко тяжко мне есть слово сие:

<p>15 аще же тако ты твориши мне, то убий мя убиением, аще обретох благодать пред\ тобою, да не вижу озлобления моего.

<p>16 И рече Господь к моисею: собери ми седмьдесят мужей от старец Исраилевых, ихже ты сам веси, яко тии суть старцы людстии и книгочия их: и да приведеши я ко скинии свидения, и да станут тамо с тобою:

<p>17 и сниду и возглаголю тамо с тобою, и уйму от духа, иже в тебе, и возложу на ня: да под\ъимут с тобою устремление людий, и не будеши водити их ты един:

<p>18 и людем речеши: очиститеся наутрие, и снесте мяса, яко плакастеся пред\ Господем, глаголюще: кто ны напитает мясы; яко добро нам бысть во египте: и даст Господь вам мяса ясти, и снесте мяса:

<p>19 не един день ясти будете, ни два, ни пять дний, ни десять дний, ниже двадесять дний:

<p>20 до месяца дний ясти будете, дондеже изыдет из\ ноздрий ваших: и будет вам в мерзость, яко не покористеся Господу, иже есть в вас, и плакастеся пред\ ним, глаголюще: вскую бе нам изыти из\ египта;

<p>21 И рече моисей: шесть сот тысящ пеших людий, в нихже аз есмь, и ты рекл еси: мяса им дам ясти, и будут ясти месяц дний:

<p>22 еда овцы и волы заколются им, и доволно будет им; или вся рыбы морския соберутся им, и доволно будет им;

<p>23 И рече Господь к моисею: еда рука господня не доволна будет; ныне уразумееши, аще постигнет тя слово мое, или ни.

<p>24 И изыде моисей и глагола людем словеса господня: и собра седмьдесят мужей от старец людских, и постави я окрест скинии.

<p>25 И сниде Господь во облаце и глагола к нему: и уя от духа, иже на нем, и возложи на седмьдесят мужей старец: егда же препочи дух на них, и пророчествоваша, и ктому не приложиша.

<p>26 И осташася два мужа в полце: имя единому елдад, и имя второму модад: и препочи на них дух. И сии беша от вписанных, и не приидоша ко скинии, и пророчествоваша в полце.

<p>27 И притек юноша возвести моисею, и рече, глаголя: елдад и модад пророчествуют в полцех.

<p>28 И отвещав иисус навин, предстояй моисею избранный ему, рече: господи мой моисею, запрети им.

<p>29 И рече ему моисей: еда ревнуеши ты мне; и кто даст всем людем господним (быти) пророки, егда даст Господь духа своего на них;

<p>30 И иде моисей в полк сам и старцы Исраилтестии.

<p>31 И дух изыде от Господа, и изведе крастели из\ моря и наведе на полк день ходу отсюду и день ходу отонуду, окрест полка яко на два лактя от земли.

<p>32 И воставше людие весь день и всю нощь, и весь день наутрие, и собраша крастели: иже мало, собра десять спуд: и изсушиша себе сушаницы окрест полка.

<p>33 И мяса бяху им еще в зубех их, прежде оскудения, и Господь разгневася зело на люди, и порази Господь люди язвою великою зело:

<p>34 и прозвася имя месту тому %[гробы похотения%]: яко тамо погребоша людий похотевших.

<p>35 (И) воздвигошася людие от %[гробов похотения%] во асироф, и быша людие во асирофе.

%{Глава}12.

<p>И возглаголаста мариам и аарон на моисеа жены ради ефиопляныни, юже поя моисей, ибо жену поя ефиопляныню,

<p>2 и рекоста: еда моисею единому глагола Господь; еда и нам не глаголаше; И услыша Господь.

<p>3 И человек моисей кроток зело паче всех человек сущих на земли.

<p>4 И рече Господь внезапу к моисею и аарону и мариаме: изыдите вы трие в скинию свидения.

<p>5 И изыдоша трие в скинию свидения. И сниде Господь в столпе облачне и ста над\ дверьми скинии свидения: и призва аарона и мариам. И изыдоста оба.

<p>6 И рече к ним: послушайте словес моих: аще будет в вас пророк господень, в видении ему познаюся, и во сне возглаголю ему:

<p>7 не тако якоже раб мой моисей, во всем дому моем верен есть:

<p>8 усты ко устом возглаголю ему яве, и не гаданием, и славу господню виде: и почто не убоястеся глаголати на раба моего моисеа;

<p>9 И гнев ярости господни (бысть) на них. И отиде.

<p>10 И облак отступи от скинии, и се, мариам прокажена бысть яко снег: и воззре аарон на мариам, и се, прокажена.

<p>11 И рече аарон к моисею: молю тя, господи, не возлагай на ны греха, понеже не ведяхом, яко согрешихом:

<p>12 да не будет сия яко мертва, яко изверг извержен из\ ложесн матерних, и (се, уже) пояде пол плоти ея.

<p>13 И возопи моисей ко Господу, глаголя: Боже, молютися, исцели ю.

<p>14 И рече Господь к моисею: аще бы отец ея плюя заплевал в лице ея, не посрамится ли седмь дний; да отлучится седмь дний вне полка, и по сих да внидет.

<p>15 И отлучися мариам вне полка на седмь дний: и людие не воздвигошася, дондеже очистися мариам.

%{Глава}13.

<p>И по сих воздвигошася людие от асирофа и ополчишася в пустыни фарани.

<p>2 И рече Господь к моисею, глаголя:

<p>3 посли от себе мужы, и да соглядают землю ханаанску, юже аз даю сыном Исраилевым во одержание: мужа единаго от племене, по сонмом отечеств их, да послеши их всякаго старейшину от них.

<p>4 И посла я моисей от пустыни фарани глаголом господним: вси мужи старейшины сынов Исраилевых сии, и сия имена их:

<p>5 от племене рувимля самуил сын закхуров:

<p>6 от племене симеоня сафат сын сурин:

<p>7 от племене иудина халев сын иефонниин:

<p>8 от племене иссахаря игал сын иосифль:

<p>9 от племене ефремля авсис сын навин:

<p>10 от племене вениаминя фалтий сын рафуов:

<p>11 от племене завулоня гудиил сын судин:

<p>12 от племене иосифля сынов манассииных гадди сын сусин:

<p>13 от племене данова амиил сын гамалин:

<p>14 от племене асирова сафур сын михаиль:

<p>15 от племене неффалимля навий сын савинь:

<p>16 от племене гадова гудиил сын махииль.

<p>17 Сия имена мужей, ихже посла моисей соглядати землю: и прозва моисей авсиа сына навина иисус.

<p>18 И посла я моисей от пустыни фарани соглядати земли ханаанския, и рече к ним: взыдите пустынею сею, и взыдете на гору

<p>19 и узрите землю, какова есть, и люди седящыя на ней, аще сильни суть, или немощни, мало ли их есть, или много;

<p>20 и какова земля, на нейже сии седят, добра ли есть, или зла; и какови гради, в нихже живут сии, ограждени ли суть, или не ограждени;

<p>21 и какова земля, из\ъобилна ли, или не из\ъобилна; суть ли на ней древеса, или ни; и укрепившеся, возмите от плодов земли. Дние же бяху дни весенни, предваряющии ягоды.

<p>22 И шедше соглядаша землю от пустыни син даже да роова, до входов емаф.

<p>23 И идоша по пустыни, и приидоша до хеврона: и тамо (живяше) ахиман и сессий и феламин, роды енаковы: и хеврон создася седмию леты прежде танина (града) египетскаго.

<p>24 И приидоша до дебри гроздныя, и соглядаша ю: и урезаша оттуду ветвь, и грозд винограда един на ней, и воздвигоша ю на жердь, и от шипков, и от смоквей.

<p>25 И место оно назваша %[дебрь гроздная%], грозда ради, егоже урезаша оттуду сынове Исраилтестии.

<p>26 И возвратишася оттуду, соглядавше землю по четыредесяти днех.

<p>27 И ходивше приидоша к моисею и аарону и ко всему сонму сынов Исраилевых в пустыню фараню в кадис: и поведаша им слово и всему сонму, и показаша им плод земный,

<p>28 и поведаша ему, и рекоша: ходихом на землю, на нюже посылал еси нас, на землю кипящую млеком и медом, и сий плод ея:

<p>29 кроме яко людие сильни зело, иже на ней живут, и гради утверждени ограждением велицы зело, и род енаков видехом тамо:

<p>30 и амалик живет в земли к югу: и хеттей и евей, и иевусей и аморрей живут в горах: и хананей живет при мори и при иордане реце.

<p>31 И утиши халев люди пред\ моисеом, и рече ему: никакоже, но восходя взыдем и приимем ю в наследие, яко сильни есмы преодолети им.

<p>32 И человецы ходившии с ним рекоша: не идем, яко не можем изыти противу языку (сему), яко крепльший есть паче нас.

<p>33 И изнесоша ужас земли, юже соглядаша, к сыном Исраилевым, глаголюще: землю юже проидохом соглядающе, земля есть поядающи живущыя на ней, и вси люди, ихже видехом на ней, мужи превысоцыи:

<p>34 и тамо видехом исполины, сыны енаковы, и бехом пред\ ними яко прузи, и тако бехом пред\ ними.

%{Глава}14.

<p>И взем весь сонм, даде глас: и плакахуся людие всю нощь ту:

<p>2 и роптаху на моисеа и аарона вси сынове Исраилтестии, и рекоша к ним весь сонм:

<p>3 о, дабы умерли быхом в земли египетстей, или в пустыни сей да быхом умерли: и вскую вводит нас Господь в землю сию, еже пасти на брани; жены нашя и дети нашя будут в разграбление: ныне убо лучше есть нам возвратитися во египет.

<p>4 И рече друг ко другу: поставим себе старейшину, и возвратимся во египет.

<p>5 И падоста моисей и аарон ниц пред\ всем сонмом сынов Исраилевых.

<p>6 Иисус же сын навин и халев сын иефонниин от соглядавших землю, растерзаста ризы своя

<p>7 и рекоста ко всему сонму сынов Исраилевых, глаголюще: земля, юже соглядахом, добра есть зело зело:

<p>8 аще любит нас Господь, введет нас в землю ту и даст ю нам: земля же есть кипящая медом и млеком:

<p>9 но от Господа не будите отступницы: вы же не убойтеся людий земли тоя, понеже в снедь нам есть: отступило бо время от них, Господь же с нами: не убойтеся их.

<p>10 И рече весь сонм побити их камением: и слава господня явися во облаце над\ скиниею свидения всем сыном Исраилевым.

<p>11 И рече Господь к моисею: доколе преогорчевают мя людие сии; и доколе не веруют мне во всех знамениих, яже сотворих в них;

<p>12 поражу их смертию и погублю их: и сотворю тя и дом отца твоего в язык велик и мног паче нежели сей.

<p>13 И рече моисей ко Господу: и услышат египтяне, яко возвел еси крепостию твоею люди твоя сия от них:

<p>14 но и вси живущии на земли сей слышаша, яко ты еси Господь в людех сих, иже очима ко очесем являешися, Господи, и облак твой ста над\ ними, и столпом облачным идеши ты пред\ ними в день, и столпом огненным в нощи:

<p>15 и потребиши люди сия аки единаго человека: и рекут вси языцы, елицы слышаша имя твое, глаголюще:

<p>16 занеже не возможе Господь людий своих ввести в землю, о нейже клятся им, погуби их в пустыни:

<p>17 и ныне да вознесется рука твоя, Господи, якоже рекл еси, глаголя:

<p>18 Господь долготерпелив и многомилостив и истинен, отемляй беззакония и неправды и грехи, и очищением не очистит повиннаго, отдая грехи отцев на чада, до третияго и четвертаго рода:

<p>19 остави грех людем сим по велицей милости твоей, якоже милостив был еси им от египта даже до ныне.

<p>20 И рече Господь к моисею: милостив им есмь по словеси твоему:

<p>21 но живу аз, и присно живет имя мое, и наполнит слава господня всю землю:

<p>22 яко вси мужие видящии славу мою и знамения, яже сотворих во египте и в пустыни сей, и искусиша мя, се, десятое, и не послушаша гласа моего,

<p>23 истинно не узрят земли, еюже кляхся отцем их: разве чадом их, яже суть со мною зде, иже не ведят добра и зла, всяк юноша не ведый, сим дам землю: вси же разгневавшии мя не узрят ю:

<p>24 раб же мой халев, яко бысть дух ин в нем, и возследова мне, введу его в землю, в нюже ходил тамо, и семя его наследит ю:

<p>25 амалик же и хананей живут во юдоли: утре возвратитеся и подвигнитеся вы в пустыню путем моря чермнаго.

<p>26 И рече Господь к моисею и аарону, глаголя:

<p>27 доколе сонм сей злый; яже они ропщут противу мне, роптание сынов Исраилевых, имже возропташа о вас, слышах:

<p>28 рцы им: живу аз, глаголет Господь: истинно, якоже глаголасте во ушы мои, тако сотворю вам:

<p>29 в пустыни сей падут телеса ваша, и все соглядание ваше, и сочтения ваша, от двадесяти лет и вышше, елицы ропташа на мя:

<p>30 аще вы внидете в землю, на нюже прострох руку мою, вселити вас на ней, разве халев сын иефонниин и иисус сын навин:

<p>31 и чада ваша, ихже ресте в разграблении быти, введу я в землю, и наследят землю, от неяже вы отвергостеся:

<p>32 и телеса ваша падут в пустыни сей:

<p>33 сынове же ваши пасоми будут в пустыни четыредесять лет, и носити имут блужение ваше, дондеже потребятся телеса ваша в пустыни:

<p>34 по числу дний, в нихже соглядасте землю, четыредесять дний, за день лето целое, понесете грехи вашя четыредесять лет, и увесте ярость гнева моего:

<p>35 аз Господь глаголах вам: истинно тако сотворю сонму сему злому, воставшему на мя: в пустыни сей потребятся, и тамо измрут.

<p>36 И мужие, ихже посыла моисей соглядати землю, и пришедше возропташа на ню к сонму, еже бы изнести словеса зла о земли,

<p>37 и изомроша мужи, глаголавшии о земли зло, язвою пред\ Господем:

<p>38 и иисус сын навин и халев сын иефонниин живы остастася от мужей тех ходивших соглядати землю.

<p>39 И глагола моисей словеса сия ко всем сыном Исраилевым: и восплакашася людие зело,

<p>40 и воставше заутра, взыдоша на верх горы, глаголюще: се, мы взыдем на место, еже рече Господь, яко согрешихом.

<p>41 И рече моисей: вскую вы преступаете слово господне; не благопоспешно будет вам:

<p>42 не восходите: несть бо Господь с вами: и падете пред\ лицем враг ваших:

<p>43 зане амалик и хананей тамо пред\ вами, и падете мечем, понеже отвратистеся, не покаряющеся Господу, и не будет Господь с вами.

<p>44 И понудившеся взыдоша на верх горы: кивот же завета господня и моисей не двигнушася из\ среды полка.

<p>45 И сниде амалик и хананей седяй в горе той, и сотроша их, и изсекоша их даже до ермана: и возвратишася в полк.

%{Глава}15.

<p>И рече Господь к моисею, глаголя:

<p>2 глаголи сыном Исраилевым и речеши к ним: егда внидете в землю вселения вашего, юже аз даю вам,

<p>3 и сотворите принос Господу во всесожжение или жертву, еже возвеличити мольбу, или благовольну, или в праздники вашя в воню благовония Господу, аще убо от волов, или от овец:

<p>4 и да принесет приносяй дар свой Господу жертву, муки пшеничны десятую часть ефи (меры), вмешены в елей четвертыя части ина (меры):

<p>5 и вина на возлияние четвертую часть ина сотворите во всесожжение или в жертву: агнцу единому да сотвориши толико, принос воню благовония Господу.

<p>6 И овну, егда творите его во всесожжение или в жертву, да сотвориши жертву муки пшеничны две десятины вмешаны в елей, третию часть ина (меры):

<p>7 и вина на возлияние третию часть ина принесете в воню благовония Господу.

<p>8 Аще же творите от волов во всесожжение или в жертву, еже возвеличити мольбу, или во спасителное Господу,

<p>9 и принесет с телцем принос муки пшеничны три десятины вмешаны в елей, пол ина (меры):

<p>10 и вина на возлияние пол ина (меры), принос в воню благовония Господу.

<p>11 Тако да сотвориши телцу единому, или овну единому, или агнцу единому от овец или от коз:

<p>12 по числу их, яже аще сотворите, тако сотворите единому по числу их.

<p>13 Всяк туземец да сотворит тако сицевая принести приношения в воню благовония Господу:

<p>14 аще же пришлец в вас прибудет в земли вашей, или иже аще будет в вас в родех ваших, и сотворит принос в воню благовония Господу, якоже творите вы, тако да сотворит.

<p>15 Сонме господень, закон един да будет вам и пришелцем прилежащым в вас, закон вечный в роды вашя: якоже вы, (*тако) и пришлец да будет пред\ Господем:

<p>16 закон един да будет и оправдание едино да будет вам и пришелцу прилежащему в вас.

<p>17 И рече Господь к моисею, глаголя:

<p>18 глаголи сыном Исраилевым и речеши к ним: егда внидете в землю, в нюже аз ввожду вас тамо,

<p>19 и будет егда ясте от хлебов земли (*тоя), отложите участие во отделение Господу: начаток теста вашего,

<p>20 хлеб отлучите участие оное: якоже участие от гумна,

<p>21 тако отделите той хлеб, начаток теста вашего, и дадите Господу участие в роды вашя.

<p>22 Егда же согрешите и не сотворите всех заповедий сих, ихже глагола Господь моисею,

<p>23 якоже повеле Господь Бог к вам рукою моисеовою, от дне в оньже повеле Господь к вам, и потом в роды вашя,

<p>24 и будет аще от очес сонма сотворится неволею, и да сотворит весь сонм телца единаго непорочна от волов во всесожжение, в воню благовония Господу, и жертву сего, и возлияние его по уставлению, и козла единаго от коз греха ради:

<p>25 и да помолится жрец от всем сонме сынов Исраилевых, и оставится им, яко нехотение есть: и сии принесоша дар свой, принесение Господу греха ради своего пред\ Господем, нехотений ради своих,

<p>26 и оставится всему сонму сынов Исраилевых и пришелцу прилежащему в вас, яко всем людем нехотенное.

<p>27 Аще же душа едина не хотящи согрешит, да приведет козу едину единолетну греха ради:

<p>28 и да помолится жрец о души нехотевшей и согрешшей нехотением пред\ Господем, и да помолится о ней, и оставится ей.

<p>29 Населнику (*земли) сынов Исраилевых и пришелцу прилежащему в них, закон един да будет им, иже аще сотворит не хотящь.

<p>30 И душа яже сотворит рукою гордости от туземец или от пришелцев, Бога сия разгневает, и потребится душа та от людий своих:

<p>31 яко слово господне презре и заповеди его разсыпа, сотрением да сотрется душа та: и грех ея на ней.

<p>32 И бяху сынове Исраилевы в пустыни, и обретоша мужа собирающа дрова в день субботный,

<p>33 и приведоша его обретшии собирающа дрова в день субботный к моисею и аарону и ко всему сонму сынов Исраилевых,

<p>34 и ввергоша его в темницу: не совещаша бо, что сотворят ему.

<p>35 И рече Господь к моисею, глаголя: смертию да умрет человек сей, да побиете его камением весь сонм вне полка.

<p>36 И изведоша его весь сонм вне полка, и побиша его камением весь сонм вне полка, якоже глагола Господь моисею.

<p>37 И рече Господь к моисею, глаголя:

<p>38 глаголи сыном Исраилевым и речеши им: и да сотворят себе рясны на воскрилиих риз своих в роды своя: и возложите на рясны воскрилий прядение синее,

<p>39 и будет вам на ряснах: и узрите их, и воспомянете вся заповеди господни и сотворите я, и не развратитеся в\ъслед мыслей своих и в\ъслед очес ваших, имиже вы соблудисте в\ъслед их:

<p>40 яко да помянете и сотворите вся заповеди моя, и будете святи Богу вашему:

<p>41 аз Господь Бог ваш, изведый вас из\ земли египетския, быти вам Бог: аз Господь Бог ваш.

%{Глава}16.

<p>И глагола корей, сын иссаара сына каафа сына левиина, и дафан и авирон, сынове елиавли, и авнан сын фалефа сына рувимля:

<p>2 и восташа на моисеа, и мужи сынов Исраилевых двести и пятьдесят началницы сонма, сигклитики совета и мужи именити.

<p>3 Совосташа на моисеа и аарона и реша к ним: довлеет вам, яко весь сонм вси святи, и в них Господь: и чесо ради востаете на сонм господень;

<p>4 И слышав моисей, паде ниц.

<p>5 И глагола к корею и ко всему сонму его, глаголя: согляда и позна Господь сущих его и святых, и приведе к себе: и ихже не избра себе, не приведе к себе:

<p>6 сие сотворите: возмите себе сами кадилники, корей и весь сонм его,

<p>7 и вложите огнь в ня, и вложите в ня фимиам пред\ Господем утре: и будет муж, егоже аще изберет Господь, сей свят: да довлеют вам сынове левиины.

<p>8 И рече моисей корею: послушайте мене, сынове левиини:

<p>9 еда мало есть сие вам, яко отлучи вас Бог от сонма Исраилева и приведе вас к себе служити службы в скинии господни и стояти пред\ сонмом господним, еже служити им;

<p>10 и приведе тя и всю братию твою, сыны левиины с тобою, и просите священствовати;

<p>11 тако ты и весь сонм твой собравшийся на Бога: и аарон кто есть, яко ропщете нань;

<p>12 И посла моисей призвати дафана и авирона, сыны елиавли. И реша: не идем:

<p>13 еда мало се, яко извел еси ны из\ земли кипящия млеком и медом, еже погубити нас в пустыни, яко владееши нами; князь еси:

<p>14 и ты ли в землю кипящую медом и млеком ввел еси нас и дал еси нам часть села и винограда; очи человек тех исткнул еси: не идем.

<p>15 И отягча моисей гневом зело и рече к Господу: не внемли на жертву их: ни единаго похотения от них приях, ниже озлобих кого от них.

<p>16 И рече моисей к корею: освяти сонм твой, и будите готови пред\ Господа ты и аарон и они заутра:

<p>17 и возмите кийждо кадилник свой, и возложите на ня фимиам, и принесите пред\ Господа кийждо кадилник свой, двести и пятьдесят кадилников, и ты и аарон кийждо кадилник свой.

<p>18 И взяша кийждо свой кадилник, и возложиша на ня огнь, и вложиша в ня фимиам, и сташа пред\ дверьми скинии свидения моисей и аарон.

<p>19 И собра на ня корей весь сонм свой пред\ дверьми скинии свидения: и явися слава господня всему сонму.

<p>20 И рече Господь к моисею и аарону, глаголя:

<p>21 отступите кийждо от среды сонма сего, и потреблю я абие.

<p>22 И падоста на лица своя и рекоста: Боже, Боже духов и всякия плоти: аще человек един согреши, на весь ли сонм гнев господень;

<p>23 И рече Господь к моисею, глаголя:

<p>24 рцы сонму, глаголя: отступите окрест от сонма кореева и дафаня и авироня.

<p>25 И воста моисей, и иде к дафану и авирону: и идоша с ним вси старцы Исраилтестии.

<p>26 И рече к сонму, глаголя: отступите от кущ человек жестокосердых сих, и не прикоснитеся ко всем, елика суть им, да не погибнете купно во всем гресе их.

<p>27 И отступиша от кущ кореа и дафана и авирона окрест: дафан же и авирон изыдоста и стаста пред\ дверьми кущ своих, и жены их, и дети их и имение их.

<p>28 И рече моисей: в сем познаете, яко Господь посла мя сотворити вся дела сия, яко не от себе (аз творю сия):

<p>29 аще смертию всех людий умрут сии, и аще по присещению всех человек посещение будет их, то не Господь посла мене:

<p>30 но явно покажет Господь, и отверзши земля уста своя пожрет я и домы их, и кущы их и вся, елика суть их, и снидут живи во ад, и уведите, яко разгневаша человецы сии Господа.

<p>31 Егда же преста глаголя вся словеса сия, разседеся земля под\ ногами их:

<p>32 и разверзеся земля, и пожре я и домы их, и вся люди сущыя с кореом, и скоты их:

<p>33 и снидоша тии, и вся, елика суть их, живи во ад, и покры их земля, и погибоша от среды сонма:

<p>34 и весь Исраиль, и иже окрест их, отбегоша от вопля их, зане рекоша, глаголюще: да не пожрет нас земля.

<p>35 И огнь изыде от Господа и пояде двести и пятьдесят мужей принесших фимиам.

<p>36 И рече Господь к моисею

<p>37 и ко елеазару сыну ааронову жерцу: соберите кадилники медяныя от среды изгоревших, и огнь чуждий сей разсыплите тамо, яко освятишася кадилницы грешных сих в душах их:

<p>38 и сотворите я дщицы кованы, обложение у олтаря, яко принесошася пред\ Господа и освятишася, и быша в знамение сыном Исраилевым.

<p>39 И взя елеазар сын аарона жерца кадилники медяныя, елики принесоша изгоревшии, и обложиша я во обложение олтаря,

<p>40 в память сыном Исраилевым, яко да никтоже приидет иноплеменник, иже несть от семене аароня, еже возложити фимиам пред\ Господем, и да не будет, якоже корей и советницы его, якоже глагола ему Господь рукою моисеовою.

<p>41 И возропташа сынове Исраилтестии на утрие на моисеа и аарона, глаголюще: вы избисте люди господни.

<p>42 И бысть егда нападе сонм на моисеа и аарона, и устремишася к скинии свидения:

<p>43 и покры оную облак, и явися слава господня: и вниде моисей и аарон пред\ скинию свидения.

<p>44 И рече Господь к моисею и аарону, глаголя:

<p>45 уступите от среды сонма сего, и потреблю я единицею. И падоста на лица своя.

<p>46 И рече моисей ко аарону: возми кадилник, и вложи в него огнь от олтаря, и возложи нань фимиам, и понеси скоро в полк, и помолися о них: изыде бо гнев от лица господня, и нача губити люди.

<p>47 И взя аарон, якоже глагола ему моисей, и тече в сонм, уже бо начася пагуба в людех: и возложи фимиам, и помолися о людех:

<p>48 и ста между мертвыми и живыми, и преста пагуба.

<p>49 И бысть умерших в пагубе четыренадесять тысящ и седмь сот, кроме умерших кореа ради.

<p>50 И возвратися аарон к моисею, к дверем скинии свидения, и преста пагуба.

%{Глава}17.

<p>И рече Господь к моисею, глаголя:

<p>2 глаголи сыном Исраилевым, и возми от них по единому жезлу, жезл от всех князей их, по домом отечества их, дванадесять жезлов, имя же коегождо напиши на жезле его,

<p>3 и имя аароне напиши на жезле левиине: есть бо жезл един: по племени дому отечеств своих да дадят:

<p>4 и да положиши их в скинии свидения, прямо свидению, в нихже явлюся тебе ту:

<p>5 и будет человек, егоже аще изберу, жезл его прозябнет: и отиму от мене роптание сынов Исраилевых, елика сии ропщут на вы.

<p>6 И глагола моисей сыном Исраилевым: и даша ему вси князи их по жезлу, князя единаго жезл, по княжению, по домом отечеств их, дванадесять жезлов: и жезл ааронь посреде жезлов их.

<p>7 И положи моисей жезлы пред\ Господем в скинии свидения.

<p>8 И бысть на утрие, и вниде моисей и аарон в скинию свидения: и се, прозябе жезл ааронь в дому левиине, и израсти ветвь, и процветоша цвети, и израсти орехи:

<p>9 и изнесе моисей вся жезлы от лица господня ко всем сыном Исраилевым: и видеша, и взя кийждо жезл свой.

<p>10 И рече Господь к моисею: отложи жезл ааронь пред\ свидением в сохранение, в знамение сынов ослушливых: и да престанет роптание их от мене, и не измрут.

<p>11 И сотвори моисей и аарон, якоже повеле Господь моисею, тако сотвориша.

<p>12 И рекоша сынове Исраилевы к моисею, глаголюще: се, потребихомся, погибохом, исчезохом:

<p>13 всяк прикасаяйся ко скинии свидения господня умирает: даже до конца ли умирающе погибнем;

%{Глава}18.

<p>И рече Господь ко аарону, глаголя: ты и сынове твои, и дом отца твоего с тобою, возмите грехи святых, ты же и сынове твои возмите грехи жречества вашего:

<p>2 и братию твою, племя левиино, сонм отца твоего приведи к себе, и да приложатся к тебе, и да служат тебе, и ты и сынове твои с тобою пред\ скиниею свидения,

<p>3 и да блюдут стражбы твоя и стражбы скинии: токмо к сосудом святым и ко олтарю да не приступают, да не измрут и сии, и вы:

<p>4 и приложатся к тебе и да блюдут стражбы скинии свидения по всем службам скинии, и иноплеменник да не приступит к тебе:

<p>5 и соблюдете стражбы святых и стражбы олтаря, и не будет ктому гнева на сынех Исраилевых:

<p>6 и аз взях братию вашу левиты от среды сынов Исраилевых в дар данный Господу служити службы скинии свидения.

<p>7 И ты и сынове твои с тобою сохраните жречество ваше по всему образу олтаря, и еже внутрь завесы, и да служите службы в дар жречества вашего: и иноплеменник приступаяй умрет.

<p>8 И рече Господь ко аарону: и се, аз дах вам снабдение начатков моих от всех освященных мне от сынов Исраилевых: тебе дах я в честь, и сыном твоим по тебе законно вечно:

<p>9 и сие да будет вам от освященных святых приношений, от всех даров их и от всех жертв их, и от всякаго преступления их и от всех грех их, елика отдают мне, от всех святынь, тебе да будут и сыном твоим.

<p>10 Во святем святых ядите я: всяк мужеский пол да яст я, ты и сынове твои: свята будут тебе.

<p>11 И сие да будет вам от начатков даяний их, от всех возложений сынов Исраилевых: тебе дах я, и сыном твоим и дщерем твоим с тобою, законно вечно: всяк чистый в дому твоем да яст я.

<p>12 Всяк начаток елеа, и всяк начаток вина и пшеницы, начаток их, елика аще отдадят Господу, тебе дах я: первородная вся елика в земли их, елика аще принесут Господу, тебе да будут:

<p>13 всяк чистый в дому твоем да яст я.

<p>14 Всяко освященное в сынех Исраилевых тебе да будет,

<p>15 и всякое разверзающее всяка ложесна от всякия плоти, елика приносят Господу, от человека до скота, тебе да будут: но токмо искуплением искупятся первенцы человечестии, и первенцы скотов нечистых да искупятся:

<p>16 и искуп его от единаго месяца, сценение пять сикль, по сиклю святому: двадесять медниц есть:

<p>17 обаче первородная телцев и первородная овец и первородная коз да не искупятся: свята суть: и кровь их пролиеши у олтаря, и тук принесеши принос в воню благовония Господу.

<p>18 И мяса тебе да будут, якоже и груди возложения: и по раму десному тебе да будут.

<p>19 Всяко участие святых, елика аще отлучат сынове Исраилтестии Господу, тебе дах и сыном твоим и дщерем твоим с тобою, законно вечно: завет соли вечныя есть пред\ Господем, тебе и семени твоему по тебе.

<p>20 И рече Господь ко аарону: в земли их да не наследиши наследия, и части да не будет тебе в них: яко аз часть твоя и наследие твое посреде сынов Исраилевых.

<p>21 И сыном левииным, се, дах всю десятину во Исраили в жребий за службы их, елико служат тии служение в скинии свидения:

<p>22 и да не приступают по сем сынове Исраилтестии к скинии свидения прияти грех смертоносный:

<p>23 и да служат левити сами службу скинии свидения, и тии возмут грехи их: законно вечно в роды их: и посреде сынов Исраилевых да не наследят наследия:

<p>24 яко десятины сынов Исраилевых, елики аще отлучат Господу, участие дах левитом в жребий: сего ради рекох им: среди сынов Исраилевых да не наследят жребия.

<p>25 И рече Господь к моисею, глаголя:

<p>26 и левитом да глаголеши и речеши к ним: аще возмете десятину от сынов Исраилевых, юже дах вам от них во жребий, и отделите вы от нея участие Господу, десятину от десятины ея,

<p>27 и вменятся вам участия ваша яко пшеница от гумна и яко участие от точила:

<p>28 тако отделите их и вы от всех участий господних, от всех десятин ваших, елики аще возмете от сынов Исраилевых, и дадите от них участие Господу, аарону жерцу:

<p>29 от всех даяний ваших отделите участие Господу, или от всех начатков освященное от него.

<p>30 И речеши к ним: егда отделите начаток от него, и вменится левитом аки жито от гумна и яко участие от точила:

<p>31 и ядите то во всяком месте вы и сынове ваши и домове ваши, яко мзда сия вам есть за службы вашя, яже в скинии свидения:

<p>32 и не приимете за сие греха, яко аще отлучите начаток от него: и святынь сынов Исраилевых не оскверните, да не умрете.

%{Глава}19.

<p>И рече Господь к моисею и аарону, глаголя:

<p>2 се, расположение закона, елика заповеда Господь, глаголя: глаголи сыном Исраилевым, и да приведут к тебе юницу рыжу непорочну, яже не имать на себе порока, и на нюже не бе возложено иго:

<p>3 и даси ю ко елеазару жерцу: и да изведут ю вне полка на место чисто, и да заколют ю пред\ ним:

<p>4 и да возмет елеазар от крове ея и да покропит спреди скинии свидения от крове ея седмижды:

<p>5 и да сожгут ю пред\ ним, и кожу ея и мяса ея и кровь ея с мотылы ея да сожгут:

<p>6 и да возмет жрец древо кедрово, и вссоп, и соскание червленое, и да вложат в средину сожжения юницы:

<p>7 и да измыет ризы своя жрец и да омыет тело свое водою, и потом да внидет в полк, и нечист будет жрец до вечера:

<p>8 и иже сожигает ю, да исперет ризы своя и да омыет тело свое водою, и нечист будет до вечера:

<p>9 и да соберет чистый человек пепел юницы и да изнесет вне полка на место чисто, и да будет сонму сынов Исраилевых в сохранение: вода окропления очищение есть:

<p>10 и собираяй пепел юницы да исперет ризы своя, и нечист будет до вечера: и да будет сыном Исраилевым и пришелцем прилежащым посреде вас законно вечно.

<p>11 Прикасаяйся мертвому всякия души человечи нечист будет седмь дний:

<p>12 сей да очистится (сею водою) в день третий и в день седмый, и чист будет: аще же не очистится ею в день третий и в день седмый, нечист будет.

<p>13 Всяк прикасаяйся мертвому от всякия души человечи, аще умрет, и не очистится, скинию господню оскверни: потребится душа та от Исраиля, яко вода окропления не воскропися нань, нечист есть, еще нечистота его на нем есть.

<p>14 И сей закон: человек аще умрет в дому, всяк входяй в дом, и елика суть в дому, нечиста будут седмь дний.

<p>15 И всяк сосуд непокровен, и елики обвязанием не обвязаны, нечисти суть.

<p>16 И всяк иже аще прикоснется на поли язвенному, или мертвому, или кости человечи, или гробу, седмь дний нечист будет:

<p>17 и да возмут нечистому от пепела сожженнаго очищения, и да возлиют нань воду живу в сосуд:

<p>18 и да возмет вссоп и омочит в воду муж чист, и да воскропит на дом и на сосуды и на душы, елики суть тамо, и на коснувшася кости человечей, или язвенному, или мертвечине, или гробу:

<p>19 и да воскропит чистый на нечистаго в день третий и в день седмый, и очистится седмаго дне: и да исперет ризы своя и да омыет тело свое водою, и нечист будет до вечера.

<p>20 И человек, иже аще осквернится, и не очистит себе, потребится душа та от среды сонма, яко святая господня осквернави, яко вода окропления не воскропися нань, нечист есть.

<p>21 И да будет вам законно вечно, и окропляяй водою окропления да исперет ризы своя, и прикасаяся воде окропления нечист будет до вечера.

<p>22 И всякое, емуже прикоснется нечистый, нечисто будет: и душа прикасающаяся нечиста будет до вечера.

%{Глава}20.

<p>И приидоша сынове Исраилтестии, весь сонм, в пустыню син, в месяц первый, и пребываху людие в кадисе: и скончася ту мариам, и погребеся тамо.

<p>2 И не бяше воды сонму: и собрашася на моисеа и аарона,

<p>3 и ропташа людие на моисеа, глаголюще: о, дабы умерли быхом в погибели братии нашея пред\ Господем:

<p>4 и вскую введосте сонм господень в пустыню сию, погубити ны и скоты нашы;

<p>5 и вскую сие; изведосте ны из\ египта, еже приити (*нам) на место злое сие, место, в немже не сеется, ни смокви, ни винограды, ниже яблоки, ниже вода есть пити.

<p>6 И прииде моисей и аарон от лица сонма пред\ двери скинии свидения, и падоста ниц: и явися слава господня над\ ними.

<p>7 И рече Господь к моисею, глаголя:

<p>8 возми жезл твой и созови сонм ты и аарон, брат твой, и рцыте ко каменю пред\ ними, и даст воды своя: и изведете им воды из\ камене, и напойте сонм и скоты их.

<p>9 И взя моисей жезл иже пред\ Господем, якоже повеле Господь.

<p>10 И созва моисей и аарон сонм пред\ камень, и рече к ним: послушайте мене, непокоривии: еда из\ камене сего изведем вам воду;

<p>11 И воздвиг моисей руку свою, удари в камень жезлом дважды: и изыде вода многа, и напися сонм (*весь) и скоты их.

<p>12 И рече Господь к моисею и аарону: понеже не веровасте освятити мя пред\ сынми Исраилтескими, сего ради не введете вы сонма сего в землю, юже дах им:

<p>13 сия вода %[пререкания%], яко возропташа сынове Исраилтестии пред\ Господем, и освятися в них.

<p>14 И посла моисей послы от кадиса к царю едомскому, глаголя: тако глаголет брат твой Исраиль: ты веси весь труд обретший нас:

<p>15 и снидоша отцы наши в египет, и жихом во египте дни многи, и озлобиша нас египтяне и отцев наших:

<p>16 и возопихом ко Господу, и услыша Господь глас наш, и послав ангела, изведе ны из\ египта: и ныне есмы в кадисе граде, на конце предел твоих:

<p>17 да прейдем сквозе землю твою: не пройдем сквозе села, ни сквозе винограды, ни пием воды в потоцех твоих: путем царским пойдем, не совратимся ни на десно, ни на лево, дондеже прейдем пределы твоя.

<p>18 И рече к ним едом: не пройдеши сквозе мене: аще же ни, ратию изыду противу тебе.

<p>19 И рекоша к нему сынове Исраилевы: под\ горою пройдем: аще же от воды твоея испием аз и скоты моя, дам цену тебе: но вещь сия ничтоже есть, под\ горою да пройдем.

<p>20 он же рече: не пройдеши сквозе мене. И изыде противу им едом с народом тяжким и рукою крепкою.

<p>21 И не восхоте едом дати Исраилю проити сквозе пределы своя, и уклонися Исраиль от него.

<p>22 И воздвигошася от кадиса, и приидоша сынове Исраилтестии, весь сонм, в гору ор.

<p>23 И рече Господь к моисею и аарону в горе ор у предел земли едомли, глаголя:

<p>24 да приложится аарон к людем своим, яко не внидете в землю, юже дах сыном Исраилевым в наследие, понеже преогорчисте мя у воды %[пререкания%]:

<p>25 возми аарона брата твоего и елеазара сына его, и возведи я на ор гору пред\ всем сонмом:

<p>26 и совлецы аарону ризы его и облецы елеазара сына его, и аарон приложився да умрет тамо.

<p>27 И сотвори моисей, якоже повеле ему Господь: и возведе я на ор гору пред\ всем сонмом,

<p>28 и совлече аарона с риз его, и облече в ня елеазара сына его:

<p>29 и умре аарон тамо на версе горы: и сниде моисей и елеазар с горы.

<p>30 И виде весь сонм, яко умре аарон: и плакашася по аароне тридесять дний весь дом Исраилев.

%{Глава}21.

<p>И услыша хананей царь арадский живый при пустыни, яко прииде Исраиль путем афаримским, и ратова противу Исраиля, и взя от них плен.

<p>2 И обещася Исраиль обетом Господу и рече: аще мне предаси люди сия подручны, погублю их и грады их.

<p>3 И услыша Господь глас Исраилев и предаде хананеа подручна ему: и опустоши его и грады его, и прозва имя месту тому %[запустение%].

<p>4 И воздвигшеся от ора горы путем иже к морю чермному, обыдоша землю едомлю: и малодушествоваша людие на пути,

<p>5 и роптаху людие на Бога и на моисеа, глаголюще: вскую извел еси ны из\ египта убити нас в пустыни, яко несть хлеба, ни воды; и душа наша негодует о хлебе сем тщем.

<p>6 И посла Господь на люди змиев умерщвляющих, и угрызаху людий: и умроша люди мнози от сынов Исраилевых.

<p>7 И пришедше людие к моисеови глаголаша: согрешихом, яко роптахом на Господа и на тя: помолися убо ко Господу, да отженет от нас змии. И помолися моисей ко Господу о людех.

<p>8 И рече Господь к моисею: сотвори себе змию (медяну) и положи ю на знамя: и будет аще угрызет змия человека, всяк угрызенный видев ю жив будет.

<p>9 И сотвори моисей змию медяну и постави ю на знамени: и бысть егда угрызаше змия человека, и взираше на змию медяну, и оживаше.

<p>10 И воздвигошася сынове Исраилевы, и ополчишася во овофе:

<p>11 и воздвигшеся от овофа, ополчишася во ахалгеи об\ ону страну пустыни, яже есть пред\ лицем моавитским, на восток солнца:

<p>12 и оттуду воздвигошася, и ополчишася в дебри заред:

<p>13 и оттуду воздвигшеся, ополчишася об\ ону страну арнона в пустыни, яже исходит от предел аморрейских: есть бо арнон предел моавль между моавом и между аморреом.

<p>14 Сего ради глаголется в книзе брань господня: зоову попали, и потоки арнони,

<p>15 и потоки устрои в селение ир, и прилежит пределом моавлим.

<p>16 И оттуду (воздвигошася) ко %[кладязю%]: сей есть кладязь, о немже рече Господь к моисею: собери люди, и дам им воду пити.

<p>17 Тогда воспе Исраиль песнь сию у кладязя: начинайте ему:

<p>18 кладязь, ископаша его князи, изсекоша его царие язычестии во царствии их, внегда обладати ими. И от кладязя (воздвигошася) в манфанаил:

<p>19 и от манфанаила в наадиил, и от наадиила в вамоф:

<p>20 и от вамофа в напин, иже есть на поли моавли, от верха изсеченаго, зрящаго пред\ лице пустыни.

<p>21 И посла моисей послы к сиону царю аморрейску, словесы мирными глаголя:

<p>22 да пройдем сквозе землю твою, путем пойдем: не уклонимся ни на села, ни на винограды, не испием воды от кладязь твоих: путем царским пойдем, дондеже пройдем пределы твоя.

<p>23 И не даде сион Исраилю проити сквозе пределы своя: и собра сион вся люди своя, и изыде ополчитися на Исраиля в пустыню: и прииде во иассан, и ополчися на Исраиля.

<p>24 И порази его Исраиль убийством меча, и обладаше землею его от арнона до иавока, даже до сынов амманих: яко иазир пределы сынов амманих суть.

<p>25 И взя Исраиль вся грады сия: и вселися Исраиль во всех градех аморрейских, во есевоне и во всех подлежащих ему:

<p>26 есть бо есевон град сиона царя аморрейска: и сей повоева царя моавля прежде и взя всю землю его от ароира даже до арнона.

<p>27 Сего ради рекут приточницы: приидите во есевон, да соградится и созиждется град сион:

<p>28 яко огнь изыде от есевона и пламень от града сиона, и пояде даже до моава, и пожре столпы арнонския:

<p>29 горе тебе, моаве, погибосте, людие хамосовы: продани быша сынове их в заключение и дщери их пленницы царю аморрейскому сиону:

<p>30 и семя их погибнет, есевон даже до девона: и жены их еще разожгоша огнь на моава.

<p>31 Вселися же Исраиль во вся грады аморрейски:

<p>32 и посла моисей соглядати иазира: и взяша его и села его, и изгнаша аморреа живущаго тамо:

<p>33 и возвратившеся, приидоша путем в васан. И изыде ог, царь васанский, противу им и вси людие его на брань во едраин.

<p>34 И рече Господь к моисею: не убойся его, яко в руце твои предах его и вся люди его и всю землю его: и сотвориши ему, якоже сотворил еси сиону царю аморрейску, иже живяше во есевоне.

<p>35 И порази его и сыны его и вся люди его, даже не оста в них живый: и наследиша землю его.

%{Глава}22.

<p>И воздвигшеся сынове Исраилтестии, ополчишася на запады моава у иордана ко иерихону.

<p>2 И видев валак сын сепфоров вся, елика сотвори Исраиль аморрею,

<p>3 и убояся моав людий зело, яко мнози бяху, и оскорбе моав от лица сынов Исраилевых,

<p>4 и рече моав старейшинам мадиамлим: ныне потребит сонм сей всех, иже окрест нас, якоже потребляет телец злак на поли. И валак, сын сепфоров, бяше царь моавль в то время,

<p>5 и посла послы к валааму, сыну веорову, во фафуру яже есть у реки земли сынов людий его, призвати его, глаголя: се, людие изыдоша из\ египта, и се, покрыша лице земли, и сии седят при одержании моем:

<p>6 и ныне прииди, проклени мне люди сия, понеже крепльшии суть паче нас, аще возможем сих избити, и изжену их из\ земли: яко вем, ихже аще благословиши ты, благословени суть, и ихже аще прокленеши ты, прокляти.

<p>7 И идоша старейшины моавли и старейшины мадиамли, и волхвования в руках их: и приидоша к валааму и глаголаша ему словеса валакова.

<p>8 И рече к ним: препочийте зде нощь (сию), и отвещаю вам деяния, яже аще возглаголет Господь ко мне. И пребыша князи моавли у валаама.

<p>9 И прииде Бог к валааму и рече ему: что человецы сии у тебе;

<p>10 И рече валаам к Богу: валак сын сепфоров, царь моавль, посла их ко мне, глаголя:

<p>11 се, людие изыдоша из\ египта и покрыша лице земли, и сии седят при одержании моем: и ныне прииди, проклени ми их, негли возмогу избити их и изгнати я от земли.

<p>12 И рече Бог к валааму: да не идеши с ними, ниже да кленеши людий: суть бо благословени.

<p>13 И востав валаам заутра, рече князем валаковым: возвратитеся к господину своему: не попущает ми Бог ити с вами.

<p>14 И воставше князи моавли приидоша к валаку и рекоша ему: не хощет валаам приити с нами.

<p>15 И приложи валак еще послати князи множайшии и честнейшии сих.

<p>16 И приидоша к валааму и глаголаша ему: сия глаголет валак, сын сепфоров: молю тя, не обленися приити ко мне:

<p>17 честне бо тя почту, и вся, елика аще речеши ми, сотворю тебе: и прииди, и проклени ми люди сия.

<p>18 И отвеща валаам и рече князем валаковым: аще ми даст валак полну храмину свою злата и сребра, не могу преступити слова Господа Бога, еже сотворити то мало или велико в разуме моем:

<p>19 и ныне потерпите зде и вы нощь сию, и увем, что приложит Господь глаголати ко мне.

<p>20 И прииде Бог к валааму нощию и рече ему: аще звати тя приидоша человецы сии, востав иди в\ъслед их, но слово, еже аще реку тебе, то да сотвориши.

<p>21 И востав валаам заутра, оседла осля свое и иде со князи моавли.

<p>22 И разгневася яростию Бог, яко иде сей: и воста ангел божий препяти ему на пути. Сей же седяше на осляти своем и два раба его с ним.

<p>23 И узрев осел ангела божия супротив стояща на пути, и мечь извлечен в руце его, и совратися осел с пути и идяше на поле: и бияше (валаам) осля жезлом своим, еже направити е на путь:

<p>24 и ста ангел божий на броздах виноградных: ограждение отсюду, и ограждение отонуду:

<p>25 и узрев осел ангела божия, приложися ко ограде и прижме ногу валааму ко ограде, и приложи еще бити его:

<p>26 и приложи ангел божий, и шед свята в месте узком, в немже не бяше уклонитися ни на десно, ни на лево:

<p>27 и видя осля ангела божия, паде под\ валаамом: и разгневася валаам, и бияше осля жезлом.

<p>28 И отверзе Бог уста осляти, и рече валааму: что сотворих тебе, яко се, в третие биеши мя;

<p>29 И рече валаам осляти: яко поругалося ми еси: и аще бых мечь имел в руку моею, пробол бых тя.

<p>30 И рече осля валааму: не аз ли ослица твоя, на нейже ты ездиши от юности своея до днешняго дне; еда презорством презревши сотворих тебе сие; он же рече: ни.

<p>31 Отверзе же Бог очи валааму, и узре ангела божия противостояща на пути, и мечь извлечен в руце его: и приклонився поклонися ему лицем своим.

<p>32 И рече ему ангел божий: почто биеши осля твое сие в третие; и се, аз приидох на препятие твое, яко неприятен путь твой предо мною: и видя мя ослица, совратися от мене се третие:

<p>33 и аще бы не уклонилася от мене, ныне тя убо убил бых, сию же сохранил бых.

<p>34 И рече валаам ко ангелу господню: согреших, не ведех бо, яко ты мне противостоял еси на пути: и ныне аще тебе не угодно, возвращуся.

<p>35 И рече ангел божий к валааму: иди ты с человеки: обаче слово, еже аще реку тебе, сие сохрани глаголати. И иде валаам со князи валаковы.

<p>36 И услышав валак, яко приходит валаам, изыде во сретение ему во град моавль, иже есть в пределех арноних, иже есть на краи пределов.

<p>37 И рече валак к валааму: не послах ли к тебе звати тя; почто не пришел еси ко мне; или не возмогу почтити тебе;

<p>38 И рече валаам к валаку: се, прихожду к тебе ныне: мощен ли буду глаголати что; слово, еже аще вложить Бог во уста моя, сие реку.

<p>39 И иде валаам с валаком, и внидоша во грады селныя.

<p>40 И закла валак телцы и овцы, и посла валааму и князем иже с ним.

<p>41 И бысть заутра, и взяв валак валаама, возведе его на столп ваалов, и показа ему оттуду часть некую людий.

%{Глава}23.

<p>И рече валаам к валаку: созижди мне зде седмь требищ, и уготовай мне зде седмь телцев и седмь овнов.

<p>2 И сотвори валак, якоже рече ему валаам: и вознесе телца и овна на требище.

<p>3 И рече валаам к валаку: стани у требы своея, и пойду, аще явится мне Бог в сретение, и слово, еже мне укажет, повем тебе. И ста валак у требы своея.

<p>4 И валаам иде вопросити Бога, и иде прямо: и явися Бог валааму. И рече к нему валаам: седмь требищ изготових и возложих телца и овна на требище.

<p>5 И вложи Бог слово во уста валааму и рече: возвратився к валаку тако глаголи.

<p>6 И возвратися к нему: он же стояше у всесожжений своих, и вси князи моавли с ним: и бысть дух божий на нем.

<p>7 И восприим притчу свою рече: от месопотамии приведе мя валак царь моавль, от гор восточных, глаголя: гряди, проклени ми иакова, и гряди, проклени ми Исраиля:

<p>8 что проклену, егоже не кленет Господь; или что зло реку, егоже не злословит Бог;

<p>9 яко от верха гор узрю его и от холм проуразумею его: се, людие едини населятся и со языки не вменятся:

<p>10 кто изследит семя иаковле; и кто изочтет сонмы Исраиля; да умрет душа моя в душах праведных, и буди семя мое, якоже семя их.

<p>11 И рече валак к валааму: что сотворил еси ми; на проклятие враг моих призвах тя, и се, благословил еси (я) благословением.

<p>12 И рече валаам к валаку: не елика ли вложит Бог во уста моя, сие сохраню глаголати;

<p>13 И рече к нему валак: пойди еще со мною на место ино, с негоже не узриши их оттуду, но разве часть некую их узриши, всех же не узриши, и проклени ми их оттуду.

<p>14 И поя его на стражу села, на верх истесанаго, и созда тамо седмь требищ, и возложи телца и овна на требище.

<p>15 И рече валаам к валаку: стани у требы своея, аз же пойду вопросити Бога.

<p>16 И срете Бог валаама, и вложи слово во уста ему и рече: возвратися к валаку, и речеши сия.

<p>17 И возвратися к нему: он же стояше у всесожжений своих, и вси князи моавли с ним. И рече ему валак: что глагола Господь;

<p>18 И восприим притчу свою, рече: востани, валак, и послушай, внуши свидетель, сыне сепфоров:

<p>19 не яко человек Бог колеблется, ниже яко сын человеческий изменяется: той глаголаше, не сотворит ли; речет, и не пребудет ли;

<p>20 се, благословляти приведен есмь: благословлю, и не отвращу:

<p>21 не будет труда во иакове, ниже узрится болезнь во Исраили: Господь Бог его с ним, слава царская на нем:

<p>22 Бог изведый его из\ египта, якоже слава единорога в нем:

<p>23 несть бо вражбы во иакове, ниже волхвования во Исраили: во время наречется иакову и Исраилю, что совершит Бог:

<p>24 се, людие яко львичища востанут, и яко лев вознесется: не уснет, дондеже снест лов и кровь посеченых испиет.

<p>25 И рече валак к валааму: ни клятвами мне клени их, ниже благословением благослови их.

<p>26 И отвещав валаам, рече к валаку: не рех ли ти, глаголя: слово, еже аще возглаголет Бог, сие сотворю;

<p>27 И рече валак к валааму: гряди, пойму тя на место ино, аще угодно будет Богу, и проклени ми их оттуду.

<p>28 И поя валак валаама на верх фогора, простирающася в пустыню.

<p>29 И рече валаам к валаку: созижди мне зде седмь требищ, и уготовай мне зде седмь телцев и седмь овнов.

<p>30 И сотвори валак, якоже рече ему валаам: и вознесе телца и овна на требище.

%{Глава}24.

<p>И видев валаам, яко добро есть пред\ Господем благословляти Исраиля, не иде по обычаю своему в сретение волхвованием, и возврати лице свое в пустыню.

<p>2 И возвед валаам очи свои, узре Исраиля ополчившася по племеном: и бысть дух божий на нем.

<p>3 И восприим притчу свою рече: глаголет валаам, сын веоров, глаголет человек истинно зряй,

<p>4 глаголет слушаяй словеса крепкаго, иже видение божие виде во сне: отверсты очи его:

<p>5 коль добри доми твои, иакове, и кущы твоя, Исраилю:

<p>6 яко дубравы осеняющыя и яко садие при реках, и яко кущы, яже водрузи Господь, и яко кедри при водах:

<p>7 изыдет человек от семене его, и обладает языки многими: и возвысится паче гога царство его, и возрастет царство его:

<p>8 Бог изведе его из\ египта, якоже слава единорога ему: пояст языки враг своих и толщы их измождит, и стрелами своими устрелит врага:

<p>9 возлег почи яко лев и яко скимен: кто возбудит его; благословящии тя благословени, и проклинающии тя прокляти.

<p>10 И разгневася валак на валаама, и плесну руками своими, и рече валак к валааму: кляти тя врага моего призвах, и се, благословляя благословил еси их в третие:

<p>11 ныне убо бежи на место свое: рекох, почту тя: и ныне лиши тя Господь славы.

<p>12 И рече валаам к валаку: и послом твоим, ихже послал еси ко мне, не рекох ли, глаголя:

<p>13 аще ми даст валак храмину свою полну сребра и злата, не могу преступити слова божия, еже сотворити е зло или добро от мене самаго: елика аще речет ми Бог, сия возглаголю;

<p>14 и ныне, се, иду до места своего: гряди, присоветую тебе, что сотворят людие сии людем твоим, в последняя дни.

<p>15 И восприим притчу свою рече: глаголет валаам сын веоров, глаголет человек истинно зряй,

<p>16 слышай словеса божия, умея умение вышняго и видение божие видевый во сне: отверсты очи его:

<p>17 покажу ему, и не ныне: ублажаю, и не приближается: возсияет звезда от иакова, и востанет человек от Исраиля и погубит князи моавитския, и пленит вся сыны сифовы:

<p>18 и будет едом наследие, и будет наследие исав враг его, и Исраиль сотвори крепость:

<p>19 и востанет от иакова, и погубит спасаемаго от града.

<p>20 И видев амалика и восприим притчу свою, рече: начало языков амалик, и семя их погибнет.

<p>21 И видев кенеона и восприим притчу свою, рече: сильно селение твое: и аще положиши на камени гнездо твое,

<p>22 и аще будет веору гнездо коварства, ассириане пленят тя.

<p>23 И видев ога и восприим притчу свою, рече: горе, горе, кто жив будет, егда положит Бог сия;

<p>24 и изыдут из\ рук китиейских, и озлобят ассура, и озлобят евреов, и сами вкупе погибнут.

<p>25 И востав валаам отиде, возвратився на место свое: и валак отиде к себе.

%{Глава}25.

<p>И живяше Исраиль в саттиме, и осквернишася людие блужением со дщерьми моавли:

<p>2 и призваша я в требы кумир своих, и ядоша людие требы их и поклонишася кумиром их:

<p>3 и причастися Исраиль веельфегору, и разгневася яростию Господь на Исраиля.

<p>4 И рече Господь к моисею: поими вся князи людския, и обличи я Господу прямо солнцу, и отвратится гнев ярости господни от Исраиля.

<p>5 И рече моисей к племенем Исраилским: избийте кийждо ужика своего служившаго веельфегору.

<p>6 И се, человек от сынов Исраилевых пришед приведе брата своего к мадианитыне пред\ моисеем и пред\ всем сонмом Исраилевым: сии же плакахуся пред\ дверьми скинии свидения.

<p>7 И видев финеес, сын елеазара сына аарона жерца, воста из\ среды сонма, и взем сулицу в руку,

<p>8 вниде в\ъслед человека Исраилтянина в блудилище, и прободе обоих, и человека Исраилтянина, и жену сквозе ложесна ея: и преста вред от сынов Исраилевых.

<p>9 И быша умершии язвою двадесять четыри тысящы.

<p>10 И рече Господь к моисею, глаголя:

<p>11 финеес сын елеазара сына аарона жерца утоли гнев мой от сынов Исраилевых, егда возревнова ревность моя в них, и не потребих сынов Исраилевых в ревности моей:

<p>12 тако рцы: се, аз даю ему завет мой мирный,

<p>13 и будет ему и семени его по нем завет жречества вечный, понеже возревнова по Бозе своем и умилостиви о сынех Исраилевых.

<p>14 Имя же человеку Исраилтянину, егоже уби с мадианитынею, замврий, сын салмонь, князь дому отечества сынов симеоних:

<p>15 и имя жене мадианитыне прободеной хазви, дщи сура, князя рода соммофова, дому отечества есть мадиамля.

<p>16 И рече Господь к моисею, глаголя: рцы сыном Исраилевым, глаголя:

<p>17 враждуйте мадианитом и бийте я:

<p>18 зане враждуют вам сии лестию, елико прельщают вас фогором и хазвиею дщерию князя мадиамля, сестрою своею прободеною, в день язвы фогора ради.

%{Глава}26.

<p>И бысть по язве, и рече Господь к моисею и елеазару жерцу, глаголя:

<p>2 возми начало всего сонма сынов Исраилевых от двадесяти лет и вышше, по домом отечеств их, всяк исходяй вооружитися во Исраили.

<p>3 И глагола моисей и елеазар жрец к ним во аравофе моавли при иордане у иерихона, глаголя:

<p>4 от двадесяти лет и вышше, якоже заповеда Господь моисею: и сынове Исраилтестии изшедшии из\ египта:

<p>5 рувим первенец Исраилев. Сынове же рувимли: енох и сонм енохов, фаллу сонм фаллов,

<p>6 асрону сонм асронов, харму сонм хармиин.

<p>7 Сии сонми рувимли: и бысть соглядание их четыредесять три тысящы и шесть сот и тридесять.

<p>8 И сынове фалловы елиав.

<p>9 И сынове елиавли намуил и дафан и авирон: сии нарочитии сонму: сии суть воставше на моисеа и аарона в сонме кореове в крамоле на Господа:

<p>10 и отверзши земля уста своя пожре их и кореа в смерти сонма его, егда пояде огнь двести и пятьдесят, и быша в знамение.

<p>11 Сынове же кореовы не измроша.

<p>12 И сынове симеони, сонм сынов симеоних: намуилу сонм намуилов, иамину сонм иаминов, иахину сонм иахинов,

<p>13 заре сонм зарин, саулу сонм саулов.

<p>14 Сии сонми симеони от соглядания их двадесять две тысящы и двести.

<p>15 Сынове же иудины ир и авнан и силом, и фарес и зара: и умре ир и авнан в земли ханаани.

<p>16 И быша сынове иудины по сонмом своим: силому сонм силомль, фаресу сонм фаресов, заре сонм зарин.

<p>17 И быша сынове фаресовы: асрону сонм асронов, иамуилу сонм иамуилов.

<p>18 Сии сонми иудины по согляданию их седмьдесят шесть тысящ и пять сот.

<p>19 И сынове иссахаровы по сонмом своим: фоле сонм фолин, фуеви сонм фуин,

<p>20 иасуву сонм иасувин, амвраму сонм амврамль.

<p>21 Сии сонми иссахаровы по согляданию их шестьдесят и четыри тысящы и четыреста.

<p>22 Сынове завулони по сонмом своим: сареду сонм саредин, аллону сонм аллонин, аллилу сонм аллилин.

<p>23 Сии сонми завулони по согляданию их шестьдесят тысящ и пять сот.

<p>24 Сынове гадовы по сонмом их: сафону сонм сафонин, аггину сонм аггинов, сунину сонм сунинов,

<p>25 азену сонм азенин, адду сонм аддин,

<p>26 ароаду сонм ароадин, ариилу сонм арииль.

<p>27 Сии сонми сынов гадовых по согляданию их четыредесять и четыри тысящы и пять сот.

<p>28 Сынове асировы по сонмом их: иамину сонм иаминов, иесую сонм иесуинь,

<p>29 вариаю сонм вариаинь, ховеру сонм ховерин, мелхиилу сонм мелхиилин,

<p>30 Имя же дщери асирове сара.

<p>31 Сии сонми асировы по согляданию их четыредесять три тысящи и четыреста.

<p>32 Сынове иосифли по сонмом их: манассиа и ефрем.

<p>33 Сынове манассиины: махиру сонм махирин: и махир роди галаада, галааду сонм галаадин.

<p>34 И сии сынове галаадины: ахиезеру сонм ахиезеров, хелеку сонм хелеков,

<p>35 есриилу сонм есриилов, сихему сонм сихемль,

<p>36 симаеру сонм симаерин, и оферу сонм оферов.

<p>37 И салпааду сыну оферову не быша ему сынове, но токмо дщери. И сия имена дщерем салпаадовым: маала и нуа, и егла и мелха и ферса.

<p>38 Сии сонми манассиины по согляданию их пятьдесят и две тысящы и седмь сот.

<p>39 И сии сынове ефремли: суфалу сонм суфалин, танаху сонм танахин.

<p>40 Сии сынове суфаловы: едену сонм еденин.

<p>41 Сии сонми ефремли по согляданию их тридесять две тысящы и пять сот. Сии сонми сынов иосифовых по сонмом их.

<p>42 Сынове вениамини по сонмом их: валу сонм валин, асивиру сонм асивиров, иахирану сонм иахиранин, софану сонм софанин.

<p>43 И быша сынове валу адер и ноеман:

<p>44 адеру сонм адерин, и ноеману сонм ноеманин.

<p>45 Сии сынове вениамини по сонмом их по согляданию их четыредесять и пять тысящ и шесть сот.

<p>46 И сынове дановы по сонмом их: самею сонм самеин: сии сонми дановы но сонмом их.

<p>47 Вси сонми самеини по согляданию их шестьдесят четыри тысящы и четыреста.

<p>48 Сынове неффалимли по сонмом их: асиилу сонм асиилев, гоину сонм гоинин,

<p>49 иесрию сонм иесриев, селлиму сонм селлимов.

<p>50 Сии сонми неффалимли по согляданию их четыредесять пять тысящ и четыреста.

<p>51 Сие соглядание сынов Исраилевых шесть сот едина тысяща и седмь сот тридесять.

<p>52 И рече Господь к моисею, глаголя:

<p>53 сим разделится земля в наследие по числу имен:

<p>54 множайшым да умножиши наследие, и малейшым да умалиши наследие их: коемуждо, якоже суть соглядани, да дастся наследие их:

<p>55 по жребием да разделится земля именам, по племенем отечеств своих да наследят:

<p>56 от жребия да разделиши наследие их между многими и малыми.

<p>57 И сынове левиини но сонмом их: гирсону сонм гирсонов, каафу сонм каафов, мераре сонм мерарин.

<p>58 Сии сонми сынов левииных: сонм ловенин, сонм хевронин, и сонм мусин, и сонм кореов. И кааф роди амрама.

<p>59 Имя же жене амрамли иохавеф, дщи левиина, яже роди сих левии во египте, и роди амраму аарона и моисеа и мариам сестру их.

<p>60 И родишася аарону надав и авиуд, и елеазар и ифамар.

<p>61 И умре надав и авиуд, егда принесоста огнь чуждий пред\ Господем в пустыни синайстей.

<p>62 И быша от соглядания их двадесять три тысящы, всяк мужеск пол от единаго месяца и вышше: не быша бо соглядани посреде сынов Исраилевых, яко не дадеся им жребий посреде сынов Исраилевых.

<p>63 И сие соглядание моисеа и елеазара жерца, иже соглядаша сынов Исраилевых во аравофе моавли, у иордана при иерихоне.

<p>64 И в сих не бяше человек от согляданых моисеом и аароном, ихже соглядаша сынов Исраилевых в пустыни синайстей.

<p>65 Понеже рече Господь им: смертию измрут в пустыни. И не остася от них ни един, кроме халева сына иефонниина и иисуса сына навина.

%{Глава}27.

<p>И пришедшя дщери салпаада сына оферова, сына галаадова, сына махирова, сонма манассиина, сынов иосифовых, и сия имена их: маала и нуа, и егла и мелха и ферса,

<p>2 и ставшя пред\ моисеом и пред\ елеазаром жерцем, и пред\ князи и пред\ всем сонмом у дверий скинии свидения, глаголаша:

<p>3 отец наш умре в пустыни, и сей не бе среде сонма воставшаго на Господа в сонме кореове, яко греха ради своего умре, и сынове не быша ему:

<p>4 да не погибнет имя отца нашего от среды сонма своего, яко несть сына ему: дадите нам наследие посреде братии отца нашего.

<p>5 И принесе моисей суд их пред\ Господа.

<p>6 И рече Господь к моисею, глаголя:

<p>7 право глаголаша дщери салпаадовы: даяние да даси им одержание наследия посреде братий отца их, и да приложиши им жребий отца их:

<p>8 и сыном Исраилевым да речеши, глаголя: человек аще умрет, и не будет сына ему, дадите наследие его дщери его:

<p>9 аще же дщери не будет ему, дадите наследие его брату его:

<p>10 аще же не будут ему братия, дадите наследие брату отца его:

<p>11 аще же не будут братия отца его, дадите наследие ужику ближнему его от племене его наследити яже его: и да будет сие сыном Исраилевым оправдание суда, якоже заповеда Господь моисею.

<p>12 И рече Господь к моисею: взыди на гору, яже об\ ону страну иордана, сия гора навав, и виждь землю ханааню, юже аз даю сыном Исраилевым во одержание:

<p>13 и узриши ю, и приложишися к людем своим и ты, якоже приложися аарон брат твой на горе ор:

<p>14 понеже преступисте слово мое в пустыни син, внегда супротивитися сонму освятити мя, не освятисте мене у воды пред\ ними: сия есть вода %[пререкания%] в кадисе в пустыни син.

<p>15 И рече моисей ко Господу:

<p>16 да изберет Господь Бог духов и всякия плоти человека над\ сонмом сим,

<p>17 иже изыдет пред\ лицем их, иже внидет пред\ лицем их, и иже изведет их и иже введет их, и да не будет сонм Господень, яко овцы не имущя пастыря.

<p>18 И рече Господь к моисею, глаголя: поими к себе иисуса сына навина, человека, иже имать духа в себе: и да возложиши руце твои на него:

<p>19 и поставиши его пред\ елеазаром жерцем, и заповеждь ему пред\ всем сонмом, и заповеждь о нем пред\ ними:

<p>20 и даси на него от славы твоея, яко да послушают его вси сынове Исраилевы:

<p>21 и пред\ елеазаром жерцем да станет, и да вопросят от него суда явленных пред\ Господем: по словеси его да исходят, и по словеси его да входят сам и сынове Исраилевы вкупе, и весь сонм.

<p>22 И сотвори моисей, якоже повеле ему Господь Бог: и взем иисуса постави его пред\ елеазаром жерцем и пред\ всем сонмом:

<p>23 и возложи руце свои на него, и устрои его, якоже повеле Господь моисею.

%{Глава}28.

<p>И рече Господь к моисею, глаголя:

<p>2 заповеждь сыном Исраилевым, и речеши к ним, глаголя: дары моя, даяния моя, приносы моя, в воню благовония соблюдите приносити мне на праздники моя.

<p>3 И да речеши к ним: сия приношения, яже принесете Господу, агнцев единолетных непорочных два на день во всесожжение выну:

<p>4 агнца единаго сотворите рано, и агнца втораго сотворите в вечер:

<p>5 и да сотвориши десятую часть ефи (меры) муки пшеничны на жертву, вмешану в елеи четвертую часть (меры) ина:

<p>6 всесожжение непрестанное, якоже бысть в горе синайстей, в воню благовония Господу.

<p>7 И возлияние его четвертую часть (меры) ина агнцу единому: во святем да возлиеши возлияние сикеру Господу:

<p>8 и агнца втораго сотвориши к вечеру: по жертве его и по возлиянию его да сотвориши, в воню благовония Господу.

<p>9 И в день суббот приведете два агнца единолетна непорочна и две десятины муки пшеничны вмешаны в елеи на жертву и возлияние,

<p>10 всесожжения субботы в субботах, на всесожжение всегдашнее и возлияние его.

<p>11 И в новомесячиих да принесете во всесожжение Господу телца два от говяд и овна единаго, агнцев единолетных седмь непорочных:

<p>12 три десятины муки пшеничны вмешаны в елеи телцу единому, и две десятины муки пшеничны вмешаны в елеи овну единому,

<p>13 по десятине муки пшеничны вмешаны в елеи агнцу единому: жертву в воню благовония принос Господу.

<p>14 Возлияние их от вина пол (меры) ина да будет телцу единому: и третия часть (меры) ина да будет овну единому: и четвертая часть (меры) ина да будет агнцу единому: сие всесожжение от месяца до месяца в месяцы лета.

<p>15 И козла единаго от коз греха ради Господу на всесожжение присное сотворите и возлияние его.

<p>16 И в месяце первем в четвертыйнадесять день месяца пасха Господу:

<p>17 и в пятыйнадесять день месяца сего праздник: седмь дний опресноки да ясте.

<p>18 И день первый нарочит свят да будет вам: всякаго дела служебна да не сотворите.

<p>19 И принесете всесожжения принос Господу, телца от волов два, овна единаго, агнцев единолетных седмь: непорочни будут вам.

<p>20 И жертва их мука пшенична вмешана в елеи: три десятины телцу единому и две десятины овну единому да сотворите:

<p>21 по десятине сотвориши агнцу единому, седми агнцем:

<p>22 и козла единаго от коз греха ради, во еже умолити о вас.

<p>23 Кроме всесожжения всегдашняго утренняго, еже есть всесожжение всегдашнее, сотворите сия.

<p>24 По сему сотворите на (всяк) день, в седмь дний, дар, принос в воню благовония Господу: на всесожжение всегдашнее сотвориши возлияние его.

<p>25 И день седмый нарочит свят да будет вам: всякаго дела служебнаго да не сотворите в онь.

<p>26 И день новых (плодов), егда принесете Господеви жертву нову седмиц, нарочит свят будет вам: всякаго дела служебна да не сотворите.

<p>27 И да принесете всесожжения в воню благовония Господу, телца от волов два, овна единаго, агнцев единолетных седмь непорочных.

<p>28 Жертва их мука пшенична вмешана в елеи: три десятины телцу единому и две десятины овну единому:

<p>29 по десятине агнцу единому, седми агнцем:

<p>30 и козла единаго от коз греха ради, во еже умолити о вас.

<p>31 Кроме всесожжения всегдашняго, и жертву их сотворите мне, непорочни да будут вам, и возлияния их.

%{Глава}29.

<p>И в месяц седмый, первый (день) месяца нарочит свят да будет вам: всякаго дела служебна да не сотворите: день знамения будет вам.

<p>2 И сотворите всесожжения в воню благовония Господу, телца от волов единаго, овна единаго, агнцев единолетных седмь непорочных:

<p>3 жертва их мука пшенична вмешана в елеи: три десятины телцу единому и две десятины овну единому:

<p>4 по десятине агнцу единому, седми агнцем:

<p>5 и козла от коз единаго греха ради, во еже умолити о вас:

<p>6 кроме всесожжений новомесячия и жертвы их, и возлияния их, и всесожжение всегдашнее: и жертвы их и возлияния их, по уставу их, в воню благовония Господу.

<p>7 И десятый день месяца сего нарочит свят да будет вам: и озлобите душы вашя, и всякаго дела служебна да не сотворите,

<p>8 и принесете всесожжение в воню благовония Господу, приносы Господу: телца единаго от говяд, овна единаго, агнцев единолетных седмь: непорочны да будут вам:

<p>9 жертва их мука пшенична вмешана в елеи: три десятины телцу единому и две десятины овну единому:

<p>10 по десятине агнцу единому, на седмь агнцев:

<p>11 и козла единаго от коз греха ради, во еже умолити о вас: кроме еже греха ради очищения, и всесожжение всегдашнее: жертва его и возлияние его, по уставу его в воню благовония принос Господу.

<p>12 И пятыйнадесять день седмаго месяца сего нарочит свят да будет вам: всякаго дела служебна да не сотворите, и празднуйте той праздник Господеви седмь дний,

<p>13 и принесите всесожжения принос в воню благовония Господу: в первый день телцев от говяд тринадесять, овна два, агнцев единолетных четыренадесять: непорочны да будут вам:

<p>14 жертвы их мука пшенична вмешана в елеи: три десятины телцу единому, тремнадесяти телцем, и две десятины овну единому, на два овна:

<p>15 по десятине агнцу единому, на четыренадесять агнцев:

<p>16 и козла единаго от коз греха ради: кроме всесожжения всегдашняго, жертвы их и возлияния их.

<p>17 И в день вторый телцев дванадесять, овна два, агнцев единолетных четыренадесять непорочных:

<p>18 жертва их и возлияния их телцем и овном и агнцем по числу их, по уставу их:

<p>19 и козла единаго от коз греха ради: кроме всесожжения всегдашняго, жертвы их и возлияния их.

<p>20 В день третий телцев единнадесять, овна два, агнцев единолетных четыренадесять непорочных:

<p>21 жертва их и возлияния их телцем и овном и агнцем по числу их, по уставу их:

<p>22 и козла от коз единаго греха ради: кроме всесожжения всегдашняго, жертвы их и возлияния их.

<p>23 В день четвертый телцев десять, овна два, агнцев единолетных четыренадесять непорочных:

<p>24 жертвы их и возлияния их телцем и овном и агнцем по числу их, по уставу их:

<p>25 и козла от коз единаго греха ради: кроме всесожжения всегдашняго, жертвы их и возлияния их.

<p>26 В день пятый телцев девять, овна два, агнцев единолетных четыренадесять непорочных:

<p>27 жертвы их и возлияния их телцем и овном и агнцем но числу их, по уставу их:

<p>28 и козла от коз единаго греха ради: кроме всесожжения всегдашняго, жертвы их и возлияния их.

<p>29 В день шестый телцев осмь, овна два, агнцев единолетных четыренадесять непорочных:

<p>30 жертвы их и возлияния их телцем и овном и агнцем по числу их, по уставу их:

<p>31 и козла от коз единаго греха ради: кроме всесожжения всегдашняго, жертвы их и возлияния их.

<p>32 В день седмый телцев седмь, овна два, агнцев единолетных четыренадесять непорочных:

<p>33 жертвы их и возлияния их телцем и овном и агнцем по числу их, по уставу их:

<p>34 и козла от коз единаго греха ради: кроме всесожжения всегдашняго, жертвы их и возлияния их.

<p>35 И в день осмый исход будет вам: всякаго дела служебна да не сотворите в онь,

<p>36 и да принесете всесожжения в воню благовония Господу, телца единаго, овна единаго, агнцев единолетных седмь непорочных:

<p>37 жертвы их и возлияния их телцу и овну и агнцем по числу их, по уставу их:

<p>38 и козла от коз единаго греха ради: кроме всесожжения всегдашняго, жертвы их и возлияния их.

<p>39 Сия сотворите Господу в праздники вашя, кроме обетов ваших, и вольная ваша, и всесожжения ваша, и жертвы вашя, и возлияния ваша, и спасителная ваша.

%{Глава}30.

<p>И глагола моисей сыном Исраилевым по всем, елика заповеда Господь моисею:

<p>2 и глагола моисей князем племен сынов Исраилевых, глаголя: сие слово, еже повеле Господь.

<p>3 Человек человек, иже аще обещает обет Господу, или закленется клятвою, или определит пределом о души своей, не осквернавит словесе своего: вся, елика изыдут из\ уст его, да сотворит.

<p>4 Аще же обещает жена обет Господу, или определит определение в дому отца своего в юности своей,

<p>5 и услышит отец ея обеты ея и определения ея, яже определи на душу свою, и премолчит отец ея, и да состоятся вся обеты ея, и вся определения, яже определи на душу свою, да пребудут ей.

<p>6 Аще же возбранением возбранит отец ея, в оньже день услышит вся обеты ея и определения, яже определи на душу свою, не состоятся: и Господь очистит ю, яко возбрани отец ея.

<p>7 Аще же посягла за мужа, и обеты ея на ней, по определении уст ея, елика определи на душу свою,

<p>8 и услышит муж ея, и премолчит ей, в оньже день услышит, и тако состоятся вся обеты ея, и определения ея, яже определи на душу свою, да состоятся.

<p>9 Аще же возбранением возбранит муж ея, в оньже день услышит вся обеты ея и определения ея, яже определи на душу свою, да не пребудут, яко муж возбрани ей: и Господь очистит ю.

<p>10 И обет вдовицы и пущеницы, елика аще обещают на душу свою, да пребудут им.

<p>11 Аще же в дому мужа ея обет ея или определение, еже на душу ея с клятвою,

<p>12 и услышит муж ея, и премолчит ей, и не возбранит ей, и состоятся вся обеты ея, и вся определения ея, яже определи на душу свою да состоятся на ню.

<p>13 Аще же отлучая отлучит муж ея, в оньже день услышит, вся елика изыдоша из\ уст ея по обетом ея и по определением ея яже на душу ея, не пребудут ей: муж бо ея отлучил есть, и Господь очистит ю.

<p>14 Всяк обет и всяка клятва соуза во еже озлобити душу, муж ея поставит ей, и муж ея отимет.

<p>15 Аще же молча премолчит ей день от дне, и поставит ей вся обеты ея, и определения яже на ней, поставит ей, яко умолча ей в день, в оньже услыша.

<p>16 Аще же отлучая отлучит муж ея по дни, в оньже услыша, и приимет грех свой.

<p>17 Сия оправдания, елика заповеда Господь моисею, между мужем и между женою его, и между отцем и дщерию в юности ея, в дому отчи.

%{Глава}31.

<p>И рече Господь к моисею, глаголя:

<p>2 отмсти месть сынов Исраилевых от мадианитов, и последи приложишися к людем своим.

<p>3 И рече моисей к людем, глаголя: вооружите от вас мужы и ополчитеся пред\ Господем на мадиама, отдати отмщение от Господа мадиаму:

<p>4 тысящу от племене и тысящу от племене, от всех племен сынов Исраилевых, послите ополчитися.

<p>5 И сочтоша от тысящ Исраилевых, по тысящи от племене, дванадесять тысящ вооруженых на брань.

<p>6 И посла я моисей тысящу от племене и тысящу от племене с силою их, и финееса сына елеазарова сына аарона жерца: и сосуды святыя, и трубы знаменныя в руках их.

<p>7 И ополчишася на мадиама, якоже повеле Господь моисею, и избиша весь мужеск пол:

<p>8 и царей мадиамских убиша вкупе с язвеными их, и евина и рокома, и сура и ура и ровока, пять царей мадиамлих: и валаама сына веорова убиша мечем с язвеными их:

<p>9 и плениша жен мадиамлих и имения их, и скоты их и вся притяжания их, и силу их плениша:

<p>10 и вся грады их, яже во обитаниих их, и веси их пожгоша огнем,

<p>11 и взяша весь плен их и вся корысти их, от человека до скота:

<p>12 и приведоша к моисею и ко елеазару жерцу и ко всем сыном Исраилевым плен и корысти и имение в полк, во аравоф моавль, иже есть у иордана при иерихоне.

<p>13 И изыде моисей и елеазар жрец и вси князи сонма в сретение им вне полка.

<p>14 И разгневася моисей на надзирателей силы, тысященачалников и стоначалников идущих от ополчения брани.

<p>15 И рече им моисей: вскую жив остависте весь женск пол;

<p>16 тыя бо быша сыном Исраилевым, по словеси валаамлю, еже отступити и презрети слово господне фогора ради, и бысть язва в сонме господни:

<p>17 и ныне избийте всяк мужеск пол во всяком возрасте, и всяку жену, яже позна ложе мужеско, избийте:

<p>18 и всяк возраст женск, яже не познаша ложа мужеска, живых оставите я:

<p>19 и вы станите вне полка седмь дний: всяк убивый душу и прикоснувыйся убиеному да очистится в третий день и в день седмый, вы и плен ваш:

<p>20 и всяку одежду, и всяк сосуд кожан, и всяко соделаное от козличины, и всяк сосуд древян очистите.

<p>21 И рече елеазар жрец к мужем силы приходящым от ополчения ратнаго: сие оправдание закона, еже заповеда Господь моисею:

<p>22 кроме сребра и злата, и меди и железа, и касситера и олова,

<p>23 всяка вещь, яже пройдет сквозе огнь, и (огнем) очистится, но и водою очищения очистится: и вся, елика аще не пройдут сквозе огнь, да пройдут сквозе воду:

<p>24 и исперите ризы вашя в день седмый, и очиститеся: и по сих внидете в полк.

<p>25 И рече Господь к моисею, глаголя:

<p>26 возмите сочисление корыстей плена от человека до скота, ты и елеазар жрец и князи отечеств сонма,

<p>27 и разделите корысти между воины ходившими на брань и между всем сонмом,

<p>28 и отлучите дань Господу от людий военных ходивших на брань, едину душу от пяти сот, от человек и от скотов, и от волов и от овец и от ослят,

<p>29 и от половины их да возмете, и даси елеазару жерцу начатки господни:

<p>30 и от половины сынов Исраилевых да возмеши едино от пятидесяти человек, и от волов и от овец, и от ослят и от всех скотов, и даси я левитом, иже стрегут стражбы в скинии господни.

<p>31 И сотвори моисей и елеазар жрец, якоже повеле Господь моисею.

<p>32 И бысть множество плена, егоже плениша мужи воинстии, от овец шесть сот седмьдесят пять тысящ,

<p>33 и волов седмьдесят две тысящы,

<p>34 и ослов шестьдесят едина тысяща,

<p>35 и душ человеческих от женска полу, яже не познаша ложа мужеска, всех душ тридесять две тысящы:

<p>36 и бысть половина часть ходивших на брань, от числа овец триста тридесять седмь тысящ и пять сот:

<p>37 и бысть дань Господу от овец шесть сот седмьдесят пять:

<p>38 и волов тридесять шесть тысящ, и дань Господу седмьдесят и два:

<p>39 и ослов тридесять тысящ пять сот, и дань Господу шестьдесят един:

<p>40 и душ человеческих шестьнадесять тысящ, и дань от сих Господу тридесять две души.

<p>41 И даде моисей дань Господу, участие божие елеазару жерцу, якоже повеле Господь моисею.

<p>42 От половины сынов Исраилевых, ихже раздели моисей от мужей военных:

<p>43 и бысть половина от сонма, от овец триста и тридесять седмь тысящ и пять сот:

<p>44 и волов тридесять шесть тысящ:

<p>45 ослов тридесять тысящ и пять сот:

<p>46 и человечих душ шестьнадесять тысящ:

<p>47 и взя моисей от половины сынов Исраилевых, едино от пятидесяти, от человек и от скотов, и даде я левитом стрегущым стражбы скинии господни, якоже повеле Господь моисею.

<p>48 И приидоша к моисею вси поставленнии над\ тысящами силы, тысященачалники и стоначалники,

<p>49 и рекоша к моисею: отроцы твои взяша сочтение от мужей воинских, иже суть у нас, и никтоже погибе от них:

<p>50 и принесохом дар Господу, муж еже обрете, сосуд злат и обручие, и гривну и перстень, и усерязи и чепь златую, умолити о нас пред\ Господем.

<p>51 И взя моисей и елеазар жрец злато от них, всяк сосуд соделан.

<p>52 И бысть всего злата участие, еже отлучися Господу, шестьнадесять тысящ и седмь сот и пятьдесят сикль от тысященачалников и от стоначалников.

<p>53 И мужи воинстии плениша кийждо себе.

<p>54 И взяша моисей и елеазар жрец злато от тысященачалников и от стоначалников и внесоша е в скинию свидения, в память сынов Исраилевых пред\ Господем.

%{Глава}32.

<p>И скота множество бяше сыном рувимлим и сыном гадовым, много зело. И видеша страну иазирову и страну галаадову, и бяше место, место скотно.

<p>2 И пришедше сынове рувимли и сынове гадовы рекоша к моисею и ко елеазару жерцу и ко князем сонма, глаголюще:

<p>3 атароф и девон, и иазир и намра, и есевон и елеали, и севама и навав и веан,

<p>4 земля, юже предаде Господь пред\ сыны Исраилевыми, земля скотопитателна есть, рабом же твоим скот есть.

<p>5 И реша: аще обретохом благодать пред\ тобою, да дастся нам земля сия рабом твоим во одержание, и не преводи нас чрез\ иордан.

<p>6 И рече моисей сыном гадовым и сыном рувимлим: братия вашя пойдут на брань, и вы ли сядете ту;

<p>7 и вскую развращаете сердце сынов Исраилевых, не прейти на землю, юже дает Господь им;

<p>8 не тако ли сотвориша отцы ваши, егда послах я от кадис-варни соглядати землю;

<p>9 и взыдоша до %[дебри грезновныя%], и соглядаша землю, и отвратиша сердце сынов Исраилевых, яко да не внидут в землю, юже даде им Господь;

<p>10 И разгневася яростию Господь в день он и клятся, глаголя:

<p>11 аще узрят человецы сии изшедшии из\ египта, от двадесяти лет и вышше, ведущии добро и зло, землю, еюже кляхся аврааму и исааку и иакову: не последоваша бо в\ъслед мене,

<p>12 точию халев сын иефонниин отлученный и иисус сын навин, яко последоваша в\ъслед Господа.

<p>13 И разгневася яростию Господь на Исраиля, и томи я в пустыни четыредесять лет, дондеже потребися весь род творящий злая пред\ Господем.

<p>14 Се, востасте вместо отец ваших, сокрушение человек грешников, приложити еще к ярости гнева господня на Исраиля:

<p>15 яко отвратитеся от него, приложити еще оставити его в пустыни, и возбеззаконнуете на весь сонм сей.

<p>16 И приидоша к нему и глаголаша: ограды овцам да соградим зде скотом своим, и грады имением нашым:

<p>17 и мы вооружени пойдем на стражбу первии сыном Исраилевым, дондеже введем я в место их: и да вселятся имения наша во градех утвержденых ради живущих на земли:

<p>18 не возвратимся в домы нашя, дондеже разделятся сынове Исраилтестии, кийждо в наследие свое:

<p>19 и ктому не наследим в них об\ ону страну иордана и далее, яко прияхом жребия нашя сию страну иордана на востоки.

<p>20 И рече к ним моисей: аще сотворите по словеси сему, аще вооружитеся пред\ Господем на брань,

<p>21 и прейдет всяк оружник ваш иордан пред\ Господем на брань, дондеже потребится враг его от лица его,

<p>22 и обладана будет земля пред\ Господем, и посем возвратитеся, и будете безвинни пред\ Господем и от Исраиля: и будет земля сия вам во одержание пред\ Господем:

<p>23 аще же не сотворите тако, согрешите пред\ Господем, и увесте грех ваш, егда вас постигнут злая:

<p>24 и соградите вы себе грады имению вашему и ограды скотом вашым: и исходящее из\ уст ваших сотворите.

<p>25 И рекоша сынове рувимли и сынове гадовы к моисею, глаголюще: раби твои сотворят, якоже Господь наш повелел есть:

<p>26 имение наше, и жены наши, и весь скот наш да будут во градех галаадовых:

<p>27 раби же твои прейдут вси вооружени и уготовани пред\ Господем на брань, якоже глаголет Господь.

<p>28 И пристави им моисей елеазара жерца и иисуса сына навина, и князи отечеств племен сынов Исраилевых.

<p>29 И рече к ним моисей: аще прейдут сынове рувимли и сынове гадовы с вами чрез\ иордан, всяк вооружен на брань пред\ Господем, и обладаете землею пред\ собою, и дадите им землю галаадову во одержание.

<p>30 Аще ли не прейдут вооружени с вами на брань пред\ Господем, то предпослите имение их и жены их и скоты их прежде вас на землю ханааню, и да наследят купно с вами в земли ханаани.

<p>31 И отвещаша сынове рувимли и сынове гадовы, глаголюще: елика глаголет Господь рабом своим, тако сотворим мы:

<p>32 прейдем вооружени пред\ Господем в землю ханааню, и дадите нам во одержание страну сию иордана.

<p>33 И даде им моисей сыном гадовым и сыном рувимлим и полуплемени манассиину сынов иосифовых царство сиона царя аморрейска и царство ога царя васанска, землю и грады с пределы ея, грады окрестныя земли.

<p>34 И соградиша сынове гадовы девон и атароф и ароир,

<p>35 и софан и иазир, и вознесоша их,

<p>36 и намрам и вефаран грады тверды, и ограды овцам.

<p>37 И сынове рувимли соградиша есевон и елеали и кариафаим,

<p>38 и навон и веельмеон ограждены, и севама: и прозваша по именом своим имена градом, яже соградиша.

<p>39 И иде ур сын махиров, внук манассиев, в галаад, и взя его, и погуби аморреа живущаго в нем:

<p>40 и даде моисей галаад махиру сыну манассиину, и вселися ту.

<p>41 И иаир сын манассиев иде и взя села их, и прозваша я %[села иаирова%].

<p>42 И навав иде и взя каафа и села его, и именова я %[навофъ%] от имене своего.

%{Глава}33.

<p>И сии станове сынов Исраилевых, егда изыдоша из\ земли египетския с силою своею рукою моисеовою и ааронею.

<p>2 И написа моисей воздвижения их и станы их, по словеси господню. И сии станове шествия их:

<p>3 воздвигошася от рамессы в месяц первый, в пятыйнадесять день перваго месяца: наутрие пасхи изыдоша сынове Исраилтестии рукою высокою пред\ всеми египтяны:

<p>4 и египтяне погребаху умершыя от них вся, яже изби Господь всякаго первенца в земли египетстей: и в бозех их сотвори отмщение Господь.

<p>5 И воздвигшеся сынове Исраилевы от рамессы, ополчишася в сокхофе:

<p>6 и воздвигшеся от сокхофа, ополчишася в вуфане, иже есть часть некая пустыни:

<p>7 и воздвигошася от вуфана, и ополчишася во устии ирофа, иже есть прямо веельсепфону, и ополчишася прямо магдолу:

<p>8 и воздвигошася прямо ирофу, и проидоша среди моря в пустыню: и идоша путем три дни в пустыни тии, и ополчишася в %[горькостехъ%].

<p>9 И воздвигошася от %[горькостей%] и приидоша в елим: и в елиме (быша) дванадесять источники вод, и седмьдесят стеблий фиников, и ополчишася у воды тамо.

<p>10 И воздвигошася от елима и ополчишася у моря чермнаго:

<p>11 и воздвигошася от моря чермнаго и ополчишася в пустыни син:

<p>12 и воздвигошася от пустыни син и ополчишася в рафаке:

<p>13 и воздвигошася от рафака и ополчишася в елусе:

<p>14 и воздвигошася от елуса и ополчишася в рафидине: и не бысть тамо воды людем пити.

<p>15 И воздвигошася от рафидина и ополчишася в пустыни сина:

<p>16 и воздвигошася от пустыни сина и ополчишася во %[гробех похотения%]:

<p>17 и воздвигошася от %[гробов похотения%] и ополчишася во асирофе:

<p>18 и воздвигошася от асирофа и ополчишася в рафаме:

<p>19 и воздвигошася от рафама и ополчишася в ремнон-фаресе:

<p>20 и воздвигошася от ремнон-фареса и ополчишася в лемвоне:

<p>21 и воздвигошася от лемвона и ополчишася в рессане:

<p>22 и воздвигошася от рессана и ополчишася в макеллафе:

<p>23 и воздвигошася от макеллафа и ополчишася во арсафафе:

<p>24 и воздвигошася от арсафафа горы и ополчишася в харадафе:

<p>25 и воздвигошася от харадафа и ополчишася в макидофе:

<p>26 и воздвигошася от макидофа и ополчишася в катаафе:

<p>27 и воздвигошася от катаафа и ополчишася во фарафе:

<p>28 и воздвигошася от фарафа и ополчишася в мафекке:

<p>29 и воздвигошася от мафекка и ополчишася во аселмоне:

<p>30 и воздвигошася от аселмона и ополчишася в масуруфе:

<p>31 и воздвигошася от масуруфа и ополчишася в ванаккане:

<p>32 и воздвигошася от ванаккана и ополчишася в горе гаддад:

<p>33 и воздвигошася от горы гаддад и ополчишася во етевафе:

<p>34 и воздвигошася от етевафа и ополчишася во евроне:

<p>35 и воздвигошася от еврона и ополчишася в гесион-гавере:

<p>36 и воздвигошася от гесион-гавера и ополчишася в пустыни син: и воздвигошася от пустыни син и ополчишася в пустыни фарани, яже есть кадис:

<p>37 и воздвигошася от кадиса и ополчишася в горе ор близ\ земли едомли.

<p>38 И взыде аарон жрец на гору ор повелением господним, и умре тамо в четыредесятое лето изшествия сынов Исраилевых из\ земли египетския, месяца пятаго в первый день месяца.

<p>39 И аарон бяше ста двадесяти трех лет, егда умре в горе ор.

<p>40 И услыша хананей царь арадский, и сей живяше в земли ханаани, егда вхождаху сынове Исраилевы.

<p>41 И воздвигошася от горы ор и ополчишася в селмоне:

<p>42 и воздвигошася от селмона и ополчишася в финоне:

<p>43 и воздвигошася от финона и ополчишася во овофе:

<p>44 и воздвигошася от овофа и ополчишася в гаи, об\ ону страну предел моавлих:

<p>45 и воздвигошася от гаи и ополчишася в девон-гаде:

<p>46 и воздвигошася от девон-гада и ополчишася в гелмон-девлафаиме:

<p>47 и воздвигошася от гелмон-девлафаима и ополчишася в горах аваримлих прямо нававу:

<p>48 и воздвигошася от гор аваримлих и ополчишася на западе моавли, у иордана при иерихоне:

<p>49 и воздвигошася от запада моавля и ополчишася у иордана, между есимофом, до велсаттима на запады моава.

<p>50 И рече Господь к моисею в западе моава у иордана при иерихоне, глаголя:

<p>51 глаголи сыном Исраилевым и речеши к ним: вы преходите иордан в землю ханааню,

<p>52 и погубите вся живущыя на земли от лица вашего, и разрушите стражбы их, и вся идолы излиянныя их сокрушите я, и вся капища их разрушите,

<p>53 и погубите вся живущыя на земли, и вселитеся в ню: вам бо дах землю их по жребию:

<p>54 и наследите землю их жребием по племенам вашым: многим умножите одержание их, и малым умалите одержание их: в неже изыдет имя его, тамо да будет жребий его: по племенам отечествий ваших наследите:

<p>55 аще же не погубите живущих на земли от лица вашего, будут, ихже оставите от них, остны во очесех ваших и стрелы в ребрах ваших, и совраждуют вам на земли, на нейже вы вселитеся:

<p>56 и будет якоже умыслих сотворити онем, то сотворю вам.

%{Глава}34.

<p>И рече Господь к моисею, глаголя:

<p>2 заповеждь сыном Исраилевым, и речеши к ним: вы входите в землю ханааню, сия будет вам в наследие, земля ханааня с пределы ея:

<p>3 и будет вам страна, яже к ливе от пустыни син даже до едома: и будут вам пределе к ливе, от края моря сланаго от востоков,

<p>4 и об\ъидут вас пределы от ливы до возшествия акравиня, и пройдут еннак, и будет исход его к ливе кадис-варни, и изыдет на село арад, и пройдет аселмона:

<p>5 и об\ъидут пределы от аселмона водотечу египетскую, и будет исход море (великое):

<p>6 и пределы морстии будут вам, море великое определит, сие будет вам пределы морстии:

<p>7 и сие будет вам предел к северу: от моря великаго измерите сами себе при горе %[гору%]:

<p>8 и от горы %[гору%] измерите сами себе, входяще во емаф, и будут преход его пределы садада:

<p>9 и изыдут пределы зефрона, и будет исход его арсенаин: сие будет вам пределы от севера:

<p>10 и измерите сами себе пределы восточныя от арсенаина до сепфамара:

<p>11 и снидут пределы от сепфамар-вила от восток на источники, и снидут пределы вилы, и пройдут на хребет моря хенереф, от восток:

<p>12 и снидут пределы на иордан, и будет преход его море сланое: сия будет земля вам, и пределы ея окрест.

<p>13 И заповеда моисей сыном Исраилевым, глаголя: сия земля, юже приимете в наследие по жребию, якоже повеле Господь, дати ю девяти племеном и полуплемени манассиину:

<p>14 яко взя племя сынов рувимлих и племя сынов гадовых, по домом отечеств их, и пол племене манассиина восприяша жребия своя:

<p>15 два племена и пол племене прияша жребия своя за иорданом при иерихоне от полудня на востоки.

<p>16 И рече Господь к моисею, глаголя:

<p>17 сия имена мужей, иже разделят вам землю: елеазар жрец и иисус навин:

<p>18 и по князю единому от племене возмете разделити вам землю.

<p>19 И сия имена мужем: племене иудина халев сын иефонниин,

<p>20 племене симеоня саламиил сын семиудов,

<p>21 племене вениаминя елдад сын хаслонь,

<p>22 племене данова князь воккор сын иеклинин,

<p>23 сынов иосифовых племене сынов манассииных князь аниил сын суфидов,

<p>24 племене сынов ефремлих князь камуил сын сафтанов,

<p>25 племене завулоня князь елисафан сын харнахов,

<p>26 племене сынов иссахаровых князь фалтиил сын озаин,

<p>27 племене сынов асировых князь ахиор сын селемиин,

<p>28 племене неффалимля князь фадаил сын амиудов.

<p>29 Сим заповеда Господь разделити сыном Исраилевым в земли ханаани.

%{Глава}35.

<p>И рече Господь к моисею на западе моавли у иордана при иерихоне, глаголя:

<p>2 заповеждь сыном Исраилевым, да дадят левитом от жребий одержания своего грады вселитися, и предградия градская окрест их да дадят левитом:

<p>3 и будут им грады вселятися, и участия их да будут скотом их и всем четвероножным их:

<p>4 и прилежащая градом, ихже дадите левитом, от стены града и вне, две тысящы лакот окрест:

<p>5 и да измериши страну вне града, яже на восток, две тысящы лакот, и страну, яже к ливе, две тысящы лакот, и страну, яже к морю, две тысящы лакот, и страну, яже к северу, две тысящы лакот, и град посреде сего будет вам, и пределы градов:

<p>6 и грады яже дадите левитом, шесть градов (да будут) убежных, ихже дадите убегати в ня убившему, и к сим четыредесять и два града:

<p>7 всех градов дадите левитом четыредесять и осмь градов, сия и предградия их:

<p>8 и грады, ихже дадите от одержания сынов Исраилевых, от многих многа, а от малых мала: кийждо по наследию своему, еже наследят, да дадят от градов левитом.

<p>9 И рече Господь к моисею, глаголя:

<p>10 глаголи сыном Исраилевым и речеши к ним: вы преходите иордан в землю ханааню:

<p>11 и разделите сами себе грады: убежища да будут вам убегати в ня убийце, всяк убивый душу нехотяй:

<p>12 и будут гради вам убежища от ужика крове, и да не умрет убивый, дондеже станет пред\ сонмом на суде:

<p>13 и грады, яже дадите, шесть градов, убежища да будут вам.

<p>14 Три грады дадите об\ ону страну иордана, и три грады дадите в земли ханаани:

<p>15 убежище да будет сыном Исраилевым, и пришелцу, и обиталнику иже в вас, да будут гради сии во убежище убегати тамо всякому убившему душу нехотением.

<p>16 Аще же орудием железным убиет его, и умрет, убийца есть: смертию да умрет убийца.

<p>17 Аще же камением из\ руки убиет его, и умрет от него, убийца есть: смертию да умрет убийца.

<p>18 Аще же орудием древяным из\ руки, от негоже умрет, убиет его, и умрет, убийца есть: смертию да умрет убийца.

<p>19 ужик крове, сей да убиет убившаго: егда усрящет его, сей да убиет его.

<p>20 Аще же вражды ради ринет его и вержет на него всяк сосуд по навету, и умрет,

<p>21 или от ненависти поразил его рукою, и умрет, смертию да умрет убивый, убийца есть: смертию да умрет убиваяй: ужик крове да убиет убийцу, егда сретится с ним.

<p>22 Аще же внезапу не вражды ради ринет его, или вержет на него всяк сосуд не по навету,

<p>23 или всяким каменем, имже вержет не ведый, и падет на него, и умрет, он же враг его не бе, ниже ищяй зла ему творити,

<p>24 и да судит сонм между убившим и между ужиком крове, по судбам сим,

<p>25 и избавит сонм убившаго от ужика крове, и да возвратит его сонм во град убежища его, в оньже убежа, и да поживет тамо, дондеже умрет жрец великий, егоже помазаша елеем святым.

<p>26 Аще же исходом изыдет убивый вне предел града, в оньже убежа тамо,

<p>27 и обрящет его ужик крове вне предел града убежища его, и убиет ужик крове убившаго, несть повинен:

<p>28 во граде бо убежания да живет, дондеже умрет жрец великий, и по умертвии жерца великаго да возвратится убивый в землю одержания своего.

<p>29 И да будут сия вам во оправдание суда в роды вашя во всех селениих ваших.

<p>30 Всякаго убившаго душу, пред\ свидетелми да убиеши убившаго: и свидетель един да не свидетелствует на смерть души.

<p>31 И да не возмете искупа за душу от убившаго, повинна суща убиению: смертию бо умрет:

<p>32 ниже да возмете искупа убежания во град убежища, да паки живет на земли, дондеже умрет жрец великий.

<p>33 И да не убиете земли, на нейже вы обитаете: кровь бо сия убивает землю, и не очистится земля от крове пролиянныя на ней, но токмо кровию проливающаго:

<p>34 и да не оскверните земли, на нейже живете, на нейже аз вселяюся посреде вас: аз бо есмь Господь вселяяйся посреде сынов Исраилевых.

%{Глава}36.

<p>И приидоша князи племене сынов галаадовых, сына махирова сына манассиина от племене сынов иосифовых, и глаголаша пред\ моисеом и пред\ елеазаром жерцем и пред\ князи домов отечеств сынов Исраилевых,

<p>2 и рекоша: господину нашему повеле Господь отдати землю наследия по жребию сыном Исраилевым: и господину нашему заповеда Господь дати наследие салпаада брата нашего дщерем его:

<p>3 и будут единому от племен сынов Исраилевых в жены, и отлучится жребий их от одержания отец наших, и приложится к наследию племене, имже будут в жены, и от жребия наследия нашего отлучится:

<p>4 аще же будет оставление сынов Исраилевых, и приложится наследие их к наследию племене, имже аще будут в жены, и от наследия племене отечества нашего отимется наследие их.

<p>5 И заповеда моисей сыном Исраилевым по повелению господню, глаголя: сице племя сынов иосифовых глаголют:

<p>6 сие слово, еже заповеда Господь дщерем салпаадовым, глаголя: идеже угодно им, да будут в жены, токмо от сонма отечества своего да будут в жены,

<p>7 и не превратится наследие сынов Исраилевых от племене в племя ино: яко кийждо в наследии племене отечества своего женитися имут сынове Исраилевы:

<p>8 и всяка дщи, ужичествующая наследие от племен сынов Исраилевых, единому сущих от сонма отца ея да будет жена: да ужичествуют сынове Исраилевы кийждо наследие отца своего:

<p>9 и не превратится жребий от племене в племя ино, но кийждо в наследии своем да женятся сынове Исраилевы.

<p>10 Якоже повеле Господь моисею, тако сотвориша дщери салпаадовы.

<p>11 И быша маала и ферса, и егла и мелха и нуа, дщери салпаадовы, сыном братии своея, от сонма манассиина сынов иосифовых, быша в жены:

<p>12 и бысть наследие их в племени сонма отца их.

<p>13 Сия заповеди и оправдания и суды, яже заповеда Господь рукою моисеовою на западе моавли при иордане прямо иерихону.

<p><br>Конец книзе четвертей моисеове: имать в себе глав 36.
