Руфь

%{Глава}1

<p>1 И бысть внегда судяху судии, бысть глад на земли. И иде муж от вифлеема иудина обитати в селе моавли, сам и жена его, и два сыны его:

<p>2 имя же мужеви елимелех, имя же жене его ноемминь и имя двема сынома его маалон и хелеон, ефрафейстии от вифлеема иудина. И приидоша в село моавле, и беша тамо.

<p>3 И умре елимелех муж ноемминин, и остася она и оба сыны ея:

<p>4 и пояста себе жены моавитския: имя единей орфа и имя вторей руфь: и жиша тамо до десяти лет.

<p>5 И умроста оба сыны ея, маалон и хелеон, и остася жена от мужа своего и от обоих сынов ея.

<p>6 И воста она и обе снохи ея, и возвратишася с села моавля: зане услыша на селе моавли, яко присети Господь людий своих дати им хлебы.

<p>7 И отиде от места, идеже бе, она и обе снохи ея с нею, и идяху в путь возвратитися в землю иудину.

<p>8 И рече ноемминь обема снохама своима: идите убо, возвратитеся каяждо в дом отца своего: да сотворит Господь с вами милость, якоже сотвористе со умершими и со мною:

<p>9 да даст Господь Бог вам обрести покой коейждо в дому мужа своего. И целова я: они же воздвигоша гласы своя и плакашася,

<p>10 и рекоша ей: ни, но идем с тобою в люди твоя.

<p>11 И рече ноемминь: обратитеся убо, дщери мои, вскую идете со мною; или еще мне сынове во утробе моей, и будут вам мужи;

<p>12 возвратитеся убо, дщери мои и отидите, яко состарехся, и не буду мужу: аще же бых и рекла, яко у мене есть надежда, да буду мужу и рожду сыны,

<p>13 вы ли пождете их, дондеже возрастут; и вы ли удержитеся, да не будете иному мужу; ни, дщери мои, яко горько бысть мне паче вас, яко изыде на мя рука господня.

<p>14 И воздвигоша гласы своя, и плакаша паки. И целова орфа свекровь свою, и возвратися в люди своя, руфь же последова ей.

<p>15 И рече ноемминь к руфе: се, возвратися ятровь твоя к людем своим и к богом своим, возвратися убо и ты в\ъслед ятрове своея.

<p>16 И рече руфь: не срящи мене то, еже оставити тебе или обратитися мне от тебе, но идеже идеши ты, и аз пойду, и идеже водворишися ты, водворюся и аз: людие твои людие мои, и Бог твой Бог мой:

<p>17 и идеже аще умреши, умру и тамо погребуся: тако да сотворит мне Господь, и сия да приложит, яко смерть разлучит между мною и тобою.

<p>18 Видевши же ноемминь, яко укрепися она ити с нею, умолче глаголати к ней ктому.

<p>19 Идосте же обе, дондеже приидосте в вифлеем. И бысть егда приидосте они в вифлеем, и возгласи весь град о них, и рекоша: еда сия есть ноемминь;

<p>20 И рече к ним: не зовите убо мене ноемминь, но зовите мене горька: яко исполни мя горести вседержитель зело:

<p>21 аз исполнь отидох, и ныне тщу мя возврати Господь: и вскую мя нарицаете ноемминь, Господь смири мя и вседержитель озлоби мя;

<p>22 И возвратися ноемминь и руфь моавитиня сноха ея с нею, обращающыяся с села моавля: и приидосте в вифлеем в начале жатвы ячменя.

%{Глава}2

<p>1 И бе муж знаемый мужу ноемминю: муж же силен от рода елимелехова, имя же ему вооз.

<p>2 И рече руфь моавитиня к ноеммини: да иду убо на ниву и соберу класы вследствующи, идеже аще обрящу благодать пред\ очима его. Рече же ей: иди, дщи (моя).

<p>3 И иде, и пришедши собираше на ниве вследствующи жателем: и прииде по случаю в часть нивы воозовы, иже от сродства елимелехова.

<p>4 И се, вооз прииде от вифлеема и рече жнущым: Господь с вами. И реша ему: да благословит тя Господь.

<p>5 И рече вооз отроку своему стоящему над\ жатели: чия отроковица сия;

<p>6 И отвеща отрок стояй над\ жнущими, и рече: отроковица моавитиня есть, пришедшая с ноемминою от села моавля:

<p>7 и рече: да соберу ныне и сложу в снопех по следу жнущих: и прииде, и ста от утра даже и до вечера, и ни мало почи на ниве.

<p>8 И рече вооз к руфе: слыши, дщи, не ходи собирати на ниву ину, и ты да не отидеши отсюду: но зде прилепися ко отроковицам моим,

<p>9 и очи твои да будут на ниве, идеже жнут, и да ходиши в\ъслед их: се, заповедах отроком не коснутися тебе: и егда возжаждеши, и да идеши к сосудом, и пиеши отнюдуже черплют отроцы.

<p>10 И паде (отроковица) ниц и поклонися до земли, и рече ему: что яко обретох благодать пред\ очима твоима, еже познати мя, аз же есмь странна;

<p>11 И отвеща вооз и рече к ней: возвещением возвестися мне, елика сотворила еси со свекровию твоею по умертвии мужа твоего, и како оставила еси отца твоего и матерь твою и землю рождения твоего, и пришла еси в люди, ихже не ведала от вчера и третияго дне:

<p>12 да воздаст Господь дело твое, и да будет мзда твоя исполнь от Господа Бога Исраилева, к немуже пришла еси уповати под\ крилома его.

<p>13 она же рече: обретох благодать пред\ очима твоима, господине мой, яко утешил мя еси, и яко глаголал еси в сердце рабы твоея, и се, аз буду яко едина от рабынь твоих.

<p>14 И рече ей вооз: уже час ясти, приближися убо семо, да яси хлеб мой, и омочи укрух твой во оцет. И сяде руфь от страны жателей: и подаде ей вооз пряжмо, и яде и насытися, и оста:

<p>15 и воста собирати. И заповеда вооз отроком своим, глаголя: среде снопов да собирает, и не посрамите ю:

<p>16 и носяще носите ей, и отлагающе отлагайте ей от снопов, и оставите ю собирати и ясти, и не возбраните ей.

<p>17 И собира до вечера на ниве, и измлати еже собра, и бысть яко ифи мера ячменя:

<p>18 и взя, и прииде во град. И виде свекровь ея еже собра: и из\ъемши руфь от недр своих, даде свекрови своей, еже оставила, от нихже насытися.

<p>19 И рече к ней свекровь ея: где еси собирала днесь, и где работала; да будет благословен познавый тя. И поведа руфь свекрови своей, где работала, и рече: имя мужу вооз, у негоже работах днесь.

<p>20 Рече же ноемминь снохе своей: благословен есть Господем, яко не остави милости своея с живыми и со умершими. И рече ей ноемминь: ужик есть нам муж той, и есть от ужик наших.

<p>21 И рече руфь ко свекрови своей: и мне убо рече: ко отроковицам моим пристани, дондеже скончают всю жатву, яже есть мне.

<p>22 И рече ноемминь к руфе снохе своей: благо, дщи, яко ходила еси со отроковицами его, и не сопротивятся тебе на иней ниве.

<p>23 И приста руфь ко отроковицам воозовым собирати (класы), дондеже скончася жатва ячменя и пшеницы: и седе со свекровию своею.

%{Глава}3

<p>1 Рече же ей ноемминь свекровь ея: дщи (моя), не поищу ли тебе покоя, да благо ти будет;

<p>2 и ныне вооз не ужик ли нам, идеже со отроковицами его была еси; се, той веет на гумне ячмень сея нощи:

<p>3 ты же измыйся, и помасти лице твое, и облецыся в ризы твоя (светлыя), и изыди на гумно: не явися мужу, дондеже скончает ясти и пити:

<p>4 и будет внегда уснути ему, и познаеши место, где ляжет, тамо да внидеши, и открыеши у ног его, и ляжеши: и той повесть тебе, яже имаши творити.

<p>5 И рече руфь к ней: вся елика речеши мне, сотворю.

<p>6 И иде на гумно, и сотвори по всему, елика заповеда ей свекровь ея.

<p>7 И яде вооз и пи, и возблажа сердце его, и иде спати со страны стога: она же прииде втай, и откры яже у ног его, и ляже.

<p>8 И бысть в полунощи, ужасеся муж и возмятеся, и се, жена лежит у ног его:

<p>9 и рече (ей вооз): кто еси ты; она же рече: аз есмь руфь раба твоя, да возложиши крило твое на рабу твою, яко ужик ты еси.

<p>10 И рече вооз: благословена ты Господем богом, дщи, яко разблажила еси милость твою последнюю паче первыя, еже не ити тебе в\ъслед юнот, аще убог, аще богат:

<p>11 и ныне, дщи, не бойся: вся елика речеши, сотворю тебе: весть бо все племя людий моих, яко жена силы ты еси:

<p>12 и ныне поистинне ужик есмь аз: но еще есть ужик ближший мене:

<p>13 прележи сию нощь, и будет заутра аще приимет тя, то благо: да поймет: аще ли не восхощет пояти тебе, то поиму тя аз, жив Господь: прележи до заутрия.

<p>14 И лежа у ног его до заутрия: она же воста, прежде неже познати мужу подруга своего. И рече вооз: да не увестся, яко приходила жена на гумно.

<p>15 И рече ей: принеси покрывало еже на тебе, и держи е. она же держа е, и намери ей шесть мер ячменя, и заде ей: и иде во град.

<p>16 И прииде руфь ко свекрови своей. она же рече ей: что есть, дщи; И поведа ей вся, елика сотвори ей муж.

<p>17 И рече ей: шесть мер сих ячменя даде ми, глагола бо ко мне: да не идеши тща ко свекрови своей.

<p>18 она же рече: седи, дщи, дондеже увеси, како падет слово: не умолчит бо муж, дондеже совершится слово днесь.

%{Глава}4

<p>1 И вооз прииде ко вратом и седе тамо: и се, ужик мимоидяше, о немже глагола вооз. И рече ему вооз: уклонився сяди зде. он же уклонися и седе.

<p>2 И поя вооз десять мужей от старейшин града, и рече: сядите зде. И седоша.

<p>3 И рече вооз ужику: часть села, яже есть брата нашего елимелеха, яже дадеся ноеммине возвратившейся от села моавля:

<p>4 аз же рекох: явлю тебе сие во ухо твое, глаголя, пристяжи пред\ седящими и пред\ старейшины людий моих: и аще ужичествуеши, ужичествуй: аще же не ужичествуеши, повеждь ми, да ведаю: яко несть разве тебе еже ужичествовати ближший, и аз есмь по тебе. он же рече: аз есмь, ужичествую.

<p>5 И рече вооз: в день в оньже пристяжеши село от руки ноеммини, и от руфы моавитяныни жены умершаго, и сию достоит ти пояти, да возставиши имя умершаго в наследие его.

<p>6 И рече ужик: не возмогу ужичествовати себе, да не разсыплю наследия моего: ужичествуй себе ты ужичество мое, аз бо не возмогу ужичествовати.

<p>7 И сие управление бысть прежде во Исраили о ужичествовании и о пременении, еже укрепити всякое слово: и иззуваше муж сапог свой, и даяше подругу своему ужичествующу ужичество его: и сие бяше свидетелство во Исраили.

<p>8 И рече ужик воозу: пристяжи себе ужичество мое. И иззув сапог свой, даде ему.

<p>9 И рече вооз старейшинам и всем людем: свидетеле вы днесь, яко пристяжах днесь вся, яже елимелехова, и вся елика суть хелеонова и маалонова, от руки ноеммини:

<p>10 ксему же руфь моавитяныню жену маалоню поемлю себе в жену возставити имя умершаго в наследие его, да не погибнет имя умершаго от братии его и от племене людий его: свидетеле вы днесь.

<p>11 И отвещаша вси людие иже у врат: свидетеле есмы. И старейшины реша: да даст Господь жене твоей, входящей в дом твой, якоже рахили и яко лии, яже создаша обе дом Исраилев, и сотвориша силу во ефрафе, и будет имя в вифлееме:

<p>12 и буди дом твой якоже дом фаресов, егоже роди фамарь иуде, от семене твоего даст тебе Господь от рабы сея чада.

<p>13 И поя вооз руфь, и бысть ему жена, и вниде к ней: и даде ей Господь зачати, и роди сына.

<p>14 И рекоша жены к ноеммине: благословен Господь, иже не разсыпа ужика твоего днесь, и прозовется имя твое во Исраили,

<p>15 и будет тебе во обращающаго душу и в прекормление старости твоея, яко сноха твоя, возлюбившая тебе, роди сына, яже есть блага тебе паче седми сынов.

<p>16 И взя ноемминь отроча, и положи е на лоне своем, и бысть ему кормилица.

<p>17 И прозваша соседи имя его, глаголюще: родися сын ноеммине. И нарекоша имя ему овид: сей есть отец иессеа, отца Давидова.

<p>18 И сия родства фаресова: фарес роди есрома:

<p>19 есром же роди арама: арам же роди аминадава:

<p>20 аминадав же роди наассона: наассон же роди салмона:

<p>21 салмон же роди вооза: вооз же роди овида:

<p>22 овид же роди иессеа: иессей же роди Давида.
