Неемии

%{Глава}1

<p>1 Словеса неемии сына ахалиина. И бысть в месяце хаселев, двадесятаго лета, и аз бех в сусан-авире.

<p>2 И прииде (ко мне) ананиа един от братий моих с мужи иудовы, и вопросих их о спасшихся, иже осташася от пленения, и о иерусалиме.

<p>3 И рекоша ми: оставшиися от пленения тамо во стране, во озлоблении велице и в поношении, и стены иерусалимския разорены, и врата его сожжена огнем.

<p>4 И бысть егда услышах словеса сия, седох и плаках и рыдах дни (многи), и бех постяся и моляся пред\ лицем Бога небеснаго,

<p>5 и рекох: молю тя, Господи Боже небесный, крепкий, великий и страшный, храняй завет и милосердие любящым тя и хранящым заповеди твоя:

<p>6 да будут уши твои внемлюще и очи твои отверсте, еже слышати молитву раба твоего, еюже аз молюся пред\ тобою днесь, день и нощь, о сынех Исраилевых рабех твоих: и исповедаюся о гресех сынов Исраилевых, имиже согрешихом пред\ тобою, и аз и дом отца моего согрешихом:

<p>7 преступлением преступихом тебе и не сохранихом заповедий (твоих) и повелений и судеб, яже повелел еси моисею рабу твоему:

<p>8 помяни убо слово, еже заповедал еси моисею рабу твоему глаголя: аще преступите вы, аз расточу вы в люди,

<p>9 и аще обратитеся ко мне и сохраните заповеди моя и сотворите я, аще будет разсеяние ваше до конца небесе, оттуду соберу вы и введу вы в место, еже избрах вселитися имени моему тамо:

<p>10 и тии раби твои и людие твои, ихже искупил еси силою твоей великою и рукою твоею крепкою:

<p>11 молю, Господи, да будет ухо твое внемлющее на молитву раба твоего и на молитву рабов твоих хотящих боятися имене твоего: и благопоспеши убо рабу твоему днесь, и даждь его в щедроты пред\ мужем сим. И аз бых виночерпчий царев.

%{Глава}2

<p>1 И бысть в месяце нисане лета двадесятаго артаксеркса царя, и вино бе предо мною: и взях вино и дах царю, и не бе ин пред\ ним.

<p>2 И рече ми царь: чесо ради лице твое прискорбно есть, а неси болезнуяй; и несть сие, разве скорбь сердца. И убояхся зело

<p>3 и рекох царю: царю, во веки живи: како не быти прискорбну лицу моему, понеже град, дом гробов отец моих опусте, и врата его сожжена суть огнем.

<p>4 И рече ми царь: почто о сем ты вопрошаеши; И помолихся Господу Богу небесному

<p>5 и рекох ко царю: аще царю видится благо, и аще угоден будет раб твой пред\ тобою, да послеши мене во иудею, во град гробов отец моих, и возсозижду его.

<p>6 Рече же ми царь, и наложница седяше близ\ его: до коего времене будет путь твой, и когда возвратишися; И угодно бысть пред\ лицем царевым, и посла мя, и положих ему время.

<p>7 И рекох царю: аще царю видится благо, даждь мне послание ко воеводам стран за рекою, да преведут мене, дондеже прииду во иудею,

<p>8 и послание ко асафу стражу дубравы царевы, да даст ми древа покрыти врата столпа дому, и на стены градныхя, и на дом, в оньже вниду. И даде ми царь, якоже рука божия благая (бе) со мною.

<p>9 И приидох ко воеводам стран за рекою и дах им послание царево: посла же царь со мною началники силы и конницы.

<p>10 И услыша санаваллат аронитин и товиа раб аммонитин, и зло има бысть, яко прииде человек взыскати блага сыновом Исраилевым.

<p>11 И приидох во иерусалим и бых ту три дни.

<p>12 И востах нощию аз и мужие не мнози со мною, и ни комуже возвестих, что Бог дает в сердце мое сотворити со Исраилем, и скота не бе со мною, токмо скот, на немже аз седях.

<p>13 И внидох во врата юдоли нощию, ко устию источника смоковничнаго и ко вратом гнойным, и бых размышляя о стене иерусалимстей разореней и о вратах его пояденых огнем.

<p>14 И приидох ко вратом источника и ко купели цареве, и не бысть места скоту, на немже седях, да пройдет.

<p>15 И взыдох на стену потока нощию, и размышлях о стене, и бех во вратех юдоли, и возвратихся.

<p>16 Стрегущии же не ведяху, камо ходих и что аз творю, и иудеом и священником, и честным и воеводам и прочым творящым дела даже до тогда не сказах.

<p>17 И рекох им: вы видите озлобление сие, в немже есмы, како иерусалим опустошен, и врата его предана огню: приидите, и созиждем стены иерусалима, и не будем ктому в поношение.

<p>18 И сказах им руку божию, яже есть блага со мною, и словеса царева, яже глагола мне, и рекох: востанем и созиждем. И укрепишася руцы их во благое.

<p>19 И услыша санаваллат аронитин и товиа раб аммонитин и гисам аравитин, и посмеяшася нам, и приидоша к нам, и уничижиша, и рекоша: что дело сие, еже вы творите; еда вы противу царя отметаетеся;

<p>20 И воздах им слово и рекох к ним: Бог небесе, той благопоспешит нам, и мы раби его чистии, (востанем) и созиждем: вам же несть части и правды и памяти во иерусалиме.

%{Глава}3

<p>1 И воста елиасув священник великий и братия его священницы, и создаша врата овчая: сии освятиша их и поставиша двери их и даже до столпа ста лакот освятиша их, даже до столпа анамеиля.

<p>2 И близ\ его созидаша мужие иерихонстии, и близ\ их созида закхур сын аманиин.

<p>3 Врата же рыбная созидаша сынове асанаевы: сии покрыша их и поставиша двери их и заворы их и вереи их.

<p>4 И близ\ их созидаше из\ рамофы сын уриин, сына аккосова: и близ\ его созидаше мосоллам сын варахиин, сына мазевиля: и близ их созидаше садок сын ваанаев:

<p>5 и близ\ их созидаша фекоими, сильнии же их не положиша выи своея в дело Господа Бога своего.

<p>6 И врата старая созидаше иоида сын фасеков и месуллам сын васодиев: тии покрыста их и постависта двери их и заворы и вереи их.

<p>7 И близ\ их созидаша малтиа гаваонитин и еварон миронофит, мужие от гаваона и масфы, даже до престола князя (иже бысть) об\ он пол реки.

<p>8 И близ\ его созида озиил сын арахиев златарь: и близ\ его созида ананиа сын рокеима, и возставиша иерусалим даже до стены широкия.

<p>9 И близ\ их созидаше рафаиа сын сурин, началник половины окрестныя страны иерусалимли.

<p>10 И близ\ их созидаше иедеа сын еромафов, и противу дому его: и близ\ его созида аттуф сын асаваниин.

<p>11 И вторую часть созидаше мелхиа сын ирамов и асув сын фааф-моавль, и даже до столпа пещнаго.

<p>12 И близ\ его созидаше саллум сын аллоисов, началник половины страны окрестныя иерусалимли, той и дщери его.

<p>13 Врата юдоли созидаша анун и обитающии в заноне: тии создаша их и поставиша двери их и заворы их и вереи их, и тысяща лакот в стене даже до врат гнойных.

<p>14 И врата гнойная созидаше мелхиа сын рихавль, началник окрестныя страны вифакрамския, той и сынове его, и покрыша их и поставиша двери их и заворы их и вереи их.

<p>15 И врата источника созидаше соломон сын халезеов, началник страны масфы: той созда их и покры их, и постави двери их и заворы их и вереи их, и стену купели силоамли ко вертограду цареву и даже до степеней низходящих от града давидова.

<p>16 По немже созидаше неемиа сын завухов, началник половины страны вифсуровы, даже до вертограда гроба давидова и даже до купели устроеныя и даже до дому сильных.

<p>17 По нем созидаша левити, раум сын ванаимль: по нем созидаше асавиа, началник половины страны кеилы на стране своей,

<p>18 и по нем созидаша братия их, веней сын инададов, началник половины окрестныя страны кеилы.

<p>19 И созидаше близ\ его азур сын иисусов, началник масфы, меру вторую столпа восхода касающагося углу.

<p>20 И по нем созидаше варух, сын завуев, меру вторую от угла даже до врат дому елиасува священника великаго.

<p>21 По нем созидаше мерамоф сын урии, сына аккосова, меру вторую от врат дому елиасувова даже до конца дому елиасувова.

<p>22 И по нем созидаша священницы, мужие от поля (иорданска).

<p>23 И по нем созидаста вениамин и асув противу домов своих: и по нем созидаше азариа сын маасиев, сына ананиина, близ\ дому своего.

<p>24 По нем созидаше ваней сын ададов меру вторую от дому азарии даже до угла и даже до уклонения.

<p>25 Фалах сын узаин противу угла и столпа возвышенаго из\ дому царева высоко, иже во дворе темничнем: и по нем фадаиа сын форосов.

<p>26 И нафиними обиташа во офале, даже до вертограда врат водных ко востоком и даже до столпа, иже бе возвышен.

<p>27 И по них созидаша фекоими меру вторую от страны столпа великаго и высокаго даже до стены офлы.

<p>28 Вышше врат конских созидаша священницы, един кийждо противу дому своего.

<p>29 И по нем созидаше саддук сын еммирь противу дому своего: и по нем созидаше самаиа сын сехениев, страж врат восточных.

<p>30 По нем созидаше ананиа сын селемиев и аном сын селефов шестый меру вторую: по нем созидаше месуллам сын варахиев противу сокровищницы своея.

<p>31 По нем созидаше мелхиа сын сарефиев даже до дому нафинимля и щиты продающих, противу врат судных, и даже до горницы угла.

<p>32 И посреде врат овчих созидаша ковачи и щитопродавцы.

%{Глава}4

<p>1 И бысть егда услыша санаваллат, яко мы созидаем стены, и зло ему вменися, и разгневася зело, и посмеяшеся иудеом,

<p>2 и рече пред\ братиею своею, иже бяху сила соморов, и рече: что иудее сии созидают свой град; еда жрети будут; или возмогут; или днесь изцелят камение, повнегда быти им в прах земли сожженным;

<p>3 И товиа амманитянин близ\ его прииде и рече им: еда пожрут, или ясти имут на месте своем; не взыдет ли лисица и разорит стену каменей их;

<p>4 И рече неемиа: услыши, Боже наш, яко сотворени есмы в посмеяние,

<p>5 и обрати поношение их на главу их, и даждь их в посмеяние в землю пленения,

<p>6 и не покрый беззакония их.

<p>7 Бысть же егда услыша санаваллат и товиа, и аравляне и амманите, яко взыде отрасль стен иерусалимских, зане начаша разселины заграждати, и зло им явися зело.

<p>8 И собрашася вси вкупе, да приидут и ополчатся на иерусалим и разорят его.

<p>9 И молихомся ко Богу нашему и поставихом стражы на стене противу их день и нощь от лица их.

<p>10 Рече же иуда: истомлена есть сила (от) враг, и земля многа есть, и мы не можем созидати стены.

<p>11 И рекоша оскорбляющии нас: не познают и не увидят, дондеже приидем посреде их и убием их, и престати сотворим делу.

<p>12 И бысть егда приидоша иудее, иже обитаху близ\ их, и реша нам: восходят от всех язык на ны.

<p>13 И поставих в нижайших местех созади стен в закровении, и поставих люди по племеном с мечи их и с сулицами их и с луками.

<p>14 И видех, и востах, и рекох ко честным и к воеводам и ко прочым людем: не убойтеся от лица их, помяните Господа Бога нашего великаго и страшнаго, и ополчитеся за братию вашу, за сыны вашя и дщери вашя, жены вашя и домы вашя.

<p>15 Бысть же егда услышаша врази наши, яко ведомо бысть нам, и разори Бог совет их: и возвратихомся вси мы на стены, кийждо ко делу своему.

<p>16 И бысть от дне того, пол вчиненых делаху дело, и половина их уготована бысть ко брани с сулицами и щитами, и луки и бронями, и началницы созади всего дому иудина.

<p>17 Созидающии стену и носящии бремена со оружием: единою рукою своею творяху дело, а другою держаху мечь.

<p>18 Созидающым же единому коемуждо мечь бысть опоясан при бедре его, и созидаху, и трубяху трубами близ\ их.

<p>19 И рекох ко честным и ко старейшинам и ко прочым людем: дело велико есть и пространно, и мы разлучени есмы на стене далече кийждо от брата своего:

<p>20 на месте идеже услышите глас трубный, тамо тецыте к нам, и Бог наш ополчится о нас.

<p>21 И мы быхом творяще дело, и пол нас держаху сулицы от восхода зари утренния даже до восхода звезд.

<p>22 Во время же то рекох людем: кийждо со отроком своим да пребывает в среде иерусалима: и будет вам нощь на стражу, а день на делание.

<p>23 Аз же и братия мои и отроцы и мужие стражи, иже бяху созади мене, не снимахом одеяний наших тамо ни един от нас.

%{Глава}5

<p>1 И бысть вопль людий и жен их велик на братию свою иудеи.

<p>2 И быша нецыи глаголюще: сынове наши и дщери нашя мнози суть нам, и да возмем (за цену) пшеницу и ядим и живи будем.

<p>3 И быша нецыи глаголюще: села наша и винограды нашя и домы нашя мы да дадим в залог, и возмем пшеницу, и ясти будем.

<p>4 И быша нецыи глаголюще: взаим взяхом сребро на дани царевы, дадим села наша и винограды нашя и домы нашя:

<p>5 и ныне якоже плоть братий наших, плоть наша, якоже сынове их, сынове наши: и се, мы порабощаем сыны нашя и дщери нашя в рабы, и суть от дщерей наших порабощены, и несть силы в руках наших (откупити) и села наша и винограды нашя у вельмож.

<p>6 И оскорбех зело, егда услышах вопль их и словеса сия.

<p>7 И усоветова сердце мое во мне, и воспретих державным и началным и рекох им: лихвы ли кийждо от брата своего истяжет, юже вы истязуете; и собрах противу им собрание велико

<p>8 и рекох им: мы искупихом братию нашу иудеов, проданых языком, по силе нашей: вы же продасте братию вашу, и отдадутся нам; И умолчаша, и не обретоша что отвещати.

<p>9 И рекох: не добро дело, еже вы творите: тако не во страсе Бога нашего (ходяще) убежите ли от поношения языков врагов наших;

<p>10 и аз и братия моя и знаемии мои взаим дахом им пенязи и пшеницу: оставим убо лихоимство сие:

<p>11 возвратите же им днесь села их и винограды их и маслины их и домы их, и от сребра пшеницу и вино и елей отдадите им.

<p>12 И рекоша: отдадим и от них не взыщем, тако сотворим, якоже ты глаголеши. И призвах священников и заклях их сотворити по словеси сему.

<p>13 И отрясох одежду мою и рекох: тако да истрясет Бог всякаго мужа, иже не исполнит слова сего, от дому его и от трудов его, и да будет тако оттрясен и тощь. И рече все множество: аминь. И восхвалиша Бога. И сотвориша людие по глаголу сему.

<p>14 От дне того, в оньже повеле (царь) мне быти вождем их в земли иудине, от лета двадесятаго и даже до лета тридесять втораго артаксеркса царя, лет дванадесять, аз и братия моя оброку их не ядохом.

<p>15 И оброков первых, имиже прежде мене отягчиша их, и прияша от них в хлебе и в вине, по сих сребра (на всяк день) дидрахм четыредесять: и служебницы их обладаша людьми. Аз же не сотворих тако ради страха божия.

<p>16 И в деле стены сия созидах: и села не стяжах, и вси отроцы мои собрани бяху тамо на дело.

<p>17 Иудей же и началников сто пятьдесят мужей, и приходящии к нам от язык, иже окрест нас, при трапезе моей.

<p>18 И бе уготовано мне на всяк день: телец един и овец шесть избранных и козел быша мне (и птицы), и между десяти дний всем вина много: и с сими хлеба господству моему не взысках, зане тяжка работа на людех сих.

<p>19 Помяни мя, Боже мой, во благо по всем, елика сотворих людем сим.

%{Глава}6

<p>1 Бысть же егда услыша санаваллат и товиа и гисам аравийский и прочии врази наши, яко создах стену, и не остася в них скважня: и аз даже до времене онаго дверий не поставих во вратех:

<p>2 и посла санаваллат и гисам ко мне, глаголюща: прииди, и соберемся вкупе в весех на поли оно (глаголемем). Тии же помышляста мне сотворити злое.

<p>3 И послах к нима послов, глаголя: дело велико аз творю и не могу снити, да не престанет дело: егда же совершу е, взыду к вама.

<p>4 И посласта ко мне, якоже глагол сей, четырижды, и послах к нима по сим.

<p>5 И присла ко мне санаваллат пятое отрока своего, и послание отверсто в руку его, и бе написано в нем:

<p>6 во языцех услышано есть, и гисам рече, яко ты и иудее мыслите отступити, сего ради ты созидаеши стену, и ты да будеши им в царя:

<p>7 и к сим пророки поставил еси себе, да будеши во иерусалиме царем над\ иудою: и ныне возвестятся царю словеса сия: и сего ради ныне прииди, да сотворима совет вкупе.

<p>8 И послах к нему, глаголя: не сотворися по словесем сим, якоже ты глаголеши, зане от сердца твоего ты лжеши в сих:

<p>9 яко вси страшат нас, глаголюще: ослабеют руцы их от дела сего, и не сотворится: и ныне укрепих руки моя.

<p>10 И аз внидох в дом семеа сына далаиева, сына метавеилева, и той заключен, и рече: да соберемся в дом божий посреде его и заключим двери его, яко приходят нощию, да убиют тя.

<p>11 И рекох: кто есть муж, яков аз, и убежит; или кто яко аз, иже внидет в дом, и жив будет; не вниду.

<p>12 И уразумех, и се, Бог не посла его: яко пророчествова слово на мя.

<p>13 И товиа и санаваллат наяста на мя народ, да устрашуся, и сотворю тако, и согрешу, и да буду им во имя зло, яко да поносят ми.

<p>14 Помяни, Боже, товию и санаваллата по делом их сим, и ноадиа пророка и прочих пророк, иже страшаху мя.

<p>15 И совершися стена в двадесять пятый месяца елула в пятьдесят и два дни.

<p>16 И бысть егда услышаша вси врази наши, и убояшася вси языцы, иже окрест нас, и нападе страх велик пред\ очи их, и познаша, яко от Господа Бога нашего совершено бысть дело сие.

<p>17 И во дни оны от многих державных иудиных послания прихождаху к товии, и товиина (послания) прихождаху к ним.

<p>18 Мнози бо во иудеи кляшася ему, яко зять бе сехении сына ираева: и ионафан сын его поя дщерь месулама сына варахиина в жену.

<p>19 И словеса его быша глаголющии ко мне, и словеса моя быша износящии ему. И послание посла товиа, да устрашит мене.

%{Глава}7

<p>1 И бысть егда создася стена, и поставих двери, и сочтох придверники и певцы и левиты:

<p>2 и повелех анании брату моему и анании началнику дому, иже во иерусалиме: той бо бе яко муж истинен и бояйся Бога паче прочих:

<p>3 и рекох има: да не отверзутся врата иерусалимская, дондеже взыдет солнце: и еще им бдящым, да заключатся врата и засунута да будут засовами: и постави стражы от обитающих во иерусалиме, кийждо во стражи своей и кийждо противу дому своего.

<p>4 Град же бысть широк и велик, и людий мало в нем, и не бяху домы создани.

<p>5 И даде Бог в сердце мое, и собрах честных и князей и народ в собрание: и обретох книгу сочисления тех, иже взыдоша первее, и обретох написано в ней:

<p>6 и тии сынове страны возшедшии от пленения преселения, ихже пресели навуходоносор царь вавилонский, и возвратишася во иерусалим и иудею, кийждо муж во град свой,

<p>7 с зоровавелем и иисусом и неемиею, азариа и веелма, наеман, мардохей, ваасан, маасфараф, ездра, вогуиа, инаум, ваана, масфар, мужие людий Исраилевых:

<p>8 сынове форосовы две тысящы сто седмьдесят два,

<p>9 сынове сафатиевы триста седмьдесят два,

<p>10 сынове ираевы шесть сот пятьдесят два,

<p>11 сынове фааф-моавли сынов иисусовых и иоавлих две тысящы шесть сот и осмьнадесять,

<p>12 сынове еламовы тысяща двести пятьдесят четыри,

<p>13 сынове соффуевы осмь сот четыредесять пять,

<p>14 сынове заханевы седмь сот шестьдесят,

<p>15 сынове вануиевы шесть сот четыредесять осмь,

<p>16 сынове вереиевы шесть сот двадесять осмь,

<p>17 сынове гетадовы две тысящы триста двадесять два,

<p>18 сынове адоникамли шесть сот шестьдесят седмь,

<p>19 сынове вагуиевы две тысящы шестьдесят седмь,

<p>20 сынове идини шесть сот пятьдесят четыри,

<p>21 сынове атировы и сынове езекиевы девятьдесят осмь,

<p>22 сынове исамиевы триста двадесять осмь,

<p>23 сынове васеиевы триста двадесять четыри,

<p>24 сынове арифовы сто дванадесять, сынове асеновы двести двадесять три,

<p>25 сынове гаваони девятьдесят пять,

<p>26 сынове вефалеимли сто двадесять три, сынове атофовы пятьдесят шесть,

<p>27 сынове анафофовы сто двадесять осмь,

<p>28 сынове азамофовы, мужие вифовы, четыредесять два,

<p>29 мужие кариафиаримли, кафировы и вирофовы седмь сот четыредесять три,

<p>30 мужие арама и гаваа шесть сот двадесять един,

<p>31 мужие махимасовы сто двадесять два,

<p>32 мужие вефили и аиевы сто двадесять три, мужие анавиа другаго сто пятьдесят два,

<p>33 сынове мегевосовы сто пятьдесят шесть,

<p>34 мужие иламаевы тысяща двести пятьдесят два,

<p>35 сынове ирамли триста двадесять,

<p>36 сынове иериховы триста четыредесять пять,

<p>37 сынове лодовы, адидовы и оновы седмь сот двадесять един,

<p>38 сынове ананини три тысящы девять сот тридесять:

<p>39 священницы, сынове иодаевы в дому иисусове девять сот седмьдесят три,

<p>40 сынове еммировы тысяща пятьдесят два,

<p>41 сынове фассеуровы тысяща двести четыредесять седмь,

<p>42 сынове ирамовы тысяща седмьнадесять:

<p>43 левити, сынове иисуса кадмиильскаго от сынов удуилих седмьдесят четыри:

<p>44 певцы, сынове асафовы сто двадесять осмь:

<p>45 дверницы сынове селлумли,

<p>46 сынове атировы, сынове телмони, сынове аккувовы, сынове атитовы, сынове савиины сто тридесять осмь:

<p>47 нафиними, сынове илаевы, сынове асефовы, сынове заваофовы,

<p>48 сынове кирасовы, сынове сисаины, сынове фадони, сынове лавани, сынове агавовы, сынове акувовы,

<p>49 сынове утаевы, сынове китаровы, сынове гавовы, сынове селмеини, сынове анановы,

<p>50 сынове садеины, сынове гааровы, сынове рааиины,

<p>51 сынове раасони, сынове некодовы,

<p>52 сынове гизамли, сынове озины, сынове фессовы,

<p>53 сынове висиины, сынове меиноновы, сынове нефосаины,

<p>54 сынове ваквуковы, сынове ахифовы, сынове арурины,

<p>55 сынове васалофовы, сынове мидаевы, сынове адасани,

<p>56 сынове варкуевы, сынове сисарафовы, сынове фимаевы,

<p>57 сынове нисиины, сынове атифовы: сынове рабов соломоновых,

<p>58 сынове сутеины, сынове сафаратовы, сынове феридины,

<p>59 сынове лелилины, сынове доркони, сынове гадаили, сынове фарахасовы,

<p>60 сынове саваини, сынове иммини:

<p>61 вси нафиними и сынове слуг соломоновых триста девятьдесят два.

<p>62 И сии взыдоша от фелмефа, феласар, харув, ирон, иемир, и не могоша сказати домов отечеств своих и семене своего, от Исраиля ли быша:

<p>63 сынове далеаевы, сынове вуаевы, сынове товиины, сынове некодаевы, шесть сот четыредесять два:

<p>64 и от священник сынове авиевы, сынове аккосовы, сынове верзеллаины, яко пояша от дщерей верзеллаа галаадитина жены и прозвашася по имени их.

<p>65 Сии искаша писания своего родословия, и не обретоша, и извержени суть от священства.

<p>66 Рече же аферсафа им, да не ядят от святая святых, дондеже востанет священник из\ъявляяй.

<p>67 И бысть весь собор единодушно аки четыредесять две тысящы триста шестьдесят,

<p>68 кроме рабов их и рабынь их, ихже бяху седмь тысящ триста тридесять седмь: и певцы и певницы двести тридесять шесть.

<p>69 Кони (их) седмь сот тридесять шесть, мски их двести четыредесять пять, велблюды их четыре ста тридесять пять, ослы их шесть тысящ седмь сот двадесять.

<p>70 И от части началников отечеств даша в дело аферсафе, даша в сокровище златых тысящу, фиал пятьдесят и риз жреческих тридесять.

<p>71 И от началников отечеств даша в сокровище дела злата драхм двадесять тысящ и сребра мнас две тысящы и триста.

<p>72 И даша прочии людие злата драхм двадесять тысящ и сребра мнас две тысящы и двести, и риз священнических шестьдесят седмь.

<p>73 И седоша священницы и левити и дверницы и певцы и прочий народ и нафиними и весь Исраиль во градех своих.

%{Глава}8

<p>1 И прииде месяц седмый, сынове же Исраилевы бяху во градех своих: и собрашася вси людие яко муж един на пространство, еже пред\ враты водными, и рекоша ездре писарю, да принесет книгу закона моисеова, егоже заповеда Господь Исраилю.

<p>2 И принесе ездра священник закон пред\ множество от мужей даже до жен, и всем, иже можаху разумети слышаще, в день первый месяца седмаго,

<p>3 и чте в нем (явно на пространстве, еже пред\ враты водными), от утра даже до полудне, пред\ мужи и женами, и сии бяху разумеюще, и уши всех людий ко книзе закона.

<p>4 И ста ездра писец на степени древянем, егоже сотвориша к народовещанию, и сташа близ\ его матфафиа и самеа, и ананиа и уриа, и хелкиа и маасиа одесную его, ошуюю же фадаиа и мисаил, и мелхиа и осам, и асавадма и захариа и месоллам.

<p>5 И разгну ездра книгу пред\ всеми людьми, яко той бе над\ людьми, и бысть егда разгибаше ю, сташа вси людие.

<p>6 И благослови ездра Господа Бога великаго, и отвещаша вси людие и реша аминь, воздвигше руце свои, и преклонишася и поклонишася Господеви лицем на землю.

<p>7 Иисус же и ванаиа и саравиа, акан, саватей, камптас, азариа, иозавадан, анифанес и левити бяху вразумляюще людий в законе: людие же стояху на стоянии своем.

<p>8 И чтоша в книзе закона божия, и поучаше ездра и из\ъясняше ко разумению господню, и разумеша людие чтение.

<p>9 Рече же неемиа и ездра священник и писец, и левити и толкующии людем, и реша всем людем: день свят есть Господу Богу нашему, не рыдайте и не плачите. Понеже плакаша вси людие, егда услышаша словеса закона.

<p>10 И рече им: идите и ядите тучная и пийте сладкая, и послите части не имущым, яко свят есть день Господеви нашему, и не печалитеся, ибо радость господня сия есть сила наша.

<p>11 Левити же молчание творяху во всех людех, глаголюще: молчите, яко день свят есть, и не тужите.

<p>12 И отидоша вси людие ясти и пити, и послати части, и сотворити веселие велико, яко разумеша словеса, имже научиша их.

<p>13 И в день вторый собрашася князие отечеств со всеми людьми, священницы и левити ко ездре писцу, да протолкует всем словеса законная.

<p>14 И обретоша писано в законе, егоже заповеда Господь рукою моисеовою, да обитают сынове Исраилевы в кущах в праздник месяца седмаго,

<p>15 и да проповедят трубами во всех градех их и во иерусалиме. И рече ездра: изыдите на гору, и принесите ветви масличны, и ветви древес кипарисных, и ветви мирсинныя, и ветви финиковы, и ветви древес дубравных, сотворити кущы по писаному.

<p>16 И изыдоша людие, и принесоша, и сотвориша себе кущы кийждо на крове своем и во дворех своих, и во дворех дому божия и на пространстве врат водных и на пространстве врат ефремлих.

<p>17 И сотвориша весь сонм возвративыйся от пленения кущы, и седоша в кущах, яко не сотвориша от дний иисуса сына навина тако сынове Исраилевы даже до дне того. И бысть веселие велико.

<p>18 И читаху в книзе закона божия на всяк день, от дне перваго даже до дне последняго. И сотвориша праздник седмь дний, и в день осмый собрание по обычаю.

%{Глава}9

<p>1 В день же двадесять четвертый месяца сего собрашася сынове Исраилевы в посте и во вретищих, и персть на главах их.

<p>2 И отлучишася сынове Исраилевы от всякаго сына чужда, и исповедаху грехи своя и беззакония отец своих.

<p>3 И сташа на стоянии своем и чтоша в книзе закона Господа Бога своего четверицею в день, и бяху исповедающеся Господеви и покланяющеся Господу Богу своему.

<p>4 И сташа на степени левитов иисус и сынове кадмиили, саханиа сын саравиин, сынове ханани, и возопиша гласом великим ко Господу Богу своему,

<p>5 и рекоша левити, иисус и кадмиил: востаните, благословите Господа Бога нашего от века даже до века: и благословят имя славы твоея, и вознесут во всяцем благословении и хвале.

<p>6 И рече ездра: ты еси сам Господь един, ты сотворил еси небо и небо небесе и вся вои их, землю и вся, елика на ней суть, моря и вся, яже в них, и ты оживляеши вся, и вои небеснии покланяются тебе:

<p>7 ты еси Господь Бог, ты избрал еси аврама и извел еси его от страны халдейския, и положил еси имя ему авраам,

<p>8 и обрел еси сердце его верно пред\ тобою, и завещал еси с ним завет дати ему землю хананейску и хеттейску, и аморрейску и ферезейску, и иевусейску и гергесейску, и семени его: и утвердил еси словеса твоя, яко праведн еси:

<p>9 и видел еси озлобление отец наших во египте, и вопль их услышал еси на мори чермнем,

<p>10 и дал еси знамения и чудеса во египте на фараона и на вся рабы его и на вся люди земли его: познал бо еси, яко возгордешася на них, и сотворил еси себе имя, якоже день сей:

<p>11 и море расторгл еси пред\ ними, и проидоша посреде моря по суху, и гонители их ввергл еси в глубину, яко камень в воде зелней:

<p>12 и в столпе облачне водил еси их во дни и в столпе огненне в нощи, еже осветити им путь, по немуже идоша:

<p>13 и на гору синайскую сшел еси, и глаголал еси к ним с небесе, и дал еси им судбы правы и закон истинный, повеления и заповеди благи:

<p>14 и субботу святую твою явил еси им, заповеди, повеления и закон повелел еси им рукою моисеа раба твоего:

<p>15 хлеб же с небесе дал еси им во алчбе их в пищу им, и воду из\ камене извел еси им в жажди их, и рекл еси им, да внидут и наследят землю, на нюже простерл еси руку твою дати им:

<p>16 тии же и отцы наши возгордешася и ожесточиша выя своя и не послушаша заповедий твоих,

<p>17 и не восхотеша слышати, и не воспомянуша чудес твоих, яже сотворил еси им: и ожесточиша выю свою, и даша начало возвратитися на работу свою во египет: ты же, Боже, милостив и щедр, долготерпелив и многомилостив, и не оставил еси их:

<p>18 еще же сотвориша себе и телца слияна и рекоша: сии бози изведоша нас из\ египта: и сотвориша раздражения велия:

<p>19 ты же в щедротах твоих многих не оставил еси их в пустыни, столп облачный не уклонил еси от них во дни, еже наставити их на путь, и столп огненный в нощи, еже осветити им путь по немуже идоша,

<p>20 и дух твой благий дал еси, еже научити их, и манны твоея не лишил еси от уст их, и воду дал еси им в жажди их,

<p>21 и четыредесять лет препитал еси их в пустыни, ничтоже им оскуде: одеяния их не состарешася, и сапози их не раздрашася:

<p>22 и дал еси им царства, и люди разделил еси им, и наследиша землю сиона царя есевонска и землю ога царя васанска:

<p>23 и умножил еси сыны их яко звезды небесныя, и ввел еси их в землю, о нейже глаголал еси отцем их внити и наследити ю:

<p>24 (и внидоша сынове их) и наследиша землю: и сокрушил еси пред\ ними обитающих в земли хананейстей, и дал еси их в руку их, и цари их и люди земли, да сотворят им якоже угодно пред\ ними:

<p>25 и взяша грады высокия, и одержаша домы полны всех благих, кладязи ограждены камением, винограды и маслины и всяко древо снедное во множество, и ядоша и насытишася, и утолстеша и разширишася во благости твоей велицей:

<p>26 и изменишася и отступиша от тебе, и повергоша закон твой созади плоти своея, и пророки твоя избиша, иже засвидетелствоваху им, да обратятся к тебе, и сотвориша хулы велики:

<p>27 и дал еси их в руку оскорбляющих я, и озлобиша их: и во бремя печали своея возопиша к тебе, и ты с небесе твоего услышал еси, и по щедротам твоим многим дал еси им спасителей, и спасл еси их от рук враг их:

<p>28 и егда упокоишася, возвратишася сотворити лукавое пред\ тобою: и оставил еси их в руках враг их, и обладаша ими: и паки возопиша к тебе, ты же от небесе услышал еси, и избавил еси их в щедротах твоих мнозех,

<p>29 и засвидетелствовал еси им, да обратятся к закону твоему: они же возгордешася и не послушаша, но в заповедех твоих и в судбах твоих согрешиша, яже сотворив человек жив будет в них: и даша плещы непокоривыя, и выю свою ожесточиша, и не послушаша:

<p>30 и продолжил еси на них лета многа, и засвидетелствовал еси им духом твоим и рукою пророк твоих, и не вняша, и предал еси их в руку людий земных:

<p>31 в милосердиих же твоих многих не сотворил еси их в скончание, ниже оставил еси их, яко Бог силен еси и милостив и щедр:

<p>32 и ныне, Боже наш крепкий, великий, державный и страшный, храняй завет твой и милость твою, да не явится мал пред\ тобою всяк труд, иже обрете нас и цари нашя, и началники нашя и священники нашя, и пророки нашя и отцы нашя и вся люди твоя, от дний царей ассурских и даже до дне сего:

<p>33 и ты праведн во всех, яже приидоша на нас, яко истину сотворил еси, мы же согрешихом:

<p>34 и царие наши и началницы наши, и священницы наши и отцы наши не сотвориша закона твоего и не внимаша повелением твоим и свидением твоим, имиже засвидетелствовал еси им,

<p>35 и тии во царствии твоем и во благостыни твоей мнозе, юже дал еси им, и в земли широцей и тучней, юже дал еси пред\ ними, не послужиша тебе и не отвратишася от начинаний своих лукавых:

<p>36 се, мы днесь есмы раби, и земля, юже дал еси отцем нашым ясти плод ея и благая ея, се, есмы раби на ней:

<p>37 и плоды ея мнози царем, имже предал еси нас за грехи нашя, и телесы нашими владычествуют и скоты нашими, якоже угодно им, и в печали велицей есмы:

<p>38 и во всех сих мы полагаем завет верен и пишем, и печатают вси началницы наши, левити наши и священницы наши.

%{Глава}10

<p>1 И в печатлеющих быша сии: неемиа артасаста сын ахалиев и седекиа

<p>2 сын араиев, и азариа и иеремиа,

<p>3 фасур, амариа, мелхиа,

<p>4 аттус, севаниа, маллух,

<p>5 ирам, мерамоф, авдиа,

<p>6 даниил, ганафон, варух,

<p>7 месуллам, авиа, миамин,

<p>8 маазиа, велгаи, самаиа: сии священницы.

<p>9 Левити же: иисус сын азариин, ваней от сынов инададовых, кадмиил

<p>10 и братия его саваниа, одуиа, калитан, фелиа, анан,

<p>11 миха, роов, асевиа,

<p>12 закхор, саравиа, севаниа,

<p>13 одуа, сынове вануини.

<p>14 Началницы людий: форос, фааф-моав, илам, зафуиа,

<p>15 сынове ванниины азгад, вивай,

<p>16 ананиа, вагой, идин,

<p>17 атир, езекиа, азур,

<p>18 одувиа, исам, висий,

<p>19 ариф, анафоф, новай,

<p>20 мегафис, месуллам, изир,

<p>21 месозевил, садук, иеддуа,

<p>22 фалтиа, анан, анаиа,

<p>23 осиа, ананиа, асув,

<p>24 адой, фалаа, совик,

<p>25 раум, ессавана, маасиа

<p>26 и аиа, енан, инам,

<p>27 малух, ирам, ваана.

<p>28 И прочии от людий, священницы, левити, дверницы, певцы, нафиними и всяк приходяй от людий земских ко закону божию, жены их, сынове их, дщери их, всяк ведяй и разумеяй,

<p>29 укрепляхуся над\ братиею своею, и заклинаша их, и внидоша в клятву и в роту, еже ходити в законе божии, иже дан есть рукою моисеа раба божия, да сотворят и сохранят вся заповеди господни и судбы его и повеления его,

<p>30 и еже не дати дщерей наших людем земским, и дщерей их не возмем сыновом нашым:

<p>31 людие же земли носящии продаемая и вся купуемая во дни субботы продавати, не купим от них в субботы, ни в день святый: и оставим лето седмое, и даяние всех рук.

<p>32 И поставим над\ нами заповедь даяти нам третию часть дидрахмы на лето, на дело дому Бога нашего,

<p>33 на хлебы предложения и на жертвы повседневныя, и во всесожжение присное суббот, новомч\сий, в праздники и во святая, и яже о гресех, помолитися за Исраиля, и на дела дому Бога нашего.

<p>34 И жребий метнухом о ношении древес, священницы и левити и людие, носити в дом Бога нашего, по домом отечеств наших, от времене до времене, от лета до лета возжигати на олтари Господу Богу нашему, якоже писано есть в законе,

<p>35 и приносити первородная земли нашея и первородная плода всякаго древа, от лета до лета, в дом Господень,

<p>36 и первенцы сынов наших и скотов наших, якоже писано есть в законе, и первенцы волов наших и стад наших приносити в дом Бога нашего, священником служащым в дому Бога нашего:

<p>37 и начатки жит наших и плод всякаго древа, вина и елеа, приносити будем священником в сокровище дому божия, и десятину земли нашея левитом, и тии левити десятину приемлют во всех градех дел наших.

<p>38 Будет же священник сын ааронов с левиты в десятинах левитов, и левити имут приносити десятую часть десятины в дом Бога нашего в сокровище дому божия,

<p>39 яко в сокровища принесут сынове Исраилевы и сынове левитстии начатки пшеницы и вина и елеа, и тамо (будут) сосуди святии, и священницы и служителие и дверницы и певцы, и не оставим дому Бога нашего.

%{Глава}11

<p>1 И вселишася началницы людий во иерусалиме, и прочии людие метнуша жребия взяти единаго от десяти, да пребывает во иерусалиме граде святем, и девять частей во градех.

<p>2 И благословиша людие всех мужей, иже сами произволиша обитати во иерусалиме.

<p>3 И сии началницы страны, иже обиташа во иерусалиме: и во градех иудиных обиташе кийждо во одержании своем, во градех своих Исраилевых, священницы и левити, и нафинее и сынове рабов соломоновых.

<p>4 И во иерусалиме обиташа от сынов иудиных и от сынов вениаминих. От сынов иудиных афаиа сын озиин, сын захариин, сын самариин, сын сафатиев, сын масеиль и от сынов фаресовых,

<p>5 и маасиа, сын варухов, сын халазов, сын озиев, сын адаиев, сын иоаривль, сын захариев, сын силониев:

<p>6 вси сынове фаресовы, иже обиташа во иерусалиме, четыреста шестьдесят осмь мужие крепцы.

<p>7 Сии же сынове вениамини: силон сын месулаев, сын иоадов, сын фадаиев, сын колиев, сын маасиев, сын ефииль, сын иессиев,

<p>8 и по нем гевеил, силиев, девять сот двадесять осмь.

<p>9 И иоиль сын зехрин настоятель над\ ними, и иуда сын асанаев, от града, вторый.

<p>10 От священников: и иадиа сын иоаривль, иахинь,

<p>11 сареа сын елхиев, сын месуламов, сын саддуков, сын мариофов, сын етофов, началник дому божия,

<p>12 и братия их делающе дело церкве осмь сот двадесять два: и адаиа сын иероамль, сына фалалиина, сына намасова, сына захариина, сына фасефурова, сына мелхиина,

<p>13 и братия его началницы отечеств двести четыредесять два: и амесай сын езрииль, сына сакхиева, сына масаримофова, сына еммирова,

<p>14 и братия его сильнии во бранех сто двадесять осмь: и настоятель их сохриил, сын великих.

<p>15 И от левит: самаиа сын асува, сына езрикама, сына асавии, сына вонни,

<p>16 и саввафей, и иосавад над\ делами дому божия внешняго и от началников левитских,

<p>17 и матфаниа, сын михаев, сын зехриев, сына асафова, началник хваления, и иуда молитвы, и вокхиа вторый от братий своих, и авдиа сын самеа сына галелова, сына идифунова:

<p>18 всех левитов во граде святем двести осмьдесят четыре.

<p>19 И дверницы: акув, теламин и братия их, стрегущии врат, сто седмьдесят два.

<p>20 Прочии же от Исраиля иерее же и левити во всех градех иудеи кийждо в наследии своем.

<p>21 И нафинее, иже обиташа во офле, сиай и гесф от нафинеев.

<p>22 И началник левитов во иерусалиме озий сын ваниин сына савиева, сына матфаниева, сына михаева, от сынов асафовых поющих над\ делом дому божия,

<p>23 яко заповедь царева (бе) им: и пребываше верно над\ певцами оброк коегождо дне в день свой.

<p>24 И фафеа, сын массизавилов от сынов зариных, сына иудина, при руце цареве всякия потребы ради людий.

<p>25 И при дворех, иже на селех их: и от сынов иудиных обиташа в кариафарвоце и в селех его, и в девоне и в селех его, и в кафсеиле и в селех его,

<p>26 и во иисусе, и в моладе, и в веффалате,

<p>27 и во асерсоале, и в вирсавеи и в селех ея,

<p>28 и в секелаге, и мавне и в селех ея,

<p>29 и в ремаоне, и в саре, и во иеримуфе,

<p>30 и в заннои, и во одолламе и в селех их, и в лахисе и в селех его, и во азике и в селех ея: и ополчишася в вирсавеи даже до дебри еннон.

<p>31 И сынове вениамини от гаваи и магмаса и вефиля и от весей его,

<p>32 и во анафофе, в нове, во ании,

<p>33 во асоре, в раме, в гефаиме,

<p>34 в адоде, в севоиме, в навалате,

<p>35 в лидде и во оногиарасим.

<p>36 И от левитов части иудины и вениамини.

%{Глава}12

<p>1 И сии суть священницы и левити, возшедшии с зоровавелем сыном салафиилевым и иисусом: сараиа, иеремиа, ездра,

<p>2 амариа, малух, аттуй,

<p>3 сехениа, реум, маримоф,

<p>4 адаиа, генафон, авиа,

<p>5 миамин, маадиа, велга,

<p>6 семиа, иоиарив, идиа,

<p>7 салуй, амук хелкиа, одуиа: сии началницы священников и братия их во дни иисуса.

<p>8 И левити: иисус, вануй, кадмиил, саравиа, иодай и матфаниа, при руках той, и братия их в чредныя служения:

<p>9 и ваквакиа и анай, братия их, прямо их во чреды дневныя.

<p>10 Иисус же роди иоакима, иоаким роди елиасива, елиасив роди иодаа,

<p>11 иодай же роди ионафана, и ионафан роди адуа.

<p>12 Во дни же иоакима беху братия его священницы и началницы отечеств: сараии амариа, иеремии ананиа,

<p>13 ездре месуллам, амарии иоанан,

<p>14 амалуху ионафан, сехении иосиф,

<p>15 аресу еднас, мариофу елкей,

<p>16 аддаю захариа, ганафону месуллам,

<p>17 авии зехрий, миамину маадай, фелетию,

<p>18 валгасу самуей, семии ионафан,

<p>19 иоариву матфанай, едию озий,

<p>20 салаию калаиа, амеку авед,

<p>21 елкии асавиа, иедии нафанаил.

<p>22 Левити во дни елиасива, иоада и иоа, и иоанан и идуа, написани началницы отечеств, и священницы в царство дариа персскаго.

<p>23 И сынове левии началницы отечеств писани в книзе словес дний и даже до дний иоанана сына елисуева.

<p>24 И началницы левитом асавиа и саравиа и иисус, и сынове кадмииловы и братия их пред\ ними в песнех хвалити и исповедовати, по заповеди давида человека божия, по чредам от дне до дне.

<p>25 Матфаниа и ваквакиа, авдиа, месуллам, телмон, акув, стрегущии дверницы стражу, внегда собрати ми дверники.

<p>26 Во дни иоакима сына иисусова, сына иоседекова, и во дни неемии и ездры священника и книгочии,

<p>27 и во обновлении стены иерусалимския, взыскаша левитов в местех их да возведут их во иерусалим сотворити обновление и веселие во хвалении и песнех, в кимвалех и псалтирех и гуслех.

<p>28 И собрашася сынове поющих и от страны окрестныя во иерусалим, и от сел нетофатиевых,

<p>29 и от дому (галгал) и от стран (гева и азмавет), яко села создаша себе певцы окрест иерусалима:

<p>30 и очистишася священницы и левити, и очистиша людий и врата и стену.

<p>31 И возведох началников иудиных на стену, и поставих два клироса велика, хвалы ради, и проидоша от десныя страны на стену ко вратом гнойным.

<p>32 И идоша за ними осаиа и половина началников иудиных,

<p>33 и азариа и ездра и месуллам,

<p>34 иуда и вениамин, и самаиа и иеремиа:

<p>35 и от сынов священничих с трубами захариа сын ионафанов, сын самаии, сын мафаниин, сын михаин, сын закхуров, сын асафов,

<p>36 и братия его самаиа и озиил, гелол, маиа, нафанаил и иуда и ананий, еже хвалити в песнех давида человека божия:

<p>37 и ездра книгочий пред\ ними при вратех источника, хвалити прямо их. И взыдоша на лествицы града давидова, на восход стены выше дому давидова и даже до врат водных к востоку.

<p>38 И клирос вторый хвалу воздающих идяше сопротив их, и аз по нем, и половина людий по стене, верху столпа фануримля и даже до стены пространнейшия,

<p>39 и на врата ефраима, и на врата старая, и на врата рыбная, и на столп анамеиль, и на столп емаф, и даже до врат овчих.

<p>40 И сташа на вратех стражи, сташа же два клироса хваляща в дому божии, и аз и половина воевод со мною,

<p>41 и священницы елиаким, маасиа, миамин, михеа, елиона, захариа, ананиа с трубами,

<p>42 и маасиа и семеиа, и елеазар и озиа, и иоанан и мелхиа, и елеамий и иезур. И слышани быша певцы и иезриа, и соглядани, и восхвалиша.

<p>43 И пожроша в день той жертвы великия и возвеселишася, яко Бог возвесели их вельми: и жены их и чада их радовахуся, и слышано бысть веселие то во иерусалиме издалеча.

<p>44 И поставиша в день той мужей над\ сокровищными хранилищи, на начатки и десятины, и да собирают сими началниками от градов части священником и левитом, яко веселие бе во иудеи, во священницех и в левитех предстоящих,

<p>45 и стрежаху стражу Бога своего, и хранение очищения, и певцев и дверников, по повелению давида и соломона сына его.

<p>46 Яко во дни давидовы асаф от начала первый в певцех и в песнех и хвалении Богу,

<p>47 и весь Исраиль во дни зоровавеля и во дни неемии даяху оброк певцем и дверником от дне до дне и освящаху левитом, левити же освящаху сыновом аароним.

%{Глава}13

<p>1 В день той чтено бысть в книзе моисеове во слышание людем, и обретеся написано в ней: да не имут внити амманитяне и моавитяне в церковь божию даже до века,

<p>2 понеже не сретоша сынов Исраилевых со хлебом и водою и наяша на них валаама на проклятие их: и обрати Бог наш проклятство на благословение.

<p>3 И бысть егда слышаху закон, и отлучиша всех чуждих от Исраиля.

<p>4 И прежде сего елиасив священник живяше в сокровищнем дому Бога нашего, сродник товиин,

<p>5 и сотвори ему сокровищный дом велик: таможе бяху прежде приносяще жертву и ливан, и сосуды и десятину пшеницы и вина и елеа, уставленая левитом и певцем и дверником, и начатки священническия.

<p>6 Во всех же сих не бых во иерусалиме, понеже в лето тридесять второе артаксеркса царя вавилонскаго приидох ко царю: и по скончании дний испросих от царя

<p>7 и приидох во иерусалим, и уразумех зло, еже сотвори елиасив товии, сотворити ему сокровищный дом во дворе дому божия,

<p>8 и зло явися ми зело: и извергох вся сосуды дому товиева вон из\ дому сокровищнаго,

<p>9 и рекох, и очистиша сокровищный дом: и возвратих онамо сосуды дому божия, жертву и ливан.

<p>10 И познах, яко части левитския не быша даны, и побегоша кийждо на село свое левити и певцы творящии дело.

<p>11 И пряхся со стратигами и рекох: чесо ради оставлен бысть дом божий; И собрах их и поставих оных во стояниих своих.

<p>12 И весь иуда принесоша десятину пшеницы и вина и елеа в сокровища под\ руку селемии священника и садока писца и фадаии от левит,

<p>13 и при них анан сын закхуров, сын матфаниев, яко верни искушени суть над\ ними разделяти братиям своим.

<p>14 Помяни мя, Боже, того ради, и да не погибнет милость моя, юже сотворих в дому Господа Бога моего и в чинех его.

<p>15 Во днех тех видех во иуде топчущих точило в субботу, и носящих снопы, и возлагающих на ослы и вино, и гроздие, и смоквы, и всякое бремя, и носящих во иерусалим во дни субботныя: и засвидетелствовах им в день продаяния их.

<p>16 И тиряне обиташа в нем приносяще рыбы, и вся продаемая продающе в субботы сыновом иудиным и во иерусалиме.

<p>17 И обличих сынов иудиных свободных и рекох им: что сия вещь злая, юже вы творите, и скверните день субботный;

<p>18 не сия ли сотвориша отцы ваши, и наведе на них Бог наш и на нас вся злая сия, и на град сей, и вы прилагаете гнев на Исраиля, скверняще субботу;

<p>19 Бысть же егда поставишася врата во иерусалиме прежде субботы, и рекох, и запроша двери и повелех, да не отверзают их даже по субботе: и от отрок моих поставих над\ враты, да ни един вносит бремя в день субботный.

<p>20 И сташа вси и творяху куплю вне иерусалима единощи и дващи.

<p>21 И засвидетелствовах о них и рекох им: что вы пребываете пред\ стеною; аще вторицею сие сотворите, простру руку мою на вас. И от времене того не приидоша в субботу.

<p>22 И рекох левитом, иже бяху очищени, дабы приходили хранити врат и святити день субботный. И сих ради помяни мя, Боже, и прости ми по множеству милости твоея.

<p>23 И во днех онех видех иудеев поемших жены азотския, амманитяны, моавитския,

<p>24 и сынове их от полу глаголаху азотским языком и не умеяху глаголати иудейски:

<p>25 и запретих им, и проклях их, и поразих от них мужей, и оплеших их, и заклях их богом, аще дадите дщери вашя сыновом их и аще поймете от дщерей их сыновом вашым и себе:

<p>26 не тако ли согреши соломон царь Исраилев; и во языцех мнозех не бысть царь подобен ему, и возлюблен Богу бе, и постави его Бог царем над\ всем Исраилем, и того прельстиша жены чуждия:

<p>27 и мы послушаем ли вас творити всяко зло сие, согрешити Богу нашему, еже пояти жены иноплеменничи;

<p>28 И от сынов иоада сына ельтува священника великаго, зятя санаваллатова уранитина, и изгнах его от мене.

<p>29 Помяни им, Боже, за осквернение священства и завета священническа и левитска.

<p>30 И очистих их от всякия чуждия нечистоты, и поставих чреды священником и левитом, комуждо по делу его,

<p>31 и даяние древес во временех уставленых и первородных. Помяни мя, Боже наш, во благое.
