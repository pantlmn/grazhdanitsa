Товит

%{Глава}1

<p>1 Книга словес товита, сына товиилева, сына ананиилева, сына адуилева, сына гаваилева, от семене асиилева, от племене неффалимля,

<p>2 иже пленен бе во дни енемессара сара царя ассирийска от фисвы, яже есть одесную кидиа неффалимля в галилеи выше асира. Аз товит путем истины ходих и правды вся дни живота моего

<p>3 и милостыни многи творих братии моей и языку моему, шедшым со мною во страну ассирийскую в ниневию:

<p>4 и егда бех во стране моей в земли ии~леве, юнеишу ми сущу, все племя неффалима отца моего отступи от дому иерусалимля, избраннаго от колен Исраилевых, еже жрети всем коленом: и освящен бысть храм обитания вышнему и создан бысть во вся роды века:

<p>5 и вся колена купно отступившая жряху ваалове юнице, и дом неффалима отца моего:

<p>6 аз же един хождах многажды во иерусалим в праздники, якоже писано есть всему Исраилю в повелении вечне, начатки и десятины плодов и первострижения имеяй,

<p>7 и даях я иереем сыном аароним ко олтарю: от всех плодов десятину даях сыном левииным служащым во иерусалиме, и вторую десятину продаях, и хождах и иждивах я во иерусалиме на коеждо лето,

<p>8 третию же даях, имже подобаше, якоже заповеда деввора мати отца моего,зане сир остах от отца моего.

<p>9 И егда бых муж, поях анну жену от семене отечества нашего, и родих от нея товию.

<p>10 И егда пленени быхом в ниневию, вся кратия моя и иже от рода моего ядоша от хлебов языческих:

<p>11 аз же соблюдох душу мою еже не ясти,

<p>12 яко памятствовах Бога всею душею моею.

<p>13 И даде вышний благодать и доброту пред\ енемессаром, и бых его купец:

<p>14 и идох в мидию и вдах гаваилу брату гавриеву в рагах мидийских сребра десять талант.

<p>15 И егда умре енемессар, воцарися сеннахирим сын его вместо его, и путие его непостоянни быша, и ктому не возмогох ити в мидию.

<p>16 И во днех енемессара милостыни многи творих братии моей:

<p>17 хлебы моя даях алчущым и одеяние нагим, и аще коего от рода моего видех умерша и извержена вне стены ниевии, погрбах его:

<p>18 и аще коего убиваше сеннахирим царь, егда прииде бежай от иудеи, погребах их отай: многих бо уби в ярости своей: и искома бываху от царя телеса, и не обретахуся.

<p>19 Шед же един от сущих в ниневии, сказа царю о мне, яко погребаю их. И скрыхся. уедав же, яко ищут мя убити, убоявся отидох:

<p>20 и разграблена быша вся имения моя, и не остася ми ничтоже, кроме анны жены моея и товии сына моего.

<p>21 И не преидоша дние пятьдесят, донележе убиста его два сына его и бежаста в горы араратския: и воцарися сахердан сын его вместо его, и постави ахиахара анаила, сына брата моего, над\ всем сочислением царствия своего и над\ всем устроением.

<p>22 И проси ахиахар о мне, и приидох в ниневию. Ахиахар же бе вииочерпчий и над\ перстнем, и управитель и сочислитель, и постави его сахердан вторым: бе же сын брата моего.

%{Глава}2

<p>1 Егда же приидох в дом мой, и отдана бысть мне анна жена моя и товиа сын мой, в праздник пятьдесятницы, иже есть свят седмь седмиц, бысть обед добр мне, и возлегох, еже ясти.

<p>2 И узрех снеди многи и рех сыну моему: иди и приведи, егоже аще обрящеши от братии нашея нищаго, иже помнит Господа, и се, ожидаю тебе.

<p>3 И пришед рече: отче, един от рода нашего удавлен повержен есть на торжищи.

<p>4 И аз, прежде неже вкусити ми, взях его в некий дом, донележе зайде солнце:

<p>5 и возвратився умыхся и ядох хлеб мой в скорби,

<p>6 и помянух пр?\орочество амоса, якоже рече: обратятся дние ваши в плачь, и вся веселия ваша в сетование:

<p>7 и плакахся: и егда зайде солнце, поидох и ископав погребох его.

<p>8 Ближнии же посмевахуся, глаголюще: еще не боится убиен быти за дело сие: и бежа, и се, паки погребает мертвыя.

<p>9 И в ту нощь, егда погребох, возвратихся и легох осквернен при стене двора, и лице мое откровено бе:

<p>10 не видех же, яко врабия на стене суть, и очесем моим отверстым сущым, испустиша врабия теплое на очеса моя, и быша бельма на очесех моих: и идох ко врачем и не пользоваша мя: ахиахар же питаше мя, дондеже отидох во елимаиду.

<p>11 А жена моя анна волну прядяше в домех женских

<p>12 и посылаше господием: даяху же ей и они мзду, придавше и козля.

<p>13 Егда же прииде ко мне, нача вопити: и рех ей: откуду козля; не украдено ли есть; отдаждь е господием: не бо лепо есть ясти краденое.

<p>14 она же рече: дар дадеся ми над\ мзду. И не веровах ей и глаголах отдати е господием, и стыдяхся пред\ нею. она же отвещавши рече ми: где суть милостыни твоя и правды твоя; се, ведома вся с тобою.

%{Глава}3

<p>1 И опечалився плаках, и молихся с болезнию, глаголя:

<p>2 праведн еси, Господи, и вся дела твоя, и вси путие твои милость и истниа, и суд истинен и праведн ты судиши во век:

<p>3 помяни мя и призри на мя да не отмщаеши ми грехи моя и неведения моя и отец моих, имиже согрешиша пред\ тобою:

<p>4 преслушаша бо заповеди твоя и дал еси нас в расхищение и пленение и смерть и в притчу поношения всем языком, в няже расточихомся:

<p>5 и ныне многи судбы твоя суть и истинны, творите со мною о гресех моих и отец моих, яко не сотворихом повелений твоих, не бо ходихом во истине пред\ тобою:

<p>6 и ныне, якоже угодно пред\ тобою, сотвори со мною: повели отяти дух мой, яко да разрешуся и буду земля, понеже уне есть ми умрети, нежели живу бытн, зане поношения лжива слышах, и печаль есть многа во мне: повели отрешитися ми от нужды уже на вечное место, да не отвратиши лица твоего от мене.

<p>7 В тойже день случися дщери рагуилевей сарре бо екватанех мидии, и той поносимей быти от рабынь отца ея:

<p>8 ако бяше дана седми мужем, и асмодей лукавый демон уби их, прежде даже быти им с нею яко с женами: и реша ей: не разумееши ли убивающи твоих мужей; уже седмь имела еси, и ни единаго их нареклася еси:

<p>9 что нас биеши; аще измроша, иди с ними, да не видим твоего сына или дщере во век.

<p>10 Сия слышавши опечалися зело, яко удавитися, и рече: едина убо есмь отцу моему: аще сотворю сие, укоризна ему будет, и старость его ннзведу с болезнию во ад.

<p>11 И моляшеся при оконцы и рече: благословен еси, Господи Боже мой, и благословено имя твое святое и честное во веки: да благословят тя вся дела твоя во век:

<p>12 и ныне, Господи, очи мои и лице мое ко тебе дах:

<p>13 рех да разрешиши мя от земли и да не слышу аз ктому поношения:

<p>14 ты весн, Господи, яко чиста есмь от всякаго греха мужня

<p>15 и не оскверних имене моего ннже имене отца моего в земли пленения моего: единородна есмь отцу моему, и несть ему ?отрочища, иже наследит его, ниже брата ближняго, ниже сущаго ему сына да соблюду мя тому в жену: уже погибоша ми седмь: вскую ми жити; и аще не угодно есть тебе убити мя, повели призрети на мя и помиловати мя, да не ктому слышу поношение.

<p>16 И услыша Господь молитву обоих пред\ славою великаго рафаила,

<p>17 и послан бе изцелити обоих, товиту очистити бельма и сарру дщерь рагуилеву дати товии сыну товитову в жену, и связати асмодеа лукаваго демона, зане товии подоает наследити ю. В то время возвратився товит, вниде в дом свой, а сарра дщи рагуилева сниде от горницы своея.

%{Глава}4

<p>1 В день он воспомяну товит о сребре, еже вдаде гаваилу в рагах мидийских,

<p>2 и рече в себе: аз просих смерти, что не зову товии сына моего, да ему об\ъявлю, прежде даже умрети ми;

<p>3 И призвав его рече: чадо, аще умру, погреби мя, и да не презираеши матере твоея: чти ю вся дни живота твоего и твори еже угодно ей, и да не опечаляеши ея:

<p>4 помяни, чадо, яко многа бедстгвия виде о тебе во чреве: егда умрет, поогреби ю при мне во единем гробе:

<p>5 вся дни, чадо, Господа Бога нашего помни, и да не похощеши согрешати и преступати заповеди его: правду твори вся дни живота твоего, и да не ходиши путем неправды,

<p>6 зане творящу ти истину благопоспешества будут в делех твоих и всем творящым правду:

<p>7 от имений твоих твори милостыню, и да не зазрит твое око, внегда творити ти милостыню: да не отвращаеши лица твоего от всякаго нищаго, и от тебе не отвратится лице божие:

<p>8 якоже тебе будет по множеству, твори от них милостыню: аще мало тебе будет, по малому да не боишися творити милостыню:

<p>9 залог бо добр сокровищствуеши тебе на день нужды,

<p>10 зане милостыня от смерти избавляет и не оставляет ити во тму:

<p>11 дар бо добр есть милостыня всем творящым ю пред\ вышним:

<p>12 внемли себе, чадо, от всякаго блудодеяния, и жену первее поими от семеие отец твоих: да не поймеши жены чуждия, яже несть от племене отца твоего, зане сынове пророков есмы: ное, авраам, исаак, иаков отцы наши от века: помяни, чадо, яко сии вси пояша жены от братии своих и благословени быша в чадех своих, и семя их наследит землю:

<p>13 и ныне, чадо, люби братию твою и не возносися сердцем твоим паче братий твоих и сынов и дщерей людий твоих, пояти тебе от них жену, зане в гордыни погибель и развращение много, и в непотребстве умаление и убожество велико, ибо непотребство мати есть глада:

<p>14 мзда всякаго человека, иже аще работати будет у тебе, да не премедлит, но отдаждь ему абие: аще послужиши Богу, воздастся тебе: внемли тебе, чадо, во всех делех твоих и буди наказан во всем житии твоем,

<p>15 и еже ненавидиши, да ни комуже твориши: вина в пиянство да не пиеши и да не ходит с тобою пиянство в пути твоем:

<p>16 от хлеба твоего даждь алчущему и от одяний твоих нагим: все, еже аще преизбудет тебе, твори милостыню, и да не зазрит твое око, внегда творити ти милостыню:

<p>17 иждивай хлебы твоя при гробе праведных, грешником же да не даси:

<p>18 совета у всякаго премудраго ищи, и да не небрежеши о всяцем совете полезнем:

<p>19 и на всякое время благослови Господа Бога и от него проси, яко да путие твои прави будут, и вся стези и совети твои да благоуспеют, зане всяк язык не имет совета, но сам Господь дает вся благая, и егоже аще восхощет, смиряет, якоже хощет: и ныне, чадо, помяни заповеди моя, и да не изгладятся от сердца твоего:

<p>20 и ныне об\ъявляю тебе десять талант сребра, яже вдах гаваилу сыну гавриину в рагах мидийских:

<p>21 и не бойся, чадо, яко обнищахом: суть тебе многа, аще уоишися Бога и отступиши от всякаго греха и сотвориши, еже угодно пред\ ним.

%{Глава}5

<p>1 И отвешав товиа, рече ему: отче, сотворю вся, елика заповедал еси ми:

<p>2 но како возмогу взяти сребро, а не знаю его;

<p>3 И даде ему рукописание и рече ему: ищи себе человека, иже пойдет с тобою, и дам ему мзду, дондеже жив есмь, и шед возми сребро.

<p>4 И иде искати человека, и обрете рафаила, иже бе ангел, и не ведяше:

<p>5 и рече ему: могу ли пойти с тобою в раги мидииския, и известен ли еси о местех;

<p>6 И рече ему ангел: пойду с тобою, и путь вем, и у гаваила брата нашего живях.

<p>7 И рече ему товиа: пожди мя, и реку отцу моему.

<p>8 И рече ему: иди и не косни.

<p>9 И вшед рече отцу: се, обретох, иже пойдет со мною сей же рече: пригласи его ко мне, да увем, коего племене есть, и аще верен есть, еже ити с тобою.

<p>10 И призва его: и вниде, и приветствоваста друг друга.

<p>11 И рече ему товит: брате, от коего племене и от коего отечества еси ты; скажи ми.

<p>12 И рече ему: племене и отечества ты ищеши; или наемника, иже спутьшествует с сыном твоим; И рече ему товит: хощу брате, ведати род твой и имя.

<p>13 он же рече: аз азариа анании великаго от братии твоея.

<p>14 И рече ему: благо пришел еси, брате, и на мя да не гневаешися, яко взысках племя твое и отечество твое уведати, и ты еси брат мой от добра и блага рода: знах бо аз ананию и ионафана сынов семеа великаго, яко ходихом купно во иерусалим кланятися, прносяще первородная и десятины плодов, и не заблудиша в заблуждении братии нашея: от корене великаго еси, брате:

<p>15 но рцы мне, кую тебе имам мзду дати; драхму на день и нуждная тебе якоже и сынови моему:

<p>16 и еще приложу тебе над\ мзду, аще здрави возвратитеся.

<p>17 И благоизволиста тако. И рече к товии: готов вуди к пути, и да благоспешится вама. И уготова сын его, яже к пути. И рече ему отец его: иди с человеком сим: обитаяй же на небеси Бог благоустроит путь ваш, и ангел его да спутьшествует вама. И изыдоста оба отити, и пес отрочища с нима.

<p>18 Плакася же анна мати его и рече к товиту: почто отпустил еси чадо наше; или не жезл руки нашея есть, внегда входите ему и исходити пред\ нама;

<p>19 сребро сребром да не возвратится, но уметы сына нашего да будет:

<p>20 яко бо дадеся нама жити от Господа, сие доволно есть нама.

<p>21 И рече ей товит: не печалися, сестро, здрав приидет, и очи твои узрят его:

<p>22 ангел бо благ спутьшествовати будет ему и благоуспеется путь его, и возвратится здрав.

%{Глава}6

<p>1 И преста плакати.

<p>2 она же шедша путем, приидоста в вечер ко тигру реце и пребыста тамо.

<p>3 отрочнщь же сниде омытися и изскочи рыба от реки и хотяше пожрети отрочища.

<p>4 Ангел же рече ему: возми рыбу. И ят рыбу отрочищь и изверже ю на землю.

<p>5 И рече ему ангел: разрежи рыбу, и взяв сердце и печень и желчь, положи сохранно.

<p>6 И сотвори отрочищь, якоже рече ему ангел: рыбу же испекша, снедоста: и идоста оба, донелиже прилижистася ко екватаном.

<p>7 И рече отрочищь ангелу: азариа брате, что есть сердце и печень и желчь рыбия;

<p>8 И рече ему: сердце и печень, аще кого смущает демон или дух зол, сим подобает курити пред\ человеком или женою, и ктому не будет смущатсия:

<p>9 желчь же, помазати человека, иже имать бельма на очесех, и изцелеет.

<p>10 Егда же приближистася ко раге,

<p>11 рече ангел отрочищу: брате, днесь пребудем у рагуила, и он сродник твой есть, и есть ему дщерь единородна именем сарра:

<p>12 возглаголю о ней, еже датися тебе ей в жену, зане тебе надлежит наследие ея, и ты един еси от рода ея: отроковица же красна и умна есть:

<p>13 и ныне послушай мя, и возглаголю отцу ея, и егда возвратимся от раг, сотворим брак: понеже вем рагуила, яко не даст ея мужу иному по закону моисеову, или повинен будет смерти, зане наследие тебе подобает прияти, нежели всякому человеку.

<p>14 Тогда рече отрочищь ангелу: азариа брате, слышах аз, яко отроковица дана бе седми мужем, и вси в невестнице погибоша:

<p>15 и ныне аз един есмь отцу и боюся, да не вшед умру якоже и прежднии, понеже демон любит ю иже не вредит ни когоже разве приходящих к ней: и ныне аз боюся да не умру и низведу живот отца моего и матере моея с печалию о мне во гроб их, и сын другий несть има, иже погребет я.

<p>16 Рече же ему ангел: не помниши ли словес, яже заповеда тебе отец твой, о еже взяти тебе жену от рода твоего; и ныне послушай мя, брате, понеже тебе будет в жену, а о демон ни единыя мысли имей, зане в нощь сию дастся тебе она в жену:

<p>17 и аще внидеши в невестник, возмеши жераток фимиамный, и возложиши от сердца и от печени рыбныя и покуриши:

<p>18 и обоняет демон, и отбежит и не возвратитися во век века: егда же приидеши к ней, востаните оба и возопийте к милостивому Богу, и спасет вас и помилует: не бойся, зане тебе сия уготована есть от века, и ты ю спасеши, и пойдет с тобою, и непщую, яко тебе будут от нея чада. И яко услыша товиа сия, возлюби ю, и душа его прилепися зело ей. И приидоста во екватаны.

%{Глава}7

<p>1 И приидоста в дом рагуилев: сарра же срете их и радостно приветствоваше их, а она ю: и введе их в дом.

<p>2 И рече рагуил едне жене своей: коль подобен юноша товиту сыну брата моего;

<p>3 И вопроси их рагуил: откуду есте, братия; И реста ему: от сынов неффалимлих плененных в ниневию.

<p>4 И рече има: знаета ли товита брата нашего; она же реста: знаема. И рече има: здравствует ли;

<p>5 она же реста: и жив есть и здравствует. И рече товиа: отец мой есть.

<p>6 И изскочи рагуил, и облобыза его, и плакася,

<p>7 и благослови его, и рече ему: добраго и благаго человека сын. И слышав, яко товит погуби очи свои, скорбен бысть и плакася:

<p>8 и една жена его и сарра дщерь его плакастеся. И прияша их усердно,

<p>9 и заклаша овна от овец, и предложиша снеди множайшыя. Рече же товиа рафаилу: азариа брате, рцы, о нихже глаголал еси на пути, и да совершится дело.

<p>10 И сообщи слово рагуилу. И рече рагуил к товии: яждь, пий и благодушествуй, тебе бо достоит детище мое взяти: обаче об\ъявлю тебе истину:

<p>11 вдавах детище мое седми мужем, и егда вхождаху к ней, умираху под\ нощь: но ныне благодушествуй. И рече товиа: не вкушу ничтоже зде, доидеже поставите и совещаетеся со мною. И рече рагуил: поими ю отныне по обычаю: ты бо брат еси ея, и она твоя есть, милостив же Бог да благопоспешит вама во благая.

<p>12 И призва сарру дщерь свою, и емь руку ея, предаде ю товии в жену и рече: се, по закону моисеову поими ю и отведи ко отцу твоему И благослови их.

<p>13 И призва едну жену свою, и взем книгу, написа пнсание и запечатле.

<p>14 И начаша ясти.

<p>15 И призва рагуил едну жену свою и рече ей: сестро, уготови ин чертог и введи ю.

<p>16 И сотвори, якоже рече: и введе ю тамо и плакася: и восприят слезы дщере своея и рече ей:

<p>17 уповай, чадо, Господь небесе и земли да даст тебе радость вместо печали твоея тоя: уповай, дщи.

%{Глава}8

<p>1 Егда же окончаша вечерю, введоша товию к ней.

<p>2 он же идый помяну словеса рафаилова, и взя жераток фимиамный, и возложи сердце рыбие и печень, и покури:

<p>3 егда же обоня демон воню, отбеже в вышняя египта, и связа его ангел.

<p>4 Егда же заключена быста оба, воста товиа от ложа и рече: востани, сестро, и помолимся, да помилует ны Господь.

<p>5 И нача товиа глаголати: благословен еси, Боже отец наших, и благословено имя твое святое и славное во веки, да благословят тя небеса и вся создания твоя:

<p>6 ты сотворил еси адама и дал еси ему помощницу еву утверждение жену его: от тех родися человеческое семя: ты рекл еси: не добро быти человеку единому, сотворим ему помощницу подобную ему:

<p>7 и ныне, Господи, не блудодеяния ради аз поемлю сестру мою сию, но по истине: повели помиловану ми быти и с нею состаретися.

<p>8 И рече с ним: аминь.

<p>9 И спаста оба нощию, И востав рагуил пойде и ископа гроб, глаголя:

<p>10 еда и той умре;

<p>11 И прииде рагуил в дом свой

<p>12 и рече едне жене своей: посли едину от рабынь, и да видит, аще жив есть: аще же ни, да погребем его, и да никтоже увесть.

<p>13 И вниде рабыня отверзши дверь, и обрете обоих спящих,

<p>14 и изшедши возвести им, яко жив есть.

<p>15 И благослови рагуил Бога, глаголя: благословен еси ты, Боже, во всяцем благословении чистем и святем: и да благословят тя святии твои и вся создания твоя, и вси ангели твои и избранни твои: да благословят тя во веки:

<p>16 благословен еси, яко возвеселил мя еси, и не бысть ми, якоже непщевах, но по миозей милости твоей сотворил еси с нами:

<p>17 благословен еси, яко помиловал еси двоих единородных: сотвори има, Владыко, милость, соверши живот их во здравии с веселием и милостию.

<p>18 Повеле же рабом засыпати гроб,

<p>19 и сотвори им брак дний четыренадесять,

<p>20 И рече ему рагуил, прежде даже совершитися днем брака, с клятвою, да не изыдет, аще не исполнятся четыренадесять дние брака:

<p>21 и тогда взем пол имений своих да пойдет со здравием ко отцу: прочая же, егда умру и жена моя.

%{Глава}9

<p>1 И призва товиа рафаила и рече ему:

<p>2 азариа брате возми с собою отрока и два велблюда, и пойди в раги мидииския ко гаваилу, и принеси ми сребро, и самого приведи ми на брак,

<p>3 понеже закля рагуил не исходити ми,

<p>4 а отец мой сочисляет дни, и аще премедлю много, скорбети будет зело.

<p>5 И иде рафаил, и пребысть у гаваила, и даде ему рукописание: он же изнесе мешцы с печатьми и вдаде ему.

<p>6 И обутреневаста купно и приидоста на брак. И благослови товиа жену свою.

%{Глава}10

<p>1 И товит отец его сочисляше кийждо день: и егда исполнишася дние пути, и не прихождаху,

<p>2 рече товит: еда како посрамлени суть; или негли умре гаваил, и никтоже ему дает сребра;

<p>3 И скорбяше зело.

<p>4 Рече же ему жена его: погибе ?отрочищь, понеже умедли. И нача плакастися его и рече:

<p>5 несть попечения мне, чадо, понеже лишихся тя света очию моею.

<p>6 Товит же глаголет ей: молчи, не печалися, здрав есть.

<p>7 И рече ему молчи, не прельщай мене, погибе отрочищь мой. И исхождаше на всяк день на путь вне, имже отиде: и во дни хлеба не ядяше, в нощех же не преставаше плачущися товии сына своего, донележе скончашася четыренадесять дние брака, в няже закля рагуил пребыти ему тамо. Рече же товиа рагуилу: отпусти мя, зане отец мой и мати моя не ктому надеются видети мя.

<p>8 Рече же ему тесть его: пребуди у мене, и аз послю ко отцу твоему, и возвестят ему, яже о тебе.

<p>9 И товиа рече: ни, но отпусти мя ко отцу моему.

<p>10 Востав же рагуил, даде ему сарру жену его и пол имений, рабы и скоты и сребро,

<p>11 и благословив я отпусти, глаголя: да благопоспешит вам, чада, Бог небесе прежде неже умрети ми.

<p>12 И рече дщери своей: чти свекров твоих, тии ныне родителие твои суть, да слышу о тебе слух добр. И облобыза ю. И една рече ко товии: брате возлюбленне, да возвратит тя Господь небесе и да даст ми видети твоя чада от сарры дщере моея, да возвеселюся пред\ Господем: и се, вдаю тебе дщерь мою в залог, и да не опечаляеши ея.

<p>13 По сих отиде товиа благословя Бога, яко благопоспеши путь его: и благословяше рагуила и едну жену его, и идяше, дондеже приближитися им к ниневии.

%{Глава}11

<p>1 И рече рафаил ко товии: не веси ли, брате, како оставил еси отца твоего;

<p>2 предтецем пред\ женою твоею и уготоваим дом:

<p>3 возми же в руку желчь рыбию. И поидоста, и купно иде пес в\ъслед их.

<p>4 Анна же седяше обзирающи на пути сына своего.

<p>5 И усмотри его грядуща и рече отцу его: се, сын мой грядет и человек пошедый с ним.

<p>6 А рафаил рече: вем аз, товие, яко отверзет очи отец твой:

<p>7 ты убо помажи желчию на очесех его, и угрызен отрет, и отверзет бельма, и узрит тя.

<p>8 И притекши анна нападе на выю сына своего и рече ему: видех тя, чадо,отни~е да умру. И плакастася оба.

<p>9 Товит же исхождаше ко дверем и преткнуся. Сын же его притече к нему

<p>10 и под\ъя отца своего и посыпа желчь на очеса отца своего, глаголя: дерзай, отче.

<p>11 Егда же огрызена быша, отре очи свои,

<p>12 и отртошася от углов очес его бельма, и видев сына своего, нападе на выю его

<p>13 и плакася и рече: благословен еси, Боже, и благословено имя твое во веки, и благословени вси святии твои ангели,

<p>14 яко наказал еси и помиловал еси мя: се, вижду товию сына моего. И вниде сын его радуяся, и возвести отцу своему величия бывшая ему в мидии.

<p>15 И изыде товит во сретение невестки своея радуяся и благословя Бога, ко вратом ниневии. И чудяхуся видящии его грядуща, яко прозре.

<p>16 И товит исповедашеся пред\ ними, яко помилова его Бог. И егда прнближися товит к сарре невестце своей, благослови ю, глаголя: прииди здрава, дщи: благословен Бог, иже приведе тя к нам, и отец твой и мати твоя. И бысть радость всем сущым в ниневии братиям его.

<p>17 И прииде ахиахар, и насвас сын брата его,

<p>18 и бысть брак товии с веселием дний седмь.

%{Глава}12

<p>1 И призва товит товию сына своего и рече ему: промысли, чадо мзду человеку ходившему с тобою: и приложити ему подобает.

<p>2 И рече: отче, не буду обижден дав ему пол, яже принесох,

<p>3 понеже приведе мя тебе здрава и жену мою изцели, и сребро мое принесе, и тебе такожде уврачева.

<p>4 И рече старец: праведно есть ему.

<p>5 И призва ангела и рече ему: возми пол всех, яже принесосте, и пойди здрав.

<p>6 Тогда призвав обоих тайно, рече има: благословите Бога и тому исповедайтеся, и величие дадите ему, и исповедайтеся ему пред\ всеми живущими о сих, яже сотвори с вама: добро еже благословити Бога и возносити имя его, словеса дел божиих благочестно сказующе: и да не ленитеся исповедатися ему:

<p>7 тайну цареву добро хранити, дела же божия открывати славно: добро творите, и зло не обрящет вы:

<p>8 благо молитва с постом и милостынею и правдою: благо малое с правдою, нежели много с неправдою: добро творити милостыню, нежели сокровиществовати злато,

<p>9 милостыня бо от смерти избавляет и тая очищает всяк грех: творящии милостыни и правды исполнятся жизни,

<p>10 согрешающии же врази суть своего живота:

<p>11 не утаю от вас всякаго словесе, рех бо: тайну цареву хранити добро, дела же божия открывати славно:

<p>12 и ни~е, егда молился еси ты и невестка твоя сарра, аз приношах память молитвы вашея пред\ святаго, и егда погребал еси мертвыя, подобне присутствовах тебе,

<p>13 и егда не ленился еси востати и оставити обед твой, да отшед покрыеши мертваго, не утаился еси мене благотворяй, но с тобою бех:

<p>14 и ныне посла мя Бог изцелити тя и невестку твою сарру:

<p>15 аз есмь рафаил, един от седми святых ангелов, иже приносят молитвы святых и входят пред\ славу святаго.

<p>16 И смятостася оба и падоста на лице, зане убоястася.

<p>17 И рече има: не бойтеся, яко мир вама будет, Бога же благословите во век:

<p>18 яко не своею си благодатию, но волею Бога нашего приидох, сего ради благословите его во век:

<p>19 вся дни являхся вама, и не ядох, ниже пих, но видение вы зрясте:

<p>20 и ныне исповедайтеся Богу, зане восхожду к пославшему мя, и напишите вся, яже совершишася, в книгу.

<p>21 И востаста и не ктому видеста его:

<p>22 и исповедаста дела велия и чудная божия, и како явися има ангел Господень.

%{Глава}13

<p>1 И товит написа молитву в радость и рече: благословен Бог живый во веки и царство его,

<p>2 зане он наказует и милует, низводит во ад и возводит, и несть иже избежит руки его:

<p>3 исповедайтеся ему, сынове Исраилевы, пред\ языки, зане той разсея нас в них,

<p>4 тамо являйте величие его, возносите его пред\ всяким живущим, яко той Господь наш и Бог, той отец наш во вся веки,

<p>5 и наказовати имать нас в неправдах наших, и паки помилует и соберет ны от всех языков, идеже аще расточени будете в них:

<p>6 аще обратнтеся к нему всем сердцем вашим и всею душею вашею творити пред\ ним истину, тогда обратится к вам и не скрыет лица своего от вас, и узрите, яже сотворит с вами: и исповедайтеся ему всеми усты вашими, и благословите Господа правды и возносите царя веков: аз в земли пленения моего исповедаюся ему и сказую крепость и величие его языку грешников: обратитеся, грешницы, и творите правду пред\ ним: кто весть, аще благоволит о вас и сотворит милость вам;

<p>7 Бога моего возношу, и душа моя царя небеснаго, и возвеселится о величии его:

<p>8 да возглаголют вси и да исповедятся ему во иерусалиме:

<p>9 иерусалиме, граде святый, накажет тя за дела сынов твоих и паки помилует сыны праведных:

<p>10 исповедайя Господеви благо и благослови царя веков, да паки скиния его созиждется в тебе с радостию, и да возвеселит в тебе плененныя, и да возлюбит в тебе бедныя во вся роды века:

<p>11 языцы мнози отдалеча приидут ко имени Господа Бога, дары в руках имуще и дары царю небесе, родове родов восхвалят тя и дадут радование:

<p>12 прокляти вси ненавидящии тя, благословени будут вси любящии тя во век:

<p>13 радуйся и веселися о сынех праведных, зане соберутся и возблагословят Господа праведных:

<p>14 О, блажени любящии тя, возрадуются о мире твоем: блажени, елицы скорвеша о всех наказаниих твоих, зане о тебе возрадуются, видяще всю славу твою, и возвеселятся во век:

<p>15 душа моя да благословит Бога царя веикаго,

<p>16 яко наздан будет иерусалим сапфиром и смарагдом и каменем честным, стены твоя и столпи и забрала златом чистым,

<p>17 и стогны иерусалимския вириллом и анфраксом и камением от суфира утелются,

<p>18 и рекут вся стогны его: аллилуиа и восхвалят, глаголюще: благословен Бог, иже вознесе во вся веки.

%{Глава}14

<p>1 И преста исповедаяся товит.

<p>2 И бе лет осмидесяти осми, егда погуби зраки, и по летех осми прозре: и творяше милостыни, и приложи боятися Господа Бога и исповедатися ему:

<p>3 зело же состареся, и прнзва сына своего и шесть сынов его и рече ему: чадо, возми сыны твоя, се, состарехся и при исхождении от жития есмь:

<p>4 пойди в мидию, чадо, уверихся бо, елика глагола иона пророк о ниневии, яко разорится, в мидии же будет мир паче даже до времене, и яко братия наша на земли расточатся от благия земли, и иерусалим будет пуст, и дом божий в нем сожжен будет и пуст будет до времене:

<p>5 и паки помилует их Бог и возвратит их в землю, и созиждут дом, не яков первый, дондеже исполнятся времена века: и по сих возвратятся от пленений и созиждут иерусалим честно, и дом божий в нем созиждется во вся роды века зданием славным, якоже глаголаша о нем пророцы:

<p>6 и вси языцы обратятся истинно боятися Господа Бога и опровергнут идолы своя,

<p>7 и возблагословят вси языцы Господа, и людие его исповедятся Богу, и вознесет Господь люди своя, и возрадуются вси любящии Господа Бога во истине и правде, творяще милость братии нашей:

<p>8 и ныне, чадо, отиди от ниневии, яко всячески будут, яже глагола пророк иона:

<p>9 ты же сохрани закон и повеления и буди любомилостив и праведен, да тебе благо будет:

<p>10 и погреби мя добре, и матерь твою со мною, и да не ктому пребудете в ниневии: чадо, виждь, что сотвори аман ахиахару кормившему его, яко от света отведе его во тму, и елика воздаде ему: и ахиахар убо спасеся, тому же воздаяние воздадеся, и той сниде во тму: манассиа сотвори милосердие и спасеся от сети смертныя, юже потче ему: аман же паде в сеть и погибе:

<p>11 и ни~е, чада, веждьте, что милостыня творит и правда избавляет. И сия глаголя, испусти душу свою на одре: бе же лет ста пятидесяти осми. И погребе его славно.

<p>12 И егда умре анна, погребе ю со отцем своим. Отиде же товиа с женою своею и с сынми своими во екватаны ко рагуилу тестю своему,

<p>13 и состареся честно, и погребе тестев своих славно, и наследи имение их и товита отца своего:

<p>14 и умре (сый) лет ста двадесяти седми во екватанех мидийских:

<p>15 и слыша, прежде неже умрети ему, погубление ниневии, юже плени навуходоносор и асуир: и возрадовася, прежде неже умре, о ниневии.
