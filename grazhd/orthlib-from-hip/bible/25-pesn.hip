Песнь песней

%{Глава}1

<p>1 Да лобжет мя от лобзаний уст своих: яко блага сосца твоя паче вина,

<p>2 и воня мира твоего паче всех аромат. Миро излияное имя твое: сего ради отроковицы возлюбиша тя.

<p>3 Привлекоша тя: в\ъслед тебе в воню мира твоего течем. Введе мя царь в ложницу свою: возрадуемся и возвеселимся о тебе, возлюбим сосца твоя паче вина: правость возлюби тя.

<p>4 Черна есмь аз и добра, дщери иерусалимския, якоже селения кидарска, якоже завесы соломони.

<p>5 Не зрите мене, яко аз есмь очернена, яко опали мя солнце: сынове матере моея сваряхуся о мне, положиша мя стража в виноградех: винограда моего не сохраних.

<p>6 Возвести ми, егоже возлюби душа моя, где пасеши; где почиваеши в полудне; да не когда буду яко облагающаяся над\ стады другов твоих.

<p>7 Аще не увеси самую тебе, добрая в женах, изыди ты в пятах паств и паси козлища твоя у кущей пастырских.

<p>8 Конем моим в колесницех фараоновых уподобих тя, ближняя моя.

<p>9 Что украшены ланиты твоя яко горлицы, выя твоя яко монисты;

<p>10 подобия злата сотворим ти с пестротами сребра.

<p>11 Дондеже (будет) царь на восклонении своем, нард мой даде воню свою.

<p>12 Вязание стакти брат мой мне, посреде сосцу моею водворится:

<p>13 грезн кипров брат мой мне в виноградех енгаддовых.

<p>14 Се, еси добра, искренняя моя, се, еси добра: очи твои голубине.

<p>15 Се, еси добр, брат мой, и еще красен: одр наш со осенением,

<p>16 преклади дому нашего кедровии, дски нашя кипарисныя.

%{Глава}2

<p>1 Аз цвет польный и крин удольный.

<p>2 Якоже крин в тернии, тако искренняя моя посреде дщерей.

<p>3 Яко яблонь посреде древес лесных, тако брат мой посреде сынов: под\ сень его восхотех и седох, и плод его сладок в гортани моем.

<p>4 Введите мя в дом вина, вчините ко мне любовь:

<p>5 утвердите мя в мирех, положите мя во яблоцех: яко уязвлена (есмь) любовию аз.

<p>6 Шуйца его под\ главою моею, и десница его об\ъимет мя.

<p>7 Заклях вас, дщери иерусалимли, в силах и крепостех села: аще возставите и возбудите любовь, дондеже восхощет.

<p>8 Глас брата моего: се, той идет, скача на горы и прескача на холмы.

<p>9 Подобен есть брат мой серне или младу еленю на горах вефильских. Се, сей стоит за стеною нашею, проглядаяй оконцами, приницаяй сквозе мрежи.

<p>10 Отвещает брат мой и глаголет мне: востани, прииди, ближняя моя, добрая моя, голубице моя.

<p>11 Яко се, зима прейде, дождь отиде, отиде себе:

<p>12 цвети явишася на земли, время обрезания приспе, глас горлицы слышан в земли нашей:

<p>13 смоквь изнесе цвет свой, виногради зреюще даша воню. Востани, прииди, ближняя моя, добрая моя, голубице моя, и прииди.

<p>14 Ты, голубице моя, в покрове каменне, близ\ предстения: яви ми зрак твой, и услышан сотвори ми глас твой: яко глас твой сладок, и образ твой красен.

<p>15 Имите нам лисы малыя, губящыя винограды: и виногради наши созревают.

<p>16 Брат мой мне, и аз ему, пасый в кринах,

<p>17 дондеже дхнет день, и двигнутся сени. Обратися, уподобися ты, брате мой, серне или младу еленю на горах юдолий.

%{Глава}3

<p>1 На ложи моем в нощех исках, егоже возлюби душа моя, исках его, и не обретох его: воззвах его, и не послуша мене.

<p>2 Востану убо и обыду во граде и на торжищих и на стогнах, и поищу, егоже возлюби душа моя. Поисках его, и не обретох его: звах его, и не послуша мене.

<p>3 Обретоша мя стрегущии, обходяще во граде: видесте ли, егоже возлюби душа моя;

<p>4 Яко мало егда преидох от них, дондеже обретох, егоже возлюби душа моя: удержах его, и не оставих его, дондеже введох его в дом матере моея и в чертог заченшия мя.

<p>5 Заклях вас, дщери иерусалимския, в силах и в крепостех селных: аще подвижете и воздвижете любовь, дондеже аще восхощет.

<p>6 Кто сия восходящая от пустыни, яко стебло дыма кадящее смирну и ливан, от всех благовоний мироварца;

<p>7 Се, одр соломонь, шестьдесят сильных окрест его от сильных Исраилевых,

<p>8 вси имуще оружия, научени на брань: муж, оружие его на бедре его от ужаса в нощех.

<p>9 одр сотвори себе царь соломон от древес ливанских.

<p>10 Столпы его сотвори сребряны и восклонение его злато: восход его багрян, внутрь его камение постлано, любовь от дщерей иерусалимских.

<p>11 Дщери сиони, изыдите и видите в цари соломоне в венце, имже венча его мати его в день обручения его и в день веселия сердца его.

%{Глава}4

<p>1 Се, еси добра, ближняя моя, се, еси добра: очи твои голубине, кроме замолчания твоего: власи твои яко стада козиц, яже открышася от галаада.

<p>2 Зубы твои яко стада остриженых, яже изыдоша из\ купели, вся двоеплодны, и неродящия несть в них.

<p>3 Яко вервь червлена устне твои, и беседа твоя красна: яко оброщение шипка ланиты твоя, кроме замолчания твоего.

<p>4 Яко столп давидов выя твоя, создан в фалпиофе: тысяща щитов висит на нем, вся стрелы сильных.

<p>5 Два сосца твоя яко два млада близнца серны, пасомая во кринах,

<p>6 дондеже дхнет день, и подвигнутся сени. Пойду себе к горе смирней и к холму ливанску.

<p>7 Вся добра еси, ближняя моя, и порока несть в тебе.

<p>8 Гряди от ливана, невесто, гряди от ливана: прииди и прейди из\ начала веры, от главы санира и аермона, от оград львовых, от гор пардалеов.

<p>9 Сердце наше привлекла еси, сестро моя невесто, сердце наше привлекла еси единым от очию твоею, единым монистом выи твоея.

<p>10 Что удобреста сосца твоя, сестро моя невесто; что удобреста сосца твоя паче вина, и воня риз твоих паче всех аромат;

<p>11 Сот искапают устне твои, невесто, мед и млеко под\ языком твоим, и благовоние риз твоих яко благоухание ливана.

<p>12 Вертоград заключен сестра моя невеста, вертоград заключен, источник запечатлен.

<p>13 Леторасли твоя сад шипков с плодом яблочным, кипри с нардами,

<p>14 нард и шафран, трость и киннамон со всеми древами ливанскими, смирна, алой со всеми первыми мирами,

<p>15 источник вертограда, и кладязь воды живы и истекающия от ливана.

<p>16 Востани, севере, и гряди, юже, и повей во вертограде моем, и да потекут ароматы мои.

%{Глава}5

<p>1 Да снидет брат мои в вертоград свой и да яст плод овощий своих. Внидох в вертоград мой, сестро моя невесто: об\ъимах смирну мою со ароматами моими, ядох хлеб мой с медом моим, пих вино мое с млеком моим. Ядите, ближнии, и пийте и упийтеся, братия.

<p>2 Аз сплю, а сердце мое бдит: глас брата моего ударяет в двери: отверзи ми, сестро моя, ближняя моя, голубице моя, совершенная моя: яко глава моя наполнися росы, и власи мои капель нощных.

<p>3 Совлекохся ризы моея, како облекуся в ню; умых нозе мои, како оскверню их;

<p>4 Брат мой посла руку свою сквозе скважню, и чрево мое вострепета от него.

<p>5 Востах аз отверсти брату моему: руце мои искапаша смирну, персты мои смирны полны на руках заключения.

<p>6 Отверзох аз брату моему: брат мой прейде. Душа моя изыде в слово его: взысках его, и не обретох его: звах его, и не послуша мене.

<p>7 Обретоша мя стражие обходящии во граде: биша мя, язвиша мя, взяша верхнюю ризу от мене стражие стеннии.

<p>8 Заклях вы, дщери иерусалимския, в силах и в крепостех селных: аще обрящете брата моего, возвестите ему, яко уязвлена любовию аз есмь.

<p>9 Что брат твой паче брата, добрая в женах; что брат твой от брата, яко тако закляла еси нас;

<p>10 Брат мой бел и чермен, избран от тем:

<p>11 глава его злато избранно, власы его кудрявы, черны яко вран:

<p>12 очи его яко голубицы на исполнениих вод, измовени во млеце, седящыя в наполнениих (вод):

<p>13 ланиты его аки фиалы аромат, прозябающыя благовоние: устне его крины, каплющии смирну полну:

<p>14 руце его обточены златы, наполнены фарсиса: чрево его сосуд слоновый на камени сапфирове:

<p>15 лыста его столпи марморовы, основани на степенех златых: вид его яко ливан, избран яко кедрове:

<p>16 гортань его сладость, и весь желание: сей брат мой и сей ближний мой, дщери иерусалимли.

<p>17 Камо отиде брат твой, добрая в женах; камо уклонися брат твой; и взыщем его с тобою.

%{Глава}6

<p>1 Брат мой сниде в вертоград свой, в места аромат, паствити в вертоградех и собирати крины.

<p>2 Аз брату моему и брат мой мне, пасый в кринех.

<p>3 Добра еси, ближняя моя, яко благоволение, красна яко иерусалим, ужас яко вчиненны.

<p>4 Отврати очи твои от мене, яко тии воскрилиша мя: власи твои, яко стада коз, яже взыдоша от галаада:

<p>5 зубы твои, яко стада остриженых, яже взыдоша от купели, вся близнята родящыя, и безчадныя несть в них: яко вервь червлена устне твои, и беседа твоя красна:

<p>6 яко оброщение шипка ланиты твоя, кроме замолчания твоего.

<p>7 Шестьдесят суть цариц и осмьдесят наложниц, и юнот, имже несть числа:

<p>8 едина есть голубица моя, совершенная моя: едина есть матери своей, избранна есть родившей ю: видеша ю дщери и ублажиша ю, царицы и наложницы, и восхвалиша ю.

<p>9 Кто сия проницающая аки утро, добра яко луна, избранна яко солнце, ужас яко вчиненны;

<p>10 В вертоград орехов снидох видети в плодех потока, видети, аще процвете виноград и возрастоша шипки.

<p>11 Тамо дам сосца моя тебе: не разуме душа моя, положи мя на колеснице аминадавли.

<p>12 Обратися, обратися, суламитино, обратися, обратися, и узрим в тебе.

%{Глава}7

<p>1 Что увидите у суламитины; приходящая яко лики полков, что украсишася стопы твоя во обутиих твоих, дщи надавля; чины бедру твоею подобни усеряземь, делу рук художника:

<p>2 пуп твой чаша источена, не лишаемая мста: чрево твое яко стог пшеницы, огражден в кринах:

<p>3 два сосца твоя, яко два млада близнецы серны:

<p>4 выя твоя яко столп слоновый: очи твои яко езера во есевоне, во вратах дщерей многих: нос твой яко столп ливанский, сматряяй лице дамаска:

<p>5 глава твоя на тебе яко кармил (гора), и заплетение главы твоея яко багряница, царь увязан в преристаниих.

<p>6 Что украсилася еси, и что усладилася еси, любы, во сладостех твоих;

<p>7 Сие величество твое: уподобилася еси финику, и сосца твоя грезном.

<p>8 Рекох: взыду на финик, удержу высоту его: и будут сосцы твои яко грезнове винограда, и воня ноздрей твоих яко яблока:

<p>9 и гортань твой яко вино благо, ходящее брату моему в правость, доволно устнам моим и зубом.

<p>10 Аз брату моему, и ко мне обращение его.

<p>11 Прииди, брате мой, и взыдем на село, водворимся в селех:

<p>12 ураним в винограды, увидим аще процвете виноград, процветоша ли овощие, процветоша ли яблока; тамо дам тебе сосца моя.

<p>13 Мандрагоры даша воню, и при дверех наших вси плоды новии: до ветхих, брате мой, соблюдох ти.

%{Глава}8

<p>1 Кто даст тя, брате мой, ссуща сосцы матере моея; обретши тя вне целую тя, и ктому не уничижат мене.

<p>2 Пойму тя, введу тя в дом матере моея и в ложницу заченшия мя: тамо мя научиши: напою тя от вина с вонями строенаго, от воды яблок моих.

<p>3 Шуйца его под\ главою моею, и десница его об\ъимет мя.

<p>4 Заклях вас, дщери иерусалимския, в силах и в крепостех селных: аще подвижете и воздвижете любовь, дондеже аще восхощет.

<p>5 Кто сия восходящая убелена и утвержаема о брате своем; под\ яблонею возбудих тя: тамо роди тя мати твоя, тамо поболе тобою рождшая тя.

<p>6 Положи мя яко печать на сердцы твоем, яко печать на мышце твоей: зане крепка яко смерть любы, жестока яко ад ревность: крила ея крила огня, (углие огненно) пламы ея.

<p>7 Вода многа не может угасити любве, и реки не потопят ея. Аще даст муж все имение свое за любовь, уничижением уничижат его.

<p>8 Сестра наша мала и сосцу не имать: что сотворим сестре нашей в день, в оньже аще глаголатися будет ей;

<p>9 Аще стена есть, соградим на ней забрала сребряна: и аще дверь есть, напишем на ней дску кедрову.

<p>10 Аз стена, и сосцы мои яко столпи: аз бех во очию их аки обретающая мир.

<p>11 Виноград бысть соломону во вееламоне: даде виноград свой стрегущым: муж принесет в плоде его тысящу сребреник.

<p>12 Виноград мой предо мною: тысяща соломону и двести стрегущым плод его.

<p>13 Седяй в вертоградех, и друзие внемлющии гласу твоему: глас твой внуши мне.

<p>14 Бежи, брате мой, и уподобися серне или юнцу еленей, на горы ароматов.
