Сирах

%{Глава}1

<p>Понеже многая и великая нам чрез\ закон и пророки и иных последовавших им дана быша, о нихже подобает хвалити Исраиля наказания и премудрости ради, и яко не токмо сами чтуще должни разумными быти, но да и иностранных возмогут прилежно учащеся пользовати, и глаголюще и пишуще: дед мой иисус множайше себе вдав в чтение закона же и пророков и иных отеческих книг, и в сих доволное искусство стяжав, понудися и сам написати нечто от надлежащих к наказанию и премудрости, да прилежно учащиися, и сих причастницы бывше, много паче успеют в законнем житии.

<br> Будите убо умоленни, да со благоволением и вниманием чтете, и прощение подасте, аще в некиих возмнимся недоволни быти во истолковании люботрудно из\ъобретенных речений: не равную бо силу имут та в себе, яже еврейски глаголема суть, егда преведутся на иный язык: не токмо же сия, но и самый закон и пророчества и прочыя книги не малое имеют разнство в себе чтомыя.

<br> В тридесять бо осмем лете при евергете цари пришед во египет и премедлив, обретох немалаго наказания свиток, за нуждейшее вмених сам привнести некое тщание и трудолюбие к преведению тоя книги, многое бдение и искусство привнес в разстоянии времене, к концу приводя книгу издати, и в преселении хотящым учитися, пред\ъуготовляющым нравы законно жителствовати.

<br><br><a hreфвerзe 1>1</a> Всяка премудрость от Господа и с ним есть во век.

<p>2 Песка морскаго, и капли дождевныя, и дни века кто изочтет;

<p>3 Высоту небесе и широту земли, и бездну и премудрость кто изследит;

<p>4 Прежде всех создася премудрость, и разум мудрости от века.

<p>5 Источник премудрости слово божие в вышних, и шествия ея заповеди вечныя.

<p>6 Корень премудрости кому открыся; и коварства ея кто разуме;

<p>7 Един есть премудр, страшен зело, седяй на престоле своем, Господь.

<p>8 Сам созда ю, и виде, и сочте ю,

<p>9 и излия ю на вся дела своя,

<p>10 со всякою плотию по даянию своему, и дарова ю любящым его.

<p>11 Страх Господень слава и похвала, и веселие и венец радости.

<p>12 Страх Господень возвеселит сердце и даст веселие и радость и долгоденствие.

<p>13 Боящемуся Господа благо будет на последок, и в день скончания своего обрящет благодать. Страх Господень дар от Господа и на стезях любления поставляет.

<p>14 Любление Господа преславная премудрость, и имже является, разделяет себе в ведение его.

<p>15 Начало премудрости боятися Господа, и с верными в ложеснех создася им: с человеки основание века угнезди и с семенем их уверится.

<p>16 Исполнение премудрости еже боятися Господа, и упоит их от плодов ея:

<p>17 весь дом их исполнит желаний своих и сосуды от жит ея.

<p>18 Венец мудрости страх Господень, возцветаяй мир и здравие изцеления: обоя же суть дары божии, и разширяет веселие любящым его.

<p>19 И виде и сочте ю: художество и ведение разума одожди, и славу держащих ю вознесе.

<p>20 Корень премудрости еже боятися Господа, и ветви ея долгоденствие.

<p>21 Страх Господень отреяет грехи: пребываяй же в нем отвращает гнев.

<p>22 Не может ярость неправедная оправдитися: устремление бо ярости его падение ему.

<p>23 До времене стерпит долготерпеливый, и последи воздаст ему веселие:

<p>24 до времене скрыет словеса своя, и устне верных исповедят разум его.

<p>25 В сокровищих премудрости притча ведения: мерзость же грешнику богочестие.

<p>26 Возжелев премудрости, соблюди заповеди, и Господь подаст ю тебе:

<p>27 премудрость бо и наказание страх Господень, и благоволение его вера и кротость.

<p>28 Не сумневайся о страсе господни и не приступи к нему сердцем раздвоеным.

<p>29 Не лицемерствуй пред\ усты человеческими и устнам твоим вонми.

<p>30 Не возносися, да не падеши и наведеши души твоей безчестие, и открыет Господь тайная твоя и посреде сонма низложит тя: яко не приступил еси во истине ко страху господню, и сердце твое исполнено лукавства.

%{Глава}2

<p>1 Чадо, аще приступаеши работати Господеви Богу, уготови душу твою во искушение:

<p>2 управи сердце твое и потерпи, и не скор буди во время наведения:

<p>3 прилепися ему и не отступи, да возрастеши на последок твой.

<p>4 Все елико аще нанесено ти будет, приими и во изменении смирения твоего долготерпи:

<p>5 яко во огни искушается злато, и человецы приятни в пещи смирения.

<p>6 Веруй ему, и заступит тя, и управи пути твоя и уповай нань.

<p>7 Боящиися Господа, пождите милости его и не уклонитеся, да не падете.

<p>8 Боящиися Господа, веруйте ему, и не имать отпасти мзда ваша.

<p>9 Боящиися Господа, надейтеся на благая и на веселие века и милости.

<p>10 Воззрите на древния роды и видите, кто верова Господеви и постыдеся; или кто пребысть во страсе его и оставися; или кто призва его, и презре и;

<p>11 Зане щедр и милостив Господь, и оставляет грехи, и спасает во время скорби.

<p>12 Горе сердцам страшливым и рукам ослабленым, и грешнику ходящу на две стези.

<p>13 Горе сердцу ослаблену, яко не верует: сего ради покровено не будет.

<p>14 Горе вам погубльшым терпение: и что сотворите, егда посетит Господь;

<p>15 Боящиися Господа не сумневаются о глаголех его, и любящии его сохранят пути его.

<p>16 Боящиися Господа поищут благоволения его, и любящии его исполнятся закона.

<p>17 Боящиися Господа уготовят сердца своя и пред\ ним смирят душы своя, (глаголюще:)

<p>18 да впадем в руце господни, а не в руце человечески, яко бо величество его, тако и милость его.

%{Глава}3

<p>1 Мене отца послушайте, чада, и сице творите, да спасетеся:

<p>2 Господь бо прослави отца на чадех и суд матере утверди на сынех.

<p>3 Чтый отца очистит грехи,

<p>4 и яко сокровищствуяй прославляяй матерь свою.

<p>5 Чтый отца возвеселится о чадех и в день мольбы своея услышан будет.

<p>6 Прославляяй отца долгоденствовати будет, и послушаяй Господа упокоит матерь свою.

<p>7 Бояйся Господа почтит отца и яко владыкам послужит родившым его.

<p>8 Делом и словом чти отца твоего и матерь, да найдет ти благословение от них.

<p>9 Благословение бо отчее утверждает домы чад, клятва же матерня искореняет до основания.

<p>10 Не славися в безчестии отца твоего, несть бо ти слава отчее безчестие:

<p>11 слава бо человеку от чести отца его, и поношение чадом мати в безславии.

<p>12 Чадо, заступи в старости отца твоего и не оскорби его в животе его:

<p>13 аще и разумом оскудевает, прощение имей и не обезчести его всею крепостию твоею.

<p>14 Милость бо отча не забвена будет, и противу грехов присозиждется тебе:

<p>15 в день скорби твоея воспомянет тя: якоже лед от зноя, тако растают греси твои.

<p>16 Коль хулен оставляяй отца, и проклят Господем раздражаяй матерь свою.

<p>17 Чадо, в кротости дела твоя препровождай, и человеком приятным возлюблен будеши.

<p>18 Елико велик еси, толико смиряйся, и пред\ Господем обрящеши благодать.

<p>19 Мнози суть высоцы и славни: но кротким открываются тайны,

<p>20 яко велия сила господня, и смиренными славится.

<p>21 Вышших себе не ищи и крепльших себе не испытуй.

<p>22 Яже ти повеленна, сия разумевай: несть бо ти потреба тайных.

<p>23 Во избытцех дел твоих не любопытствуй: вящшая бо разума человеческаго показана ти суть:

<p>24 многи бо прельсти мнение их, и мнение лукавно погуби мысль их.

<p>25 И любяй бедство впадет в не:

<p>26 сердце жестоко озлобится на последок:

<p>27 сердце жестоко отяготится болезньми, и грешник приложит грехи на грехи.

<p>28 В наведении величаваго несть изцеления: сад бо лукавствия вкоренися в нем.

<p>29 Сердце разумиваго уразумеет притчу, и ухо слышателя вожделение премудраго.

<p>30 огнь горящь угасит вода, и милостыня очистит грехи.

<p>31 Воздаяй благодати помнимь бывает по сих и во время падения своего обрящет утверждение.

%{Глава}4

<p>1 Чадо, живота нищаго не лиши и не отвращай очес от просящаго,

<p>2 души алчущия не оскорби и не разгневай мужа в нищете его,

<p>3 сердца раздраженаго не превозмути и не продолжай даяния требующему,

<p>4 раба скорбяща не отрей и не отврати лица твоего от нищаго,

<p>5 от требующаго не отврати очес и не даждь места человеку кляти тя:

<p>6 кленущаго бо тя в горести души своея мольбу услышит сотворивый его.

<p>7 Приятна соборищу твори себе и князю смиряй главу твою,

<p>8 приклони ухо твое к нищему и отвещай ему мирная в кротости,

<p>9 изми обидимаго из\ руки обидящаго и не малодушествуй, егда судиши,

<p>10 буди сирым яко отец и вместо мужа матери их:

<p>11 и будеши яко сын вышняго, и возлюбит тя паче неже мати твоя.

<p>12 Премудрость сыны своя вознесе и заступает ищущих ея:

<p>13 любяй ю любит жизнь, и утренюющии к ней исполнятся веселия:

<p>14 держайся ея наследит славу, и идеже входит, благословит его Господь:

<p>15 служащии ей послужат святому, и любящих ю любит Господь:

<p>16 слушаяй ея судити имать языки, и внимаяй ей вселится надеявся.

<p>17 Аще уверуеши, наследиши ю, и во одержании будут роды его:

<p>18 яко стропотно ходит с ним в первых, боязнь же и страх наведет нань

<p>19 и помучит его в наказании своем, дондеже веру имет души его и искусит его во оправданиих своих,

<p>20 и паки возвратится прямо к нему и возвеселит его

<p>21 и открыет ему тайны своя:

<p>22 аще заблудит, оставит его и предаст его в руце падения его.

<p>23 Блюди время и хранися от лукаваго,

<p>24 и о души твоей не постыдися:

<p>25 есть бо стыд наводяй грех, и есть стыд слава и благодать.

<p>26 Не приими лица на душу твою и не срамляйся о падении твоем.

<p>27 Не возбрани словесе во время спасения:

<p>28 в словеси бо познана будет премудрость, и наказание в глаголех языка.

<p>29 Не пререкай противу истины и о ненаказании твоем срамляйся:

<p>30 не стыдися исповедати грехи твоя и не воспящай быстрины речныя.

<p>31 И не подстелися мужу бую и не обинися лица сильнаго.

<p>32 Даже до смерти подвизайся о истине, и Господь Бог поборет по тебе.

<p>33 Не буди скор языком твоим, ленив же и слаб в делех твоих.

<p>34 Не буди яко лев в дому твоем и жестоконеистов в рабех твоих.

<p>35 Не буди рука твоя простерта на взятие, а на отдаяние согбена.

%{Глава}5

<p>1 Не уповай на имения твоя и не и рцы: доволна ми суть.

<p>2 Не последуй души твоей и крепости твоей, еже ходити в похотех сердца твоего,

<p>3 и не рцы: кто мя преможет; Господь бо мстяй отмстит ти.

<p>4 Не рцы: согреших, и что ми бысть; Господь бо есть долготерпелив.

<p>5 О очищении безстрашен не буди, прилагати грехи на грехи,

<p>6 не рцы: щедрота его многа есть, множество грехов моих очистит:

<p>7 милость бо и гнев у него, и на грешницех почиет ярость его.

<p>8 Не медли обратитися ко Господу и не отлагай день от дне:

<p>9 внезапу бо изыдет гнев Господень, и во время мести погибнеши.

<p>10 Не уповай на имения неправедна: ни чимже бо упользуют в день наведения.

<p>11 Не вей себе всяким ветром и не ходи всяким путем: сице грешник двоязычен.

<p>12 Буди утвержден в разуме твоем, и едино буди слово твое.

<p>13 Буди скор в слушании твоем, и с долготерпением отвещавай ответ.

<p>14 Аще есть в тебе разум, отвещай искреннему: аще же ни, то буди рука твоя на устех твоих.

<p>15 Слава и безчестие в беседе и язык человечь падение ему.

<p>16 Не слови шепотник и языком твоим не уловляй:

<p>17 на тати бо студ есть и зазор лукав над\ двоязычным.

<p>18 О велице и о мале не неразумевай.

%{Глава}6

<p>1 И вместо друга не буди враг, имя бо лукаво студ и поношение наследит: сице грешник двоязычен.

<p>2 Не возноси себе советом души твоея, да не расхищена будет аки юнец душа твоя:

<p>3 листвие твое пояси и плоды твоя погубиши и оставиши себе яко древо сухо.

<p>4 Душа лукава погубит стяжавшаго ю и порадование врагом сотворит его.

<p>5 Гортань сладок умножит други своя, и язык доброглаголив умножит добры беседы.

<p>6 Мирствующии с тобою да будут мнози, советницы же твои един от тысящ.

<p>7 Аще стяжеши друга, во искушении стяжи его и не скоро уверися ему:

<p>8 есть бо друг во время свое и не пребудет во время скорби твоея,

<p>9 и есть друг пременяяйся во врага и свар поношения твоего открыет,

<p>10 и есть друг общник трапезам и не пребудет во время скорби твоея:

<p>11 и во благих твоих будет якоже ты и на рабы твоя дерзнет:

<p>12 аще смирен будеши, будет на тя и от лица твоего скрыется.

<p>13 От врагов твоих отлучися и от другов твоих внимай.

<p>14 Друг верен кров крепок: обретый же его обрете сокровище.

<p>15 Другу верну несть измены, и несть мерила доброте его.

<p>16 Друг верен врачевание житию, и боящиися Господа обрящут его.

<p>17 Бояйся Господа управляет дружбу свою, якоже бо сам, тако и искренний его.

<p>18 Чадо, от юности твоея избери наказание, и даже до седин обрящеши премудрость.

<p>19 Якоже оряй и сеяй приступи к ней и жди благих плодов ея:

<p>20 в делании бо ея мало потрудишися и скоро ясти будеши плоды ея.

<p>21 Коль стропотна есть зело ненаказанным, и не пребудет в ней безумный:

<p>22 якоже камень искушения крепок будет на нем, и не замедлит отврещи ея.

<p>23 Премудрость бо по имени ея есть и не многим есть явна.

<p>24 Слыши, чадо, и приими волю мою, и не отвержи совета моего:

<p>25 и введи нозе твои во оковы ея и в гривну ея выю твою:

<p>26 подложи рамо твое и носи ю, и не гнушайся узами ея:

<p>27 всею душею твоею приступи к ней и всею силою твоею соблюди пути ея.

<p>28 Изследи и взыщи, и познана ти будет, и емься за ню не остави ея:

<p>29 на последок бо обрящеши покой ея, и обратится тебе на веселие.

<p>30 И будут ти пута ея на покой крепости и гривны ея на одеяние славы.

<p>31 Красота бо злата есть на ней, и узы ея извитие вакинфово:

<p>32 во одежду славы облечешися ею, и венец радости возложиши на ся.

<p>33 Аще восхощеши, чадо, наказан будеши, и аще вдаси душу твою, хитр будеши:

<p>34 аще возлюбиши слушати, приимеши, и аще приклониши ухо твое, премудр будеши.

<p>35 Во множестве старейшин ставай, и аще кто премудр, тому прилепися. всяку повесть божественную восхощи слышати, и притчи разума да не убежат тебе.

<p>36 Аще узриши разумна, утренюй к нему, и степени дверий его да трет нога твоя.

<p>37 Размышляй в повелениих господних и в заповедех его поучайся присно: той утвердит сердце твое, и желание премудрости дано ти будет.

%{Глава}7

<p>1 Не твори зла, и не постигнет тя зло:

<p>2 отступи от неправды, и уклонится от тебе.

<p>3 Сыне, не сей на браздах неправды и не имаши пожати их седмерицею.

<p>4 Не проси у Господа владычества, ниже от царя седалища славы.

<p>5 Не оправдай себе пред\ богом и пред\ царем не мудрися.

<p>6 Не ищи, да будеши судия, егда не возможеши отяти неправды: да не когда убоишися лица сильнаго и положиши соблазн в правости твоей.

<p>7 Не согрешай во множестве града и не низлагай себе в народе.

<p>8 Не свяжи дважды греха, и во единем бо не неповинен будеши.

<p>9 Не рцы: на множество даров моих воззрит, и приносящу ми Богу вышнему, приимет.

<p>10 Не малодушествуй в молитве твоей и милостыню творити не презри.

<p>11 Не ругайся человеку сущу в горести души его: есть бо смиряяй и возносяй.

<p>12 Не ори лжи на брата твоего, ниже другу тожде твори.

<p>13 Не восхощи лгати всякия лжи: учащение бо ея не на благо.

<p>14 Не буди велеречив во множестве старец и не повтори слова в молитве твоей.

<p>15 Не возненавиди труднаго дела и земледелия от вышняго создана.

<p>16 Не привменяй себе ко множеству грешников.

<p>17 Смири душу твою зело.

<p>18 Помяни, яко гнев не замедлит,

<p>19 понеже месть нечестиваго огнь и червь.

<p>20 Не измени друга ни на что, ни брата присна на злате софирстем.

<p>21 Не отступай от жены премудры и благи, ибо благодать ея паче злата.

<p>22 Не озлоби раба делающа во истине, ниже наемника вдающа душу свою.

<p>23 Раба разумива да любит душа твоя, и не лиши его свободы.

<p>24 Есть ли ти скот, призирай его, и аще ти будет потребен, да пребудет ти.

<p>25 Суть ли ти чада, накажи я и преклони от юности выю их.

<p>26 Суть ли ти дщери, внимай телу их и не являй веселаго к ним лица твоего.

<p>27 Выдай дщерь, и будеши совершивый дело велико: и мужеви разумиву даждь ю.

<p>28 Есть ли ти жена по души, не изжени ея.

<p>29 Всем сердцем твоим прославляй отца твоего и матерних болезней не забуди:

<p>30 помяни, яко тема рожден еси, и что има воздаси, якоже она тебе;

<p>31 Всею душею твоею благоговей Господеви и иереи его чти.

<p>32 Всею силою (твоею) возлюби сотворшаго тя и служителей его не остави.

<p>33 Бойся Господа и прослави иереа, и даждь часть ему, якоже заповедано ти:

<p>34 начатки, и о согрешении, и даяние мышцей, и жертву святыни, и начаток святых.

<p>35 И нищему простри руку твою, да совершится благословение твое.

<p>36 Благодать даяния пред\ всяким живым (да будет), и над\ мертвецем не возбрани благодати.

<p>37 Не устраняйся от плачущих и с сетующими сетуй.

<p>38 Не ленися посещати боляща: сими бо возлюблен будеши.

<p>39 Во всех словесех твоих поминай последняя твоя, и во веки не согрешиши.

%{Глава}8

<p>1 Не сварися с человеком сильным, и да не когда впадеши в руце его.

<p>2 Не тяжися с человеком богатым, да не когда отяготит ти меру:

<p>3 многих бо погуби злато, и сердца царская преклони.

<p>4 Не сварися с человеком язычным и не накладай на огнь его дров.

<p>5 Не играй с ненаказанным, да не приимут безчестия прародителие твои.

<p>6 Не поноси человеку обращающуся от греха: помяни, яко вси есмы во епитимиах.

<p>7 Не безчести человека в старости его: ибо и ты сам состареешися.

<p>8 Не радуйся о мертвеце бывшем враждебнейшем тебе: помяни, яко вси умираем.

<p>9 Не презри повести премудрых и в притчах их живи:

<p>10 яко от них навыкнеши наказанию и служити вельможам удобно.

<p>11 Не отступай от повести старцев: ибо тии навыкоша от отец своих:

<p>12 яко от них навыкнеши разуму и во время потребно дати ответ.

<p>13 Не возгнещай углия грешнику, да не сгориши огнем пламене его.

<p>14 Не востани на лице досадителево, да не приседит яко наветник устом твоим.

<p>15 Взаим не дай человеку крепльшу тебе, и аще даси, буди якоже погубивый.

<p>16 Не поручайся выше силы твоея: и аще поручишися, яко воздаяй пецыся.

<p>17 Не сварися со судиею: по разсуждению бо его будут судити ему.

<p>18 С дерзым не ходи на путь, яко да не отяготится на тя: той бо сотворит по воли своей, и с буйством его погибнеши.

<p>19 С яростивым не сварися и не иди с ним сквозе пустыню: пред\ очима бо его кровь яко ничтоже есть, и идеже несть помощи, тамо низложит тя.

<p>20 С буим совета не твори: не возможет бо слова удержати.

<p>21 Пред\ чужим не твори тайнаго: не веси бо, что родит ти.

<p>22 Всякому человеку не являй сердца твоего, да не воздаст ти благодати ложныя.

%{Глава}9

<p>1 Не ревнуй жене недра твоего, ниже научи на тебе самаго учению лукаву.

<p>2 Не даждь жене души твоея, еже превзыти ей над\ крепость твою.

<p>3 Не сретай жены блудницы, да не како впадеши в сети ея.

<p>4 К спевающей не примешайся, да не како увязнеши в начинаниих ея.

<p>5 Девы не назирай, да не когда соблазнишися в красоте ея.

<p>6 Не даждь блудницам души твоея, да не погубиши наследия твоего.

<p>7 Не обзирай стогн града и в пустых его не заблуждай.

<p>8 Отврати око твое от жены красныя и не назирай чуждыя доброты:

<p>9 добротою женскою мнози прельстишася, и от сея похоть яко огнь разгарается.

<p>10 С мужатицею отнюд не седи и не медли с нею в вине:

<p>11 да не когда приклонится душа твоя на ню, и духом твоим поползнешися в пагубу.

<p>12 Не оставляй друга стараго, новый бо несть точен ему:

<p>13 вино новое друг нов: аще обетшает, с веселием испиеши его.

<p>14 Не ревнуй славе грешника: не веси бо, кое будет превращение его.

<p>15 Не соизволи изволением нечестивых: помяни, яко даже до ада не оправдятся.

<p>16 Далече отступи от человека, иже имать власть убивати, и не убоишися страха смертна:

<p>17 и аще приступиши, не согрешай, да не отимет живота твоего:

<p>18 познавай, яко посреде сетей минуеши и по забралом града ходиши.

<p>19 По крепости твоей разсмотряй искренняго и со премудрыми советуй.

<p>20 С разумивыми буди размышление твое, и вся повесть твоя в законе вышняго.

<p>21 Мужие праведнии да вечеряют с тобою, и во страсе господни буди хвала твоя.

<p>22 От руки художников дело похвалено бывает, и вождь людий премудр в словеси своем.

<p>23 Страшен во граде своем муж язычен, и дерзый в словеси своем возненавиден будет.

%{Глава}10

<p>1 Премудр судия наказует люди своя, и владычество разумиваго благочинно будет.

<p>2 Якоже судия людий своих, тако и слузи его, и якоже владыка града, тако и вси живущии в нем.

<p>3 Царь ненаказаный погубит люди своя: и град населится премудростию сильных.

<p>4 В руце господни власть земли, и потребнаго воздвигнет во время на ней.

<p>5 В руце господни благое шествие мужа, и на лицы книжника возложит славу свою.

<p>6 Во всяцей неправде не держи гнева на искренняго и не твори ни коего в делех досаждения.

<p>7 Возненавидена пред\ богом и человеки гордыня и от обоих сотворит неправедная.

<p>8 Царство от языка в язык преводится, ради неправды и досаждения и имений льстивых.

<p>9 Почто гордится земля и пепел;

<p>10 Яко в животе извергох утробу его.

<p>11 Долгую болезнь отсецает врачь:

<p>12 и царь днесь, а утро умрет.

<p>13 Ибо егда умрет человек, наследит гады и звери и червие.

<p>14 Начало гордыни человеку отступление от Господа, и егда от сотворшаго и отвращается сердце его:

<p>15 яко начало греха гордыня, и держай ю изрыгнет скверну.

<p>16 Сего ради обезслави Господь в наведениих зол и низврати их до конца:

<p>17 престолы князей низложи Господь и посади кроткия вместо их,

<p>18 корения языков гордых исторже Господь и насади смиренныя вместо их,

<p>19 страны языков низврати Господь и погуби их до основания земли,

<p>20 изсуши от них и погуби их и потреби от земли память их.

<p>21 Не создана бысть человеком гордыня, ни гнев ярости рождением жен.

<p>22 Семя честное кое; семя человеческое. семя честное кое; боящиися Господа.

<p>23 Семя безчестное кое; семя человеческое. семя безчестное кое; преступающии заповеди.

<p>24 Посреде братии старейшина их честен, и боящиися Господа пред\ очима его.

<p>25 Богат и славен и нищь, похвала их страх Господень.

<p>26 Неправедно есть укоряти нища разумива, и не подобает славити мужа грешника.

<p>27 Вельможа и судия и сильный славни будут, и несть от них ни един вящший боящагося Господа.

<p>28 Рабу разумиву свободнии послужат, и муж хитр не поропщет наказуемь.

<p>29 Не мудрися творити дела своего, и не слави себе во время туги твоея.

<p>30 Лучше делаяй и из\ъобилуяй во всем, неже славяйся и лишаяйся хлеба.

<p>31 Чадо, кротостию прослави душу твою и даждь ей честь по достоинству ея.

<p>32 Согрешающаго на душу свою кто оправдит; и кто прославит безчествующа живот свой;

<p>33 Нищий славимь есть вежества ради своего, и богатый славимь есть богатства ради своего.

<p>34 Прославляемый же в нищете, а в богатстве кольми паче; безславный же в богатстве, а в нищете кольми паче;

%{Глава}11

<p>1 Премудрость смиреннаго вознесет главу его и посреде вельмож посадит его.

<p>2 Не похвали человека во красоте его, и не буди ти мерзок человек видением своим.

<p>3 Мала есть в пернатых пчела, и начаток сладостей плод ея.

<p>4 Во одеянии риз не похвалися и в день славы не превозносися: яко дивна дела господня и тайна дела его пред\ человеки.

<p>5 Мнози мучителие седоша на земли, нечаемый же увязеся венцем.

<p>6 Мнози сильнии укорени быша зело, и славнии предани быша в руки инех.

<p>7 Первее неже испытаеши, не порицай, уразумей прежде и тогда запрещай.

<p>8 Прежде неже услышиши, не отвещавай, и не влагайся в среду беседы.

<p>9 О вещи, яже ти несть на потребу, не тяжися, и на суде грешников не седай.

<p>10 Чадо, деяния твоя да не будут о мнозе: аще умножиши, не будеши неповинен, и аще се гониши, не постигнеши, и не утечеши бежащь.

<p>11 Есть труждаяйся и потяся и тщася, и толико паче лишается.

<p>12 Есть слаб и требуяй заступления, лишаяйся силы, и нищетою из\ъобилует:

<p>13 и очи господни призреста ему во благая, и воздвиже и от смирения его, и вознесе главу его, и дивишася о нем мнози.

<p>14 Благая и злая, живот и смерть, нищета и богатство от Господа суть.

<p>15 Даяние господне пребывает благочестивым, и благоволение его благопоспешится во век.

<p>16 Есть богатяйся удержанием и скупостию своею, и сия часть мзды его,

<p>17 внегда рещи ему: обретох покой и ныне ям от благ моих.

<p>18 И не весть, кое время приидет, и оставит я инем, и умрет.

<p>19 Стой в завете твоем и пребывай в нем, и в деле твоем обетшай.

<p>20 Не дивися делом грешника, веруй же Господеви и пребывай в труде твоем:

<p>21 яко удобно есть пред\ очима господнима внезапу обогатити нищаго.

<p>22 Благословение господне на мзде благочестиваго, и в час скор процветет благословение его.

<p>23 Не рцы: кая ми потреба есть, и кая отныне будут ми благая;

<p>24 Не рцы: доволна ми суть, и чим отселе озлоблен буду;

<p>25 В день благих забвение злых, в день же злых не воспомянутся благая:

<p>26 яко удобно есть пред\ богом, в день смерти воздати человеку по делом его.

<p>27 Озлобление времене забытие творит сладости, и в скончании человека открытие дел его.

<p>28 Прежде смерти не блажи ни когоже, и в чадех своих познан будет муж.

<p>29 Не всякаго человека вводи в дом твой: многи бо суть козни льстиваго.

<p>30 Якоже рябка уловленая в клетце (обглядает), тако сердце гордаго, и якоже соглядник назирает падения:

<p>31 доброе бо на зло обращая, подсаду творит и на добрыя детели возложит порок.

<p>32 От искры огненныя умножается углие, и человек грешник на кровь приседит.

<p>33 Блюдися от злодея, зло бо содевает, да не когда порок даст ти во век.

<p>34 Всели чуждаго в дом твой, и развратит тя мятежем и чужда тя сотворит от твоих ти.

%{Глава}12

<p>1 Аще добро твориши, разумей, кому твориши, и будет благодать благим твоим.

<p>2 Добро сотвори благочестивому, и обрящеши воздаяние, и аще не от него, то от вышняго.

<p>3 Не будет добро прилежащему во злых и не подающему милостыни.

<p>4 Даждь благочестивому и не заступай грешника.

<p>5 Добро сотвори смиренному и не даждь нечестивому: возбрани хлебы твоя и не даждь ему, да не теми тя преможет:

<p>6 сугуба бо зла обрящеши во всех благих, яже аще сотвориши ему: яко и вышний возненавиде грешники и нечестивым воздаст месть.

<p>7 Даждь благому и не заступай грешника.

<p>8 Не познан будет во благих друг и не скрыется во злых враг.

<p>9 Егда во благих будет муж, врази его во печали суть, во злых же его и друг разлучится.

<p>10 Не ими веры врагу твоему во веки: якоже бо медь ржавеет, тако и злоба его:

<p>11 и аще смирится и пойдет поникнув, настави душу твою и хранися от него, и будеши ему яко очищено зерцало, и уразумееши, яко не до конца оторжаве:

<p>12 не постави его при себе, да не когда изринув тя станет на месте твоем: не посади его одесную себе, да не поищет когда седалища твоего, и на последок уразумееши словеса моя и о глаголех моих умилишися.

<p>13 Кто помилует обаянника змием усекнена и всех приступающих ко зверем; такожде ходящаго с мужем грешником и примешающагося грехом его:

<p>14 час с тобою пребудет, и аще уклонишися, не стерпит.

<p>15 устнама своима усладит враг, и много пошепчет и речет добро глаголя: очима своима прослезится, а сердцем своим усоветует вринути тя в ров, и егда обрящет время, не насытится крове.

<p>16 Аще срящут тя злая, ту обрящеши его первее себе,

<p>17 и яко помагаяй подсечет пяту твою:

<p>18 покивает главою своею и восплещет рукама своима, и много пошепчет и изменит лице свое.

%{Глава}13

<p>1 Касаяйся смоле очернится, и приобщаяйся гордому точен ему будет.

<p>2 Бремене паче себе не воздвижи, и крепльшу и богатейшу себе не приобщайся.

<p>3 Кое причастие горнцу с котлом; сей приразится, и той сокрушится.

<p>4 Богатый обиду сотвори, и сам приразгневася: нищий же обидимь бысть, и сам приумолится.

<p>5 Аще потребен будеши, употребляет тя: аще же лишен будеши, оставит тя.

<p>6 Аще имаши, поживет с тобою и истощит тя, сам же не поболит.

<p>7 Аще востребует тя, прельстит тя и возсмееттися и даст ти надежду, возглаголет ти добре

<p>8 и речет ти: есть ли ти что потребно; и посрамит тя брашном своим, дондеже истощит тя дващи или трищи, и на последок поругаеттися.

<p>9 Потом узрит тя и оставит тя и главою своею покивает на тя.

<p>10 Внимай, да не заблудиши

<p>11 и да не смиришися во веселии твоем.

<p>12 Егда тя сильный призовет, отступай, и толико паче призовет тя.

<p>13 Не приближайся, да не отриновен будеши, и не стой отдалече, да не забвен будеши.

<p>14 Не належи беседовати с ним и не веруй множайшым словесем его: многою бо беседою искусит тя и яко смеяся испытает тайная твоя.

<p>15 Немилостив есть не соблюдаяй словес и не пощадит (ослабити) озлобления твоего и уз.

<p>16 Блюдися и внимай зело, яко с падением твоим ходиши:

<p>17 слышай сия во сне твоем, бодрствуй.

<p>18 Во всем житии люби Господа и призывай его во спасение твое.

<p>19 Всяко животно любит подобное себе, и всяк человек искренняго своего:

<p>20 всяка плоть по роду собирается, и подобному себе прилепится муж.

<p>21 Кое общение волку со агнцем; тако грешнику со благочестивым.

<p>22 Кий мир гиене со псом; и кий мир богатому со убогим;

<p>23 Лов львов онагри в пустыни, такожде пажити богатым убозии.

<p>24 Мерзость гордому смирение, сице мерзость богатому нищий.

<p>25 Богат колебляйся подтверждается от другов: убогий же падый отреян будет от другов.

<p>26 Богату поползнувшуся мнози заступницы, возглагола нелепая, и оправдаша его:

<p>27 убогий поползнуся, и воспретиша ему, провеща разум, и не даша ему места.

<p>28 Богатый возглагола, и вси умолчаша и слово его вознесоша даже до облак:

<p>29 убогий возглагола, и реша: кто сей есть; и аще преткнется, низвратят его.

<p>30 Добро есть богатство, в немже несть греха, и зла есть нищета во устех нечестиваго.

<p>31 Сердце человеческо изменяет лице его, или на добро или на зло.

<p>32 След сердца во благих лице веселое, и из\ъобретение притчей размышление со трудом.

%{Глава}14

<p>1 Блажен муж, иже не поползнуся устнама своима и не уязвися печалию греха.

<p>2 Блажен, емуже не зазре душа его, и иже не спаде от надежды своея.

<p>3 Мужеви скупому не лепо есть богатство, и человеку завидливу на что имение;

<p>4 Собираяй от души своея инем собирает, и во благих его инии насладятся.

<p>5 Иже себе зол, кому добр будет; и не возвеселится во имении своем.

<p>6 Завидящаго себе самому несть злейша: и сие воздаяние злобы его.

<p>7 Аще и добро творит, в забытии творит и на последок из\ъявит злобу свою.

<p>8 Лукав (есть) завидяй оком, отвращаяй лице и презираяй душы.

<p>9 око лихоимца не насыщается части, и обида лукаваго изсушает душу.

<p>10 око лукаво завидливо и о хлебе, и на трапезе своей скудно.

<p>11 Чадо, якоже имаши, добро твори себе, и приношения Господеви достойно приноси:

<p>12 помяни, яко смерть не замедлит, и завет адов не показан ти бысть.

<p>13 Прежде неже умреши ты, добро твори другу и по силе твоей простри и даждь ему.

<p>14 Не лишися от дне добра, и часть желания блага да не прейдет тебе.

<p>15 Не инем ли оставиши притяжания твоя и труды твоя, в разделение жребия;

<p>16 Даждь и возми, и освяти душу твою:

<p>17 яко несть во аде взыскати сладости.

<p>18 Всяка плоть яко риза обетшает, завет бо от века: смертию умреши.

<p>19 Яко лист расплощаяся на древе часте, ов убо спадает, другий же прозябает: такожде и род плоти и крови, ов убо умирает, ов же родится.

<p>20 Всякое дело гниющее изчезает, и делаяй е с ним отидет.

<p>21 Блажен муж, иже во премудрости умрет и иже в разуме своем поучается святыни:

<p>22 размышляяй пути ея в сердцы своем, и в сокровенных ея уразумится.

<p>23 Изыди в\ъслед ея яко изследник и на путех ея приседи.

<p>24 Приницаяй сквозе оконца ея и при дверех ея послушает.

<p>25 Обитаяй близ\ дому ея и вбиет кол в стены ея, поставит скинию свою вскрай ея и обитати будет во обители благих,

<p>26 положит чада своя в покрове ея и под\ ветвьми ея водворится,

<p>27 покрыется ею от зноя и во славе ея обитати будет.

%{Глава}15

<p>1 Бояйся Господа сотворит сие, и держайся закона постигнет ю.

<p>2 И срящет его яко мати, и яко жена девства приимет и:

<p>3 ухлебит его хлебом разума и водою премудрости напоит и:

<p>4 утвердится на ней и не преклонится, и до нея пристанет и не постыдится:

<p>5 и вознесет его паче искренних его и посреде церкве отверзет уста его:

<p>6 веселие и венец радости и имя вечно наследит.

<p>7 Не постигнут ея человецы неразумивии, и мужие грешнии не узрят ея:

<p>8 далече есть от гордыни, и мужие лживии не имут помянути ея.

<p>9 Не красна похвала во устех грешника, яко не от Господа послана бысть:

<p>10 премудростию бо речена будет хвала, и Господь благопоспешит ей.

<p>11 Не рцы, яко Господа ради отступих: ихже бо возненавиде, да не сотвориши.

<p>12 Не рцы, яко сам мя прельсти: не требует бо мужа грешника.

<p>13 Всяку мерзость возненавиде Господь, и несть любезна боящымся его.

<p>14 Сам из\ начала сотвори человека и остави его в руце произволения его:

<p>15 аще хощеши, соблюдеши заповеди и веру сотвориши благоволения.

<p>16 Предложил ти огнь и воду, и на неже хощеши, простреши руку твою.

<p>17 Пред\ человеком живот и смерть, и еже аще изволит, дастся ему.

<p>18 Яко многа премудрость господня: крепок силою и видяй вся:

<p>19 и очи его на боящихся его, и той познает всяко дело человеческо.

<p>20 Не заповеда ни единому же нечествовати и не даде ослабы ни единому не согрешати.

%{Глава}16

<p>1 Не желай чад множества неключимых, ниже веселися о сынех нечестивых: егда умножатся, не веселися о них, аще несть страха господня с ними.

<p>2 Не веруй животу их и не належи на множество их:

<p>3 лучше бо един праведник, нежели тысяща (грешник),

<p>4 и умрети безчадному, нежели имети чада нечестива:

<p>5 от единаго бо разумна населится град, колено же беззаконных запустеет.

<p>6 Многа сицевая виде око мое, и крепльшая сих слыша ухо мое.

<p>7 В соборищи грешных возгорится огнь, и во языце непокориве возгорится гнев.

<p>8 Не умолен бысть (Бог) о древних исполинех, иже отступиша крепостию своею:

<p>9 не пощаде о жилищи лотове, имиже возгнушася за гордыню их:

<p>10 не помилова языка погибельнаго, вознесшагося во гресех своих,

<p>11 и тако шесть сот тысящ пешцев, сошедшихся в жестосердии своем. И аще будет един жестоковыйный в людех, дивно есть сие, аще неповинен будет.

<p>12 Милость бо и гнев у него, силен умолен быти и излияти гнев.

<p>13 По мнозей милости его, тако много и обличение его: мужеви но делом его судит.

<p>14 Не убежит хищением грешный, и терпение благовернаго не лишено будет.

<p>15 Всяцей милостыни сотворит место: кийждо бо по делом своим обрящет.

<p>16 Не рцы, яко от Господа скрыюся, еда свыше кто мя помянет;

<p>17 в людех множайших не воспомянен буду, что бо есть душа моя в безчисленней твари;

<p>18 се, небо и небо небесе божия, бездна и земля посещением его подвигнутся:

<p>19 вкупе горы и основания земли, егда воззрит на ня, трепетом стрясутся,

<p>20 и о сих не размыслит сердце:

<p>21 и пути его кто постигнет; и бурю юже не узрит человек, множайшая же дел его в сокровенных:

<p>22 дела правды его кто возвестит; или кто стерпит; далече бо завет.

<p>23 умаляяйся сердцем размышляет сия, а муж безумен и заблуждаяй размышляет буяя.

<p>24 Послушай мене, чадо, и научися ведения, и на словеса моя внимай сердцем твоим:

<p>25 из\ъявляю в мериле наказание и со испытанием возвещу ведение.

<p>26 Судом господним дела его из\ начала, и от сотворения его раздели части их:

<p>27 украси во век дела своя, и начала их в роды их: ниже взалкаша, ниже утрудишася, и не престаша от дел своих.

<p>28 Кийждо искренняго своего не оскорби,

<p>29 и даже до века не воспротивятся глаголу его.

<p>30 И по сих Господь на землю призре и исполни ю от благ своих:

<p>31 душа всякаго животна покры лице ея, и в ню возвращение их.

%{Глава}17

<p>1 Господь созда от земли человека, и паки возврати его в ню.

<p>2 Дни числа и время даде им, и даде им власть над\ сущими на ней.

<p>3 Якоже они сами, облече их крепостию, и по образу своему сотвори я:

<p>4 и положи страх его на всяцей плоти, еже властелствовати зверьми (и скоты) и птицами.

<p>5 Помышление и язык и очи, уши и сердце даде им размышляти:

<p>6 художеством разума исполни я и добрая и злая показа им.

<p>7 Положил есть око свое на сердцах их, показати им величество дел своих,

<p>8 да имя святыни его восхвалят и да поведают величества дел его.

<p>9 Приложил им художество и закон живота даде в наследие им.

<p>10 Завет вечный постави с ними и судбы своя показа им.

<p>11 Величество славы видеша очеса их, и славу гласа их слыша ухо их.

<p>12 И рече им: внемлите от всякия неправды. и заповеда им комуждо о искреннем.

<p>13 Путие их пред\ ним выну, не укрыются от очию его.

<p>14 Комуждо языку устроил вожда,

<p>15 и часть господня Исраиль есть.

<p>16 Вся дела их яко солнце пред\ ним, и очи его выну на путех их:

<p>17 не укрышася неправды их от него, и вси греси их пред\ Господем.

<p>18 Милостыня мужа яко печать с ним, и благодать человечу яко зеницу соблюдет.

<p>19 По сих востанет и воздаст им, и воздаяние их на главу их воздаст:

<p>20 обаче кающымся дал есть возвращение и утеши изнемогающих терпением.

<p>21 Обратися убо ко Господу и остави грехи:

<p>22 помолися пред\ лицем и умали претыкания:

<p>23 восходи к вышнему и отвратися от неправды, и зело возненавиди мерзость.

<p>24 Вышняго кто восхвалит во аде, вместо живых и дающих исповедание;

<p>25 От мертвеца яко ничто сущаго погибает исповедание:

<p>26 живый же и здравый восхвалит Господа.

<p>27 Коль велика милость господня и очищение обращающымся к нему;

<p>28 Не могут бо вся быти в человецех:

<p>29 яко не безсмертен сын человеческий.

<p>30 Что светлее солнца; и то изчезает: и зло помыслит плоть и кровь.

<p>31 Силу высоты небесныя той сам назирает, человецы же вси земля и пепел.

%{Глава}18

<p>1 Живый во веки созда вся обще. Господь един оправдится:

<p>2 никтоже доволен исповести дел его,

<p>3 и кто изследит величия его;

<p>4 Державу величества его кто изочтет; и кто приложит исповедати милости его;

<p>5 Не леть умалити, ниже приложити, и не леть изследити чудес господних.

<p>6 Егда скончает человек, тогда начинает, и егда престанет, тогда усумнится.

<p>7 Что есть человек; и что потреба его; что благо его; и что зло его;

<p>8 Число дний человеку много лет сто: яко капля морския воды и зерно песка, тако мало лет в день века.

<p>9 Сего ради долготерпе Господь на них и излия на ня милость свою.

<p>10 Виде и позна низвращение их, яко зло,

<p>11 сего ради умножи милосердие свое.

<p>12 Милость человеча на искренняго своего, милость же господня на всяку плоть.

<p>13 Обличаяй и наказуяй, и научаяй и обращаяй яко пастырь стадо свое:

<p>14 приемлющих наказание милует и тщащихся о судбах его.

<p>15 Чадо, во благих не даждь порока, и во всяцем даянии печали словес.

<p>16 Не устудит ли зноя роса; тако лучше слово, нежели даяние.

<p>17 Не се ли, слово паче даяния блага; обоя же у мужа благодатна.

<p>18 Буй неблагодарно поносит, и даяние завидливаго истаевает очи.

<p>19 Прежде неже возглаголеши, увеждь, и прежде недуга врачуйся:

<p>20 прежде суда испытай себе и в час посещения обрящеши очищение:

<p>21 прежде даже в недуг не впадеши, смирися, и во время грехов покажи обращение.

<p>22 Не воспятися воздати обет благовременно и не ожидай даже до смерти оправдатися:

<p>23 прежде даже не помолишися, уготови себе, и не буди яко человек искушая Господа.

<p>24 Помяни гнев в день скончания и время мести во отвращении лица:

<p>25 помяни время глада во время сытости, нищету и убожество в день богатства.

<p>26 От утра до вечера изменяется время, и вся скора суть пред\ Господем.

<p>27 Человек премудр во всем опасен будет и во днех грехов вонмет о согрешении.

<p>28 Всяк разумив позна премудрость, и обретшему ю даст исповедание.

<p>29 Разумнии в словесех, и тии умудришася и умножиша притчи испытны. воздержание души.

<p>30 Вслед похотей твоих не ходи и от похотений своих возбраняйся:

<p>31 аще даси души твоей благоволение желания, сотворит тя обрадование врагом твоим.

<p>32 Не веселися о мнозей сладости и не связуйся сообщением ея.

<p>33 Не буди нищь пиршествуяй от взаимства, и ничто ти будет в мешце.

%{Глава}19

<p>1 Делатель пиянивый не будет богат, и уничижаяй малая по мале упадет.

<p>2 Вино и жены превратят разумивых, и прилагаяйся любодейцам дерзший будет:

<p>3 молие и червие наследят его, и душа дерзостная измется.

<p>4 Емляй скоро веру легок сердцем, и согрешаяй на душу свою согрешает.

<p>5 Веселяйся сердцем о злонравии обличен будет, противляяйся же похотем венчает живот свой.

<p>6 Обуздаваяй язык тихомирно поживет, и ненавидяй велеречия умалит порок.

<p>7 Словесе никогдаже повтори, и ничтоже тебе умалится.

<p>8 На друга и на врага не поведай, и аще не будет тебе греха, не открывай:

<p>9 слыша бо у тебе, и соблюдет тя, и во время возненавидит тя.

<p>10 Слышал ли еси слово, да умрет с тобою: не убойся, не расторгнет тебе.

<p>11 От лица словесе поболит буй, якоже раждающая от лица младенца.

<p>12 Стрела вонзена в стегно плоти, тако слово во чреве буяго.

<p>13 Обличи друга, егда еще не сотворил, и аще сотворил, да не приложит ктому:

<p>14 обличи друга, негли не рече, и аще рече единожды, да не повторит:

<p>15 обличи друга, многажды бо бывает навет.

<p>16 Не всякому словеси емли веры.

<p>17 Есть поползаяйся словом, а не душею: и кто не согреши языком своим;

<p>18 Обличи искренняго своего прежде прещения, и даждь место закону вышняго. Всяка премудрость страх Господень, и во всяцей премудрости творение закона.

<p>19 И несть премудрость ведение лукавства, и несть разума, идеже совет грешных.

<p>20 Есть лукавство, и то мерзость, и есть безумен умаляяйся премудростию.

<p>21 Лучше есть умаляяйся в разуме боязливый, нежели избыточествуяй мудростию и преступая закон.

<p>22 Есть коварство испытно, и то неправедно, и есть развращаяй благодать извещати хотя суд.

<p>23 Есть лукавствуяй поник чернотою, и внутренняя его исполнь льсти:

<p>24 понича лицем и притворяяйся глух, идеже не познан бысть, предварит тя.

<p>25 И аще немощию крепости возбранен будет согрешити, аще обрящет время, зло сотворит.

<p>26 От зрака познан будет муж, и сретением лица познан будет умный.

<p>27 Одеяние мужа и смех зубов и стопы человека возвестят, яже о нем.

<p>28 Есть обличение, еже несть красно, и есть молчай, и той мудр.

%{Глава}20

<p>1 Коль добро есть обличити, нежели яритися тайно: и исповедаяйся от умаления возбранен будет.

<p>2 Коль добро обличенному явити покаяние:

<p>3 сей бо вольнаго избежит греха.

<p>4 Желание скопчо растлит ли девицу; такожде творяй нуждею суды.

<p>5 Есть молчай обретаяйся премудр, и есть ненавидимь от многия беседы.

<p>6 Есть молчай, не имать бо ответа: и есть молчай ведый время.

<p>7 Человек премудр умолчит до времене: продерзый же и безумный превосходит время.

<p>8 умножаяй словеса мерзок будет, и восхищаяй власть возненавиден будет.

<p>9 Есть благопоспешство во злых мужеви, и есть из\ъобретение на умаление.

<p>10 Есть даяние, еже ти не будет на пользу, и есть даяние, егоже отдание сугубо.

<p>11 Есть умаление славы ради, и есть, иже от смирения вознесе главу.

<p>12 Есть купуяй многая малым и возвращаяй я седмерицею.

<p>13 Премудрый во словеси любезна сотворит себе: благодати же безумных излиются.

<p>14 Даяние безумнаго не упользует ти, очи бо его вместо единаго мнози ко восприятию:

<p>15 мало даст, а много поносити будет и отверзет уста своя яко проповедник: днесь взаим даст, а утро истяжет: ненавидимь человек таковый Господу и человеком.

<p>16 Буй речет: несть ми друга и несть хвалы благим моим: ядущии хлеб мой льстиви языком.

<p>17 Коликощи и колицы посмеются ему;

<p>18 Поползновение на земли лучше неже от языка: тако падение злых со тщанием приидет.

<p>19 Человек безблагодатен баснь безвременна: во устех ненаказанных присно будет.

<p>20 От уст буяго отвержена будет притча: не имать бо ея рещи во время свое.

<p>21 Есть возбраняемый согрешати от скудости, и в покои своем не умилится.

<p>22 Есть погубляяй душу свою за стыд, и от лица безумна погубит ю.

<p>23 Есть ради стыда обещаяйся другови, и приобрете его врага туне.

<p>24 Порок зол человеку лжа, и во устех ненаказанных присно будет.

<p>25 уне есть тать, нежели присно лжай: оба же пагубу наследят.

<p>26 Обычай человека лжива безчестие, и студ его присно с ним.

<p>27 Премудрый словесы произведет себе, и человек мудрый угоден будет вельможам.

<p>28 Делаяй землю вознесет стог свой, и угождаяй вельможам умилостивит о неправде (своей).

<p>29 Мзда и дарове ослепляют очи премудрых, и якоже бразды на устех отвращают обличения.

<p>30 Премудрость сокровена и сокровище не явлено, кая польза есть во обоих;

<p>31 Лучше человек скрываяй буйство свое, нежели человек скрываяй премудрость свою.

%{Глава}21

<p>1 Чадо, согрешил ли еси, не приложи ктому, и о преждних твоих помолися.

<p>2 Якоже от лица змиина, бежи от греха: аще бо приступиши к нему, угрызнет тя:

<p>3 зубы львовы зубы его, убивающии душы человечи.

<p>4 Яко мечь обоюду остр всяко беззаконие, ране его несть изцеления.

<p>5 Прещение и досаждение опустошат богатство: тако и дом гордых запустеет.

<p>6 Моление нищаго из\ уст до ушию его, и суд его со тщанием грядет.

<p>7 Ненавидяй обличения последует грешнику, и бояйся Господа обратится сердцем.

<p>8 Познан есть издалеча сильный языком, и разумивый весть, егда поползается.

<p>9 Созидаяй дом свой имением чуждим, якоже собираяй камение на гроб себе.

<p>10 Изгребия собрана соборище беззаконников, и кончина их пламень огнен.

<p>11 Путь грешников углажден от камения, а на последок его ров адов.

<p>12 Сохраняяй закон содержит помышление свое,

<p>13 и совершение страха господня премудрость.

<p>14 Не накажется, иже не есть коварен:

<p>15 есть бо коварство умножающее горесть.

<p>16 Разум премудраго яко потоп умножится, и совет его яко источник живота.

<p>17 утроба буяго яко сосуд сокрушен и всякаго разума не удержит.

<p>18 Слово премудро аще услышит разумный, восхвалит е и к нему приложит: услыша е буй, и не угодно ему бысть, и обрати е за плещы своя.

<p>19 Повесть буяго яко бремя на пути: во устнах же разумнаго обрящется благодать.

<p>20 уста премудраго взыщутся в собрании, и словеса его размышлена будут в сердцы.

<p>21 Якоже дом разорен, тако буяго премудрость, и разум неразумнаго неиспытны глаголы.

<p>22 Пута на ногах неразумевающым наказания, и яко ручнии оковы на руце десней.

<p>23 Буй во смехе возносит глас свой, муж же разумный едва тихо осклабится.

<p>24 Якоже утварь златая мудрому наказание, и якоже обручь на десней мышце его.

<p>25 Нога буяго скора в дом, человек же многоискусный усрамится от лица.

<p>26 Безумный дверьми приничет во храмину, муж же наказан вне станет.

<p>27 Ненаказание человеку слушати при дверех, мудрый же отяготится безчестием.

<p>28 устне многоречивых не своя си поведят, словеса же мудрых в мерилех станут.

<p>29 Во устех буих сердце их, в сердцы же премудрых уста их.

<p>30 Кленущу нечестивому сатану, сам кленет свою душу.

<p>31 Сквернит свою душу шепотливый, и где либо жити имать, возненавиден будет.

%{Глава}22

<p>1 Камени нечистому уподобися ленивый, и всяк позвиждет о безчестии его:

<p>2 калу воловию приложися ленивый, всяк вземляй его отрясет руку.

<p>3 Студ отцу ненаказан сын, дщи же на умаление будет.

<p>4 Дщерь мудрая наследит мужа своего, а несрамляющаяся печаль отцу.

<p>5 отца и мужа посрамляет продерзая, и от обою безчестие приимет.

<p>6 Яко мусикиа во плачи безвременная повесть: раны же и наказание во всяко время премудрости.

<p>7 Яко слепляяй чрепие, тако учай буяго и возбуждаяй спящаго от глубокаго сна:

<p>8 поведает дремлющему поведаяй буему, и на концы речет: что есть;

<p>9 Над\ мертвым плачися, изчезе бо свет: и над\ буим плачися, изчезе бо разум.

<p>10 Сладчае плачися над\ мертвым, яко почил есть: буяго же лучше смерть, неже живот зол.

<p>11 Сетование о мертвеце седмь дний, о буем же и нечестивем вся дни живота его.

<p>12 Со безумным не множи словес и ко неразумиву не ходи:

<p>13 хранися от него, да не приимеши труда и не осквернишися во отрясении его:

<p>14 уклонися от него, и обрящеши покой, и не уныеши безумием его.

<p>15 Паче олова что тяжчае бывает; и что ему имя, токмо буй;

<p>16 Песок и соль и руду железа легчае понести, неже человека неразумива.

<p>17 Сключение древяно связано на созидание храмины во трясении не расторгнется: такожде и сердце утверждено на размышлении совета во время страха не устрашится.

<p>18 Сердце основано на размышлении разума, яко украшение песочное на тесаней стене.

<p>19 Яко острози на высоте лежащии противу ветру не стерпят:

<p>20 тако сердце страшливо во размышлении буяго противу всякому страху не стерпит.

<p>21 убодаяй око источит слезы, и убодаяй в сердце из\ъявляет чувство.

<p>22 Вергаяй камень на птицы отженет я: и иже поносит друга, разорит дружбу.

<p>23 На друга аще извлечеши мечь, не отчаявайся, есть бо возврат (любве):

<p>24 на друга аще отверзеши уста, не убойся, есть бо примирение:

<p>25 кроме поношения и гордыни, и откровения тайны и язвы лестныя, сих бо ради отбежит всяк друг.

<p>26 Веру стяжи в нищете со искренним, да во благих его вкупе возвеселишися:

<p>27 во время скорби пребывай с ним, да в наследии его сонаследиши.

<p>28 Прежде огня пещная пара и дым: тако прежде кровей укоризна.

<p>29 Друга заступати не усрамлюся и от лица его не скрыюся:

<p>30 аще ми приключатся и злая его ради, всяк слышай сохранится от него.

<p>31 Кто даст ми во уста моя хранилище и на устне мои печать разумну, да не падуся от них, и язык мой да не погубит мя;

%{Глава}23

<p>1 Господи отче и Владыко живота моего, не остави мене в совете их и не даждь ми впасти в ня.

<p>2 Кто возложит на помышление мое раны и на сердце мое наказание премудрости, да о неразумиих моих не пощадят, и да не прейдут греси их;

<p>3 Яко да не умножатся неведения моя и греси мои премнози да не будут, и падуся пред\ супостаты, и порадуетмися враг мой.

<p>4 Господи отче и Боже живота моего, не даждь возношения очима моима и вожделение отврати от мене.

<p>5 Чрева похоть и блудодеяния да не об\ъимут мя, и безстудней души не предаждь мене.

<p>6 Послушайте, чада, наказания уст: храняй бо не ят будет устнама своима.

<p>7 устнама своима ят будет грешник, и клеветник и гордый поползнется в них.

<p>8 Заклинанию не обучай уст своих

<p>9 и клятися именем святым не навыкай.

<p>10 Якоже бо раб истязуемь часто от ран не умалится, такожде и кленыйся именем святым всегда от греха не очистится.

<p>11 Муж кленыйся много исполнится беззакония, и не отступит от дому его язва:

<p>12 аще согрешит, грех его на нем, и аще презрит, сугубо согрешит:

<p>13 и аще вотще кляся, не оправдится, исполнится бо дом его нападения.

<p>14 Есть беседа облечена смертию: да не обрящется во наследии иаковли:

<p>15 от благочестивых бо вся сия отступят, и во грехи не впадутся.

<p>16 В ненаказании неключимем не обучай уст своих: есть бо в нем слово греха.

<p>17 Помяни отца твоего и матерь твою, посреде бо вельмож седиши:

<p>18 да не како забвен будеши пред\ ними, и обычаем своим обуяеши и похощеши, дабы ты не родился, и день рождения твоего прокленеши.

<p>19 Человек обучаяся словесем поношения во всех днех своих не научится.

<p>20 Два вида умножают грехи и третий наводит гнев:

<p>21 душа тепла, яко огнь горящь, не угаснет, дондеже поглощена будет:

<p>22 человек блудник в теле плоти своея не престанет, дондеже возжжет огнь.

<p>23 Человеку блудну всяк хлеб сладок, не престанет, дондеже умрет.

<p>24 Человек преступаяй ложе свое, глаголя в души своей: кто мя видит;

<p>25 тма окрест мене, и стены закрывают мя, и никтоже мя видит, кого убоюся; грехов моих не воспомянет вышний.

<p>26 И очи человечестии страх его:

<p>27 и не разуме, яко очи господни тмами тем крат светлейшии солнца суть,

<p>28 прозирающии вся пути человеческия и разсматряющии в тайных местех:

<p>29 прежде неже создана быша, вся уведена ему, такожде и по скончании.

<p>30 Сей на путех града отмщен будет, и идеже не надеяшеся, ят будет.

<p>31 Такожде и жена оставльшая мужа своего и приемлющая наследника от иного:

<p>32 первое бо от закона вышняго отступи, и второе мужу своему согреши, и третие блудом прелюбодействова, от чуждаго мужа чада сотвори:

<p>33 сия пред\ собор изведена будет, и на чадех ея посещение будет:

<p>34 не укоренятся чада ея в корень, и ветви ея не сотворят плода:

<p>35 и оставит на клятву память свою, и поношение ея не потребится.

<p>36 И уразумеют оставльшиися, яко ничтоже лучше страха господня, и ничтоже сладчае, токмо внимати заповедем господним.

<p>37 Слава велия еже последовати Богу, долгота же дний еже прияту тебе быти от него.

%{Глава}24

<p>1 Премудрость похвалит душу свою и посреде людий своих восхвалится.

<p>2 В церкви вышняго отверзет уста своя и прямо силе его восхвалится:

<p>3 аз из\ уст вышняго изыдох и яко мгла покрых землю,

<p>4 аз на высоких вселихся, и престол мой во столпе облачне,

<p>5 круг небесный обыдох едина и во глубине бездны походих,

<p>6 волну морскую и всю землю, и вся люди и язык стяжах,

<p>7 со всеми сими покоя взысках, и во наследии чием водворюся;

<p>8 Тогда заповеда ми создатель всех, и создавый мя препокои скинию мою и рече:

<p>9 во иакове вселися и во Исраили наследствуй.

<p>10 Прежде века из\ начала созда мя, и даже до века не оскудею.

<p>11 Во скинии святей пред\ ним послужих и тако в сионе утвердихся:

<p>12 во граде возлюбленнем такожде мя препокои, и во иерусалиме власть моя:

<p>13 и укоренихся в людех прославленных, в части господни наследия его.

<p>14 Яко кедр вознесохся в ливане и яко кипарис на горах аермонских,

<p>15 яко финикс возвысихся на брезех и яко сад шипковый во иерихоне,

<p>16 яко маслина благолепна на поли, и вознесохся яко явор:

<p>17 якоже корица и яко аспалаф ароматов дах воню, и яко смирна избранна издах благоухание,

<p>18 яко халвани и оникс и стакти, и яко ливаново курение во скинии.

<p>19 Аз яко теревинф распрострох ветвия моя, и ветви моя ветви славы и благодати:

<p>20 аз яко виноград прорастих благодать, и цвети мои плод славы и богатства.

<p>21 Приступите ко мне, желающии мене, и от плодов моих насытитеся:

<p>22 память бо моя сладка паче меда, и наследие мое паче сота медвена.

<p>23 Ядущии мя еще взалчут, и пиющии мя еще вжаждутся:

<p>24 слушаяй мене не посрамится и делающии у мене не согрешат.

<p>25 Сия вся книга завета Бога вышняго,

<p>26 закон, егоже заповеда моисей, наследие сонмом иаковлим:

<p>27 насыщая яко фисон премудростию и яко тигр во дни новоплодий,

<p>28 исполняяй яко евфрат разума и якоже иордан во днех жатвы,

<p>29 являяй яко свет наказание и якоже гион во дни об\ъимания вина.

<p>30 Не сконча первый уразумети ея, такожде и последний не изследи ея:

<p>31 ибо паче моря умножися размышление ея, и совет ея паче бездны велия.

<p>32 И аз яко раскопание из\ реки и якоже водотечие изыдох в рай.

<p>33 Рех: напою мой вертоград и упою себе луг:

<p>34 и се, раскопание ми бысть рекою, и река моя бысть морем.

<p>35 Понеже наказание яко утро просвещу и проявлю е даже до далече:

<p>36 еще учение якоже пророчество излию и оставлю е в роды вечны.

<p>37 Видите, яко не себе единому трудихся, но всем ищущым ея.

%{Глава}25

<p>1 Треми украсихся и стах красна пред\ Господем и человеки:

<p>2 единомыслием братий и любовию искренних, и муж и жена между собою согласни.

<p>3 Три же виды возненавиде душа моя, и зело ми омерзе живот их:

<p>4 убога горда, и богата лжива, и стара прелюбодея умаляющагося умом.

<p>5 Яже в юности не собрал еси, то како можеши обрести в старости твоей;

<p>6 Коль есть красен сединам суд, и старейшым разумети совет;

<p>7 Коль красна старым премудрость и славным разумение и совет;

<p>8 Венец старцем многоразличное искусство, и похваление их страх Господень.

<p>9 Девять помышлений ублажих в сердцы моем, а десятое изреку языком:

<p>10 человек веселяйся о чадех, живяй и зряй падение врагов.

<p>11 Блажен живяй со женою разумною, и иже языком (своим) не поползнуся, и иже не поработа недостойному себе.

<p>12 Блажен, иже обрете мудрость и поведаяй во уши послушающих.

<p>13 Коль велик, иже мудрость обрете, но несть паче боящагося Господа.

<p>14 Страх Господень паче всего пред\ъуспе, держай его кому уподобится;

<p>15 Всяка язва и не язва сердечная и всякое лукавство и не лукавство женское:

<p>16 всякое нападение и не нападение ненавидящих, и всякое мщение и не отмщение врагов.

<p>17 Несть главы паче главы змиины, и несть ярости паче ярости вражия.

<p>18 Лучше жити со львом и змием, неже жити со женою лукавою.

<p>19 Лукавство жены изменяет зрак ея и омрачает лице свое яко вретище:

<p>20 посреде искренних своих возляжет муж ея, и слышав воздохнет горько.

<p>21 Мала есть всяка злоба противу злобе женстей: жребий грешника спадет на ню.

<p>22 Якоже восхождение по песку ногама стараго, тако жена язычна мужу молчаливу.

<p>23 Не сматряй на красоту женскую и жены в похоть не пожелай.

<p>24 Гнев и безстудие и срамота велика жена, аще обладает мужем своим.

<p>25 Сердце смирено, и лице дряхло, и язва сердечна жена лукава:

<p>26 руце немощныя и колена разслаблена, (жена) яже не блажит мужа своего.

<p>27 От жены начало греха, и тою умираем вси.

<p>28 Не даждь воде прохода, ни жене лукаве дерзновения:

<p>29 аще не ходит под\ рукою твоею, отсецы ю от плоти твоея.

%{Глава}26

<p>1 Жены добрыя блажен есть муж, и число дний его сугубо.

<p>2 Жена добляя веселит мужа своего и лета его исполнит миром.

<p>3 Жена добра часть блага, в части боящихся Господа дана будет.

<p>4 Богатаго же и убогаго сердце благо, во всяко время лице тихо.

<p>5 От трех убояся сердце мое, и от лица четвертаго устрашихся:

<p>6 предания града и собрания народа, и оболгания над\ смерть, вся тяжестна.

<p>7 Болезнь сердца и сетование жена ревнива о жене,

<p>8 и язва языка всем приобщающаяся.

<p>9 Воловое иго движимо жена лукавна, держайся ея яко емляйся скорпии.

<p>10 Гнев велик жена пиянчива, и студа своего не покрыет.

<p>11 Блуд женский в возвышении очес и бровьми ея познан будет.

<p>12 Над\ дщерию безстудною утверди стражу, да не попущение обретши употребит себе.

<p>13 Вслед безстудна ока сохранися и не дивися, аще в тя согрешит:

<p>14 яко жажден путник отверзет уста и от всякия воды ближния испиет,

<p>15 прямо всякаго кола сядет и прямо стрелы отверзет тул.

<p>16 Благодать женска возвеселит мужа ея, и кости его утучнит художество ея.

<p>17 Даяние господне жена молчалива, и несть искупа наказанныя души.

<p>18 Благодать на благодати жена стыдлива,

<p>19 и несть мерило всякое достойное воздержныя души.

<p>20 Солнце восходящее на высоких господних,

<p>21 и доброта жены добрыя в красоте дому ея:

<p>22 светилник сияя на свещнице святе, и доброта лица на возрасте постояннем.

<p>23 Столпи злати на подстолпиих сребряных, и нозе красни на плеснах добре стоящих.

<p>24 О двоих печально бысть сердце мое, и о третием ярость ми найде:

<p>25 муж борец лишаяся за скудоту, и мужие разумиви аще отриновени будут:

<p>26 возвращаяся от правды на грех, Господь уготовит его на мечь.

<p>27 Едва измется купец от погрешения, и не оправдится корчемник от греха.

%{Глава}27

<p>1 За скудость мнози согрешиша, и ищай обогатети отвратит око.

<p>2 Посреде собраных камений вонзется кол, и посреде продаяния и купли совершится грех.

<p>3 Аще не держится страха господня со тщанием, вскоре превратится дом его.

<p>4 Трясением решета останет сметие: такожде отреби человечестии в помышлении его.

<p>5 Сосуды скудельничи искушает пещь, и искушение человеческо в помышлении его.

<p>6 Возделание древа являет плод его: тако слово помышления в сердцы человечестем.

<p>7 Прежде беседы не похвали мужа: сия бо искушение (есть) человеков.

<p>8 Аще гониши правду, постигнеши ю и облечешися в ню яко в подир славы.

<p>9 Птицы с подобными себе обитают, и истина к творящым ю обратится.

<p>10 Лев ловит лов, такожде и греси делающих неправду.

<p>11 Повесть благочестиваго всегда премудрость: безумный же яко луна изменяется.

<p>12 Посреде безумных блюди время, посреде же размышляющих учащай.

<p>13 Повесть буих мерзость, и смех их во услаждении греха.

<p>14 Беседа многокленущагося под\ъимет власы, и свар его затчение ушес.

<p>15 Пролитие крове свар гордых, и укоризна их слух тяжкий.

<p>16 Открываяй тайная погубляет верность и не обрящет друга противу души своея.

<p>17 Возлюби друга и уверися с ним:

<p>18 аще же открыеши тайны его, не имаши гнати по нем.

<p>19 Якоже бо погубит человек врага своего, тако погубиши дружбу искренняго:

<p>20 и якоже птицу из\ руки твоея испустиши, тако испустил еси искренняго и не уловиши его:

<p>21 не гонися за ним, яко далече отступи и избеже яко серна от сети.

<p>22 Яко струп есть обязати, и клеветы есть измена:

<p>23 открывый же тайная погуби верность.

<p>24 Помизаяй оком кует зло, и никтоже его отставит от того:

<p>25 пред\ очима твоима усладит уста своя и словесем твоим подивится,

<p>26 последи же развратит уста своя и в словесех твоих даст соблазн.

<p>27 Многая возненавидех и не обретох подобна ему, и Господь возненавидит его.

<p>28 Вергаяй камень на высоту на главу свою вергает, и язва льстива раздерет струпы.

<p>29 Ископоваяй ров впадется в онь, и распростираяй сеть увязнет в ней.

<p>30 Творяй зло ввалится в не и не познает, откуду приидет ему.

<p>31 Поругание и поношение гордых, и отмщение яко лев уловит их.

<p>32 Сетию уловятся веселящиися о падении благоверных, и болезнь изнурит я прежде смерти их.

<p>33 Гнев и ярость, и сия суть мерзость, и муж грешник одержан ими будет.

%{Глава}28

<p>1 Отмщаяй от Господа обрящет отмщение, и грехи своя соблюдаяй соблюдет.

<p>2 Остави обиду искреннему твоему, и тогда помольшутися, греси твои разрешатся.

<p>3 Человек на человека сохраняет гнев, а от Господа ищет изцеления:

<p>4 над\ человеком подобным себе не имать милости, а о гресех своих молится:

<p>5 сам сый плоть, хранит гнев: кто очистит грехи его;

<p>6 Помяни последняя и престани враждовати, (помяни) истление и смерть и пребывай в заповедех.

<p>7 Помяни заповеди и не гневайся на ближняго,

<p>8 и завет вышняго и презирай невежество.

<p>9 удаляйся от свара и умалиши грехи:

<p>10 человек бо яр разжизает свар, и муж грешник возмятет други и посреде мирных вложит клевету.

<p>11 Яково вещество огня, тако возгорится: якова крепость свара, такожде и огнь разгорится:

<p>12 якова крепость человеча, такожде ярость его будет, и якоже богатство его, возвысит гнев свой.

<p>13 Рвение скорое возжигает огнь, и свар наглый проливает кровь.

<p>14 Аще подуеши на искру, возгорится: и аще плюнеши на ню, угаснет: обоя же изо уст твоих исходят.

<p>15 Шепотника и двоязычника подобает клясти: многих бо мирных погубиша.

<p>16 Язык трегубый многи потрясе и разлучи я от языка во язык,

<p>17 и грады тверды разори и домы вельможей преврати:

<p>18 язык трегубый жены доблия изгна и лиши я от трудов их:

<p>19 внемляй ему не имать обрести покоя, ниже вселится со безмолвием.

<p>20 Язва бичная струпы творит, язва же язычная сокрушает кости.

<p>21 Мнози падоша острием меча, но не якоже падшии языком:

<p>22 блажен, иже укрыется от него, иже не пройде в ярости его, иже не повлече ига его и узами его не связан бысть:

<p>23 иго бо его иго железно, и узы его узы медяны:

<p>24 смерть люта смерть его, и паче его лучше есть ад.

<p>25 Не обладает благоверными, и в пламени его не сгорят.

<p>26 Оставляющии Господа впадутся в онь, и в них возгорится и не угаснет: послан будет на ня яко лев, и яко пард погубит я.

<p>27 Виждь, огради стяжание твое тернием,

<p>28 сребро твое и злато твое свяжи,

<p>29 и словесем твоим сотвори вес и меру, и устам твоим сотвори дверь и завору.

<p>30 Внимай, да не како поползнешися им, ниже падеши прямо ловящему.

%{Глава}29

<p>1 Творяй милость взаим даст искреннему, и укрепляяй руку свою соблюдает заповеди.

<p>2 Даждь взаим искреннему во время требования его и паки воздаждь искреннему во время:

<p>3 утверди слово и уверися с ним, и во всяко время обрящеши потребу твою.

<p>4 Мнози яко обретение возмнеша заимование и задаша труд помощником их:

<p>5 дондеже возмет, облобызает руце его и на имение искренняго смирит глас:

<p>6 и во время воздаяния провлечет время, и воздаст словеса уныния, и время обвинит.

<p>7 Аще же возможет воздати, едва половину принесет и вменит е яко обретение:

<p>8 аще же ни, лиши его имений своих и стяжа его врага туне:

<p>9 клятвы и укоризны воздаст ему и вместо славы воздаст ему безчестие.

<p>10 Мнози убо за лукавство отвергошася, и лишитися туне убояшася.

<p>11 обаче смиренному долготерпи и милостынею не продолжи его:

<p>12 заповеди ради заступи нищаго, и по нищете его не отврати его тща.

<p>13 Погуби сребро брата ради и друга, и да не оржавеет под\ каменем во пагубу.

<p>14 Положи сокровище свое по заповедем вышняго, и упользует тя паче нежели злато.

<p>15 Затвори милостыню во клетех твоих, и та измет тя от всякаго озлобления:

<p>16 паче щита тверда и паче копия тяжка, противу врагу поборет по тебе.

<p>17 Муж благ споручник будет искреннему, и погубивый стыд оставит его.

<p>18 Благодати споручника не забуди: даде бо душу свою за тя.

<p>19 Доброе поручение отвращает грешник, неблагодарный же мыслию оставит избавльшаго и.

<p>20 Поручение многих погуби благоуправляющих и поколеба их яко волна морская:

<p>21 мужы сильны пресели, и заблудиша во языцех чуждих.

<p>22 Грешник в поручение впадает, и гоняй дела чуждая впадет в суды.

<p>23 Заступи искренняго по силе твоей, и внимай себе, да не впадеши.

<p>24 Начало жития человеча вода и хлеб, и риза и дом покрываяй студ.

<p>25 Лучше житие нищаго под\ кровом бервенным, нежели брашна добра в чуждих.

<p>26 О мале и о велице доволен буди.

<p>27 Живот зол из\ дому в дом, и аможе преселишися, не отверзеши уст своих:

<p>28 угостиши и напоиши неблагодарных, и к сим зло услышиши:

<p>29 приступи, пришелче, украси трапезу, и аще что в руце твоей, ухлеби мя:

<p>30 изыди, пришелче, от лица славы, прииде бо мне в гости брат, и потреба дому.

<p>31 Тяжка сия человеку имущу разум, запрещение храмины и поношение заимодавца.

%{Глава}30

<p>1 Любяй сына своего участит ему раны, да возвеселится в последняя своя.

<p>2 Наказуяй сына своего насладится о нем и посреде знаемых о нем похвалится.

<p>3 учай сына своего раздражит врага и пред\ други о нем возрадуется.

<p>4 умре отец его, и аки не умре: подобна бо себе остави по себе.

<p>5 Во житии своем виде и возвеселися о нем и при кончине своей не оскорбися:

<p>6 противу врагом остави местника и другом воздающа благодать.

<p>7 угождаяй сыну обяжет струпы его, и о всяцем вопли возмятется утроба его.

<p>8 Конь неукрощен свиреп бывает, и сын самовольный продерз будет.

<p>9 Ласкай чадо, и устрашит тя, играй с ним, и опечалит тя.

<p>10 Не смейся с ним, да не поболиши о нем и на последок стиснеши зубы твоя.

<p>11 Не даждь ему власти в юности и не презри неведения его:

<p>12 сляцы выю его в юности и сокруши ребра его, дондеже млад есть, да не когда ожестев не покориттися.

<p>13 Накажи сына твоего и делай им, да не в безстудии его поткнешися.

<p>14 Лучше нищь здрав и крепок в силе своей, нежели богат уранен телом своим.

<p>15 Здравие и крепость лучше есть всякаго злата, и тело здравое, нежели богатство безчисленное.

<p>16 Несть богатство лучше здравия телеснаго, и несть веселие паче радости сердечныя.

<p>17 Лучше есть смерть паче живота горька или недуга долгаго.

<p>18 Благая излиянная пред\ усты затворенными предложения брашен предлежащая у гроба.

<p>19 Кая польза идолу от жертвы; не имать бо ясти, ни обоняти:

<p>20 тако гонимый от Господа,

<p>21 зряй очима и стеняй, якоже евнух осязаяй девицу и воздыхаяй.

<p>22 Не вдаждь в печаль душу твою и не оскорби себе советом твоим.

<p>23 Веселие сердца живот человека, и радование мужа долгоденствие.

<p>24 Люби душу твою и утешай сердце твое, и печаль от себе отрини далече:

<p>25 многи бо печаль уби, и несть пользы в ней.

<p>26 Рвение и ярость умаляют дни, и печаль прежде времене старость наводит.

<p>27 Светло сердце и благо о брашне и о яди своей попечется.

%{Глава}31

<p>1 Бдение богатства растлевает плоти, и попечение его отгонит сон:

<p>2 печаль бдения отторгает дремание, и недуг лют отимает сон.

<p>3 Трудится богатый в собирании богатства и в покои насыщается сладостей своих:

<p>4 трудится убогий во умалении жития, и в покои скудный бывает.

<p>5 Любяй злато не оправдится, и гоняй растление сим насытится.

<p>6 Мнози падоша злата ради, и бысть пагуба их прямо лицу их.

<p>7 Древо претыкания есть всем жрущым ему, и всяк безумлив ят будет им.

<p>8 Блажен богатый, иже обретеся без\ порока и иже в\ъслед злата не иде.

<p>9 Кто есть сей; и ублажим его, сотвори бо дивная в людех своих.

<p>10 Кто искушен им и совершен бысть; и будет на похваление.

<p>11 Кто могл преступити, и не преступи, и зло сотворити, и не сотвори;

<p>12 утвердятся благая его, и милостыни его исповесть собрание.

<p>13 Сел ли еси при трапезе велицей, не разверзи на ней гортани твоего

<p>14 и не рцы: много на ней есть. Помяни, яко зло есть око лукаво.

<p>15 Лукавнее ока что есть создано; сего ради о коей либо вещи слезит.

<p>16 Идеже аще узриши, не простирай руки и не гнетися с ним в солило.

<p>17 Разсуждай, яже суть искренняго, от тебе самаго, и о всяцей вещи размышляй.

<p>18 Яждь яко человек предлежащее ти и не пресыщайся, да не возненавиден будеши.

<p>19 Престани первый ради наказания и не пресыщайся, да не преткнешися:

<p>20 и аще сядеши посреде многих, первее их не простри руки твоея.

<p>21 Коль доволно человеку наказанному малое, и на одре своем не постраждет зла.

<p>22 Сон здравый от чрева умеренна: воста заутра, и душа его с ним:

<p>23 труд бдения и холера и чревоболение с мужем ненасытным.

<p>24 И аще отяготился еси брашны, востани от трапезы и почиеши.

<p>25 Послушай мене, чадо, и не уничижи мене, и на последок обрящеши словеса моя.

<p>26 Во всех делех твоих буди тщателен, и всяк недуг не имать приступити к тебе.

<p>27 Щедраго хлебами благословят устне, и послушество доброты его верно.

<p>28 На скупаго в хлебех поропщет град, и послушество злобы его известно.

<p>29 В вине не мужайся, многих бо погуби вино.

<p>30 Пещь искушает железо в калении, тако вино сердца гордых во пиянстве.

<p>31 Полезно вино животу человечу, аще пиеши е в меру его.

<p>32 Кий живот побеждаемому вином; сие бо на веселие человеком создано есть.

<p>33 Радование сердца и веселие души вино пиемо во время прилично:

<p>34 горесть души вино пиемо много в распри и клевете:

<p>35 умножает пиянство ярость безумнаго на претыкание, умаляя крепость и сотворяя струпия.

<p>36 В пире вина не обличай искренняго и не уничижи его в веселии его:

<p>37 словесе поносна не рцы ему и не оскорби его во истязании.

%{Глава}32

<p>1 Старейшину ли тя поставиша, не возносися, но буди в них яко един от них:

<p>2 попецыся ими, и тако сяди. И всю потребу твою сотворив возлязи,

<p>3 да возвеселишися их ради и красоты ради приимеши венец.

<p>4 Глаголи, старейшино, подобает бо ти,

<p>5 испытною хитростию и не возбрани мусикии:

<p>6 идеже слушание (будет), не изливай беседы и без\ времене не мудрися.

<p>7 Печать анфракса на украшении злате, и сладкогласие мусикиев в пиршестве вина.

<p>8 Во украшении златем печать смарагдова, сладкопение мусикиев по сладцем вине.

<p>9 Глаголи, юноше, аще тебе есть потреба, едва дващи, аще вопрошен будеши:

<p>10 сократи слово, малыми многая (изглаголи): буди яко ведый и вкупе молчя.

<p>11 Посреде вельмож не равен творися и иному глаголющу не многослови.

<p>12 Прежде грома предваряет молния, и прежде стыдливаго предваряет благодать.

<p>13 Во время воставай, а не последи (иных), в дом отиди и не ленися:

<p>14 тамо играй и твори помышления твоя, и не согрешай словом гордым.

<p>15 И о сих благослови сотворшаго тя и упоевающаго тя от благ своих.

<p>16 Бояйся Господа приимет наказание, и утренюющии обрящут благоволение.

<p>17 Ищай закона насытится его, и лицемерствуяй соблазнится о нем.

<p>18 Боящиися Господа обрящут суд и оправдания яко свет возжгут.

<p>19 Человек грешник укланяется от обличения и по воли своей обретает извинение.

<p>20 Муж советный не презрит размышления, чуждый же и гордый не убоится страха и по сотворении своем без\ совета.

<p>21 Без\ совета ничесоже твори, и егда сотвориши, не раскаявайся.

<p>22 На пути падения не ходи и не претыкайся о камение:

<p>23 не веруй пути, в немже не претыкаешися, и от чад своих хранися.

<p>24 Во всяцем деле блазе веруй душею твоею, ибо сие есть соблюдение заповедий.

<p>25 Веруяй закону внимает заповедем, и уповаяй на Господа не умалится.

%{Глава}33

<p>1 Боящагося Господа не срящет зло: аще и в напасть впадет, паки измет его.

<p>2 Муж премудр не возненавидит закона, сумняйжеся в нем якоже в бури корабль.

<p>3 Человек разумив веру имет закону, и закон ему верен,

<p>4 яко вопрошение праведных. Приготови слово, и тако услышан будеши: сочетай наказание и тогда отвещай.

<p>5 Коло колесничное утроба буяго, и якоже ось вертящаяся помышление его.

<p>6 Конь на яждении яко друг лицемерен, под\ всяким яздящим ржет.

<p>7 Почто день дне преспевает, и всяк свет дне лета от солнца;

<p>8 Разумом господним разлучистася, и измени время и праздники:

<p>9 от них вознесе и освяти, и от них положи в число дний.

<p>10 И человецы вси от персти, и от земли создан бысть адам.

<p>11 Множеством ведения Господь раздели я и измени пути их.

<p>12 От них благослови и вознесе, и от них освяти и к себе приближи, от них прокля и смири и соврати их от стояния их.

<p>13 Яко брение скудельника в руце его, вси путие его по изволению его: тако человецы в руце сотворшаго их, имже воздаст по суду своему.

<p>14 (Яко) противу злому благое и противу смерти живот, тако противу благочестиваго грешник. И сице воззри во вся дела вышняго: двое двое, едино противу единому.

<p>15 Аз же последний бдех и наследих якоже от начатка, якоже собираяй в\ъслед об\ъимателей виноградных.

<p>16 Во благословение господне достигох и яко об\ъиматель наполних точило.

<p>17 Разсмотрите, яко не себе единому трудихся, но всем ищущым наказания.

<p>18 Послушайте мене, вельможи людий, и властелие собора, внушите.

<p>19 Сыну и жене, брату и другу не даждь власти на себе в животе своем,

<p>20 и не даждь иному имения своего, да не раскаешися требуяй их:

<p>21 дондеже жив еси и дыхание в тебе, не измени себе всяцей плоти:

<p>22 лучше бо есть, да тебе молятся чада твоя, нежели тебе зрети в руце чад твоих.

<p>23 Во всех делех твоих буди преспевая и не даждь порока на славу твою.

<p>24 В день скончания дний живота твоего и во время смерти твоея раздели наследие твое.

<p>25 Пища и жезлие и бремя ослу: хлеб и наказание и дело рабу.

<p>26 Накажи раба, и обрящеши покой: ослаби руку ему, и искати начнет свободы.

<p>27 Иго и ремень выю прекланяют, и рабу лукаву узы и раны.

<p>28 Вложи его в дело, да не празден будет, мнозей бо злобе научила праздность:

<p>29 устрой его в делех, якоже подобает ему, и аще не послушает, всади его во оковы.

<p>30 И не буди излишен над\ всякою плотию, и без\ суда не сотвори ничесоже.

<p>31 Аще ти есть раб, да будет якоже ты, понеже кровию стяжал еси его:

<p>32 аще ти есть раб, имей его якоже брата, понеже яко души твоея востребуеши его:

<p>33 аще озлобиши его неправедно, и востав отбежит, киим путем поищеши его; (не веси.)

%{Глава}34

<p>1 Тщетны надежды и лживы (суть) неразумиву мужу, и сония вперяют безумных.

<p>2 Якоже емляйся за стень и гоняй ветры, такожде емляй веру сном:

<p>3 сие по сему видение снов, прямо лицу подобие лица.

<p>4 От нечистаго что очистится, и от лживаго кая истина;

<p>5 Волшебства и обаяния и сония суетна суть, и якоже раждающия сердцу мечтания бывают:

<p>6 аще не от вышняго послана будут на посещение, не вдаждь в ня сердца твоего:

<p>7 многих бо прельстиша сония, и отпадоша надеющеся на ня.

<p>8 Без\ лжи совершится закон, и премудрость во устех верных совершение.

<p>9 Муж ученый уведа много, и многоискусный повесть разум.

<p>10 Иже не искусися, мало весть: обходяй же страны умножит хитрость.

<p>11 Много видех во обхождении моем, и вящшая словес моих разум мой:

<p>12 многащи даже до смерти бедствовах, и спасен бых сих ради.

<p>13 Дух боящихся Господа поживет, надежда бо их на спасающаго я.

<p>14 Бояйся Господа ни чего убоится и не устрашится, той бо надежда ему.

<p>15 Боящемуся Господа блаженна душа: чим одержится, и кто ему утверждение;

<p>16 очи господни на любящыя его: защищение силы и утверждение крепости, покров от вара и покров в полудне, хранение от претыкания и помощь от падения:

<p>17 воздвизаяй душу и просвещаяй очи, изцеление даяй, живот и благословение.

<p>18 Иже приносит жертву от неправды, приношение порочно, и не суть во благоволение дары беззаконных.

<p>19 Не благоволит вышний о приношении нечестивых, ни множеством жертв очистит грехи.

<p>20 Яко жряй сына пред\ отцем его, тако приносяй жертвы от имения убогих.

<p>21 Хлеб убогим живот убогих, лишаяй его человек кровей есть.

<p>22 убивает искренняго отемляй ему поживление, и проливает кровь лишаяй мзды наемника.

<p>23 Един созидаяй, а другий разоряяй, что успеет более, токмо труд;

<p>24 Единому молящуся, а другому проклинающу, коего глас услышит Владыка;

<p>25 Омываяйся от мертвеца и паки прикасаяйся ему, кая польза ему от бани;

<p>26 Тако человек постяйся о гресех своих и паки ходяй и таяжде творяй, мольбу его кто услышит, и что успе смирением своим;

%{Глава}35

<p>1 Соблюдаяй закон умножает приношения, приносит жертву спасения внимаяй заповедем.

<p>2 Воздаяй благодать аки приносяй семидал, и творяй милостыню аки жряй жертву хваления.

<p>3 Благоволение господне еже отступити от лукавства, и очищение есть еже отступити от неправды.

<p>4 Не явися пред\ Господем тощь: вся бо сия заповеди ради.

<p>5 Приношение праведнаго утучняет олтарь, и благоухание его пред\ вышним:

<p>6 жертва мужа праведнаго приятна, и память ея не забвена будет.

<p>7 оком благим прослави Господа и не умали от начатка рук твоих:

<p>8 во всяцем даянии весело имей лице твое и со веселием освяти десятину.

<p>9 Даждь вышнему по даянию его, и оком благим приобретение руки:

<p>10 яко Господь воздаяй есть и седмерицею воздаст ти.

<p>11 Дара не умаляй, ибо не приимет, и не внимай жертве неправедней:

<p>12 яко Господь судия есть, и несть у него славы лица.

<p>13 Не приимет лица на убога и молитву обидимаго услышит:

<p>14 не презрит молитвы сираго, ни вдовицы, егда излиет прошение.

<p>15 Не слезы ли вдовичи по ланитома текут, и вопль ея на наведшаго я;

<p>16 Служай (Богу) во благоволении прият будет, и молитва его до облак дойдет:

<p>17 молитва смиреннаго пройде облаки, и дондеже приближится, не утешится,

<p>18 и не отступит, дондеже посетит вышний, судит в правду и сотворит суд:

<p>19 и Господь не замедлит, ниже имать долготерпети о них, дондеже сокрушит чресла немилостивых.

<p>20 И языком воздаст месть, дондеже потребит множество досадителей и скиптры неправедных сокрушит:

<p>21 дондеже воздаст человеку по деянием его, по делом человеческим и помышлением их:

<p>22 дондеже разсудит судом люди своя и возвеселит я милостию своею.

<p>23 Коль красна милость во время скорби его, якоже облацы дождевнии во время бездождия.

%{Глава}36

<p>1 Помилуй ны, Владыко, Боже всех, и воззри,

<p>2 и наложи страх твой на вся языки:

<p>3 воздвигни руку твою на языки чужды, и да узрят силу твою.

<p>4 Якоже пред\ ними освятился еси в нас, такожде пред\ нами возвеличися на них:

<p>5 и да познают тя, якоже и мы познахом тя, яко несть Бога разве тебе, Господи.

<p>6 Обнови знамения и измени чудеса,

<p>7 прослави руку и мышцу десную (твою), воздвигни ярость и излий гнев,

<p>8 изми сопостата и сотри врага,

<p>9 поспеши время и помяни клятву, и да поведят величия твоя.

<p>10 Гневом огня пояден да будет спасаяйся, и озлобляющии людий твоих да обрящут пагубу.

<p>11 Сокруши главы князей вражиих, глаголющих: несть разве нас.

<p>12 Собери вся колена иаковля и наследствуй их якоже от начала.

<p>13 Помилуй люди, Господи, нареченныя именем твоим, и Исраиля, егоже первенцем нарекл еси.

<p>14 ущедри град святыни твоея, иерусалим, место покоища твоего.

<p>15 Исполни сиона взяти словеса твоя, и от славы твоея люди твоя.

<p>16 Даждь свидетелство сущым от начала тварем твоим и воздвигни пророчествия сущая о имени твоем:

<p>17 даждь мзду терпящым тебе, и пророцы твои да уверятся.

<p>18 услыши, Господи, мольбы молитвенник твоих, по благословению аароню о людех твоих,

<p>19 и уразумеют вси сущии на земли, яко ты Господь еси, Бог веков.

<p>20 Всяко брашно яст чрево: есть же брашно брашна добрее.

<p>21 Гортань вкушает брашна от лова, тако сердце разумиво словеса ложна.

<p>22 Сердце строптиво даст печаль, и человек многоискусный воздаст ему.

<p>23 Всякаго мужеска полу приимет жена: есть же дщерь дщере лучше.

<p>24 Доброта женска веселит лице и над\ все желание человеческо пред\ъуспевает:

<p>25 аще есть на языце ея милость и кротость, несть муж ея точен сыном человеческим.

<p>26 Стяжавый жену начинает имети стяжание, помощника по себе и столпа покою.

<p>27 Идеже несть ограды, расхищено будет имение, и идеже несть жены, воздохнет скитаяся:

<p>28 кто бо поверит вооружену разбойнику преходящу от града во град;

<p>29 Такожде и человеку не имущу гнезда и обитающу, идеже обвечеряет.

%{Глава}37

<p>1 Всяк друг речет: содружихся ему и аз. Но есть друг именем точию друг.

<p>2 Печаль не пребывает ли до смерти, приятель и друг претворяяйся во врага;

<p>3 О, лукаво помышление, откуду извалилося еси покрыти сушу лестию;

<p>4 Приятель о веселии дружни срадуется, а во время скорби противен будет:

<p>5 приятель со другом труждается чрева ради и противу брани возмет щит.

<p>6 Не забуди друга в души твоей и не поминай его во имении твоем.

<p>7 Всяк советник возносит совет, но есть совещаяй о себе самем.

<p>8 От советника храни душу твою и разумей первее, что ему потреба: сам бо себе совещавает:

<p>9 да не когда возложит на тя жребий и речет ти: добр путь твой: и станет прямо, видети, что сбудется тебе.

<p>10 Не совещавай с подзирающим тя и от завидящих ти скрый совет:

<p>11 со женою о ревнующей ей и со страшливым о брани, с купцем о мене и со купующим о продажи, со завидливым о благодарении

<p>12 и с немилостивым о помиловании, с ленивым о всяцем деле

<p>13 и с наемником годовым о совершении, с рабом ленивым о мнозе делании.

<p>14 Не внемли сим о всяцем совещании,

<p>15 но токмо с мужем благоговейным присно буди, егоже аще познаеши соблюдающа заповеди господни,

<p>16 иже душею своею по души твоей, и аще согрешиши, споболит с тобою.

<p>17 И совет сердца устави, несть бо ти вернее его:

<p>18 душа бо мужа возвещати некогда более обыче, нежели седмь блюстителие высоце седящии на стражи.

<p>19 И о всех сих помолися вышнему, да управит во истине путь твой.

<p>20 Начаток всякаго дела слово, и прежде всякаго делания совет.

<p>21 След изменения сердечна лице. Четыри части происходят: добро и зло, живот и смерть: и обладаяй ими всегда язык есть.

<p>22 Есть муж хитр и наказатель многим, а своей души неключимь есть.

<p>23 Есть умудряяйся в словесех ненавидимь: сей всякия пищи лишен будет:

<p>24 не дана бо бысть ему от Господа благодать, яко всякия премудрости лишен бысть.

<p>25 Есть премудр своей души, и плоды разума его во устех верны.

<p>26 Муж премудр люди своя накажет, и плоды разума его верны.

<p>27 Муж премудр исполнится благословения, и ублажат его вси зрящии.

<p>28 Живот мужа в числе дний: а дние Исраилевы безчисленни.

<p>29 Премудрый во своих людех наследит веру, и имя его живо будет во век.

<p>30 Чадо, в животе твоем искуси душу твою и виждь, что ей зло есть, и не даждь ей.

<p>31 Ибо не вся всем на пользу, и не всяка душа во всем благоволит.

<p>32 Не пресыщайся во всяцей сладости и не разливайся на (различие) брашна,

<p>33 ибо во мнозех брашнах недуг будет, и пресыщение приближит даже до холеры:

<p>34 пресыщением бо мнози умроша, внимаяй же приложит житие.

%{Глава}38

<p>1 Почитай врача противу потреб честию его, ибо Господь созда его:

<p>2 от вышняго бо есть изцеление, и от царя приимет дар.

<p>3 Художество врача вознесет главу его, и пред\ вельможами удивимь будет.

<p>4 Господь созда от земли врачевания, и муж мудрый не возгнушается ими.

<p>5 Не от древа ли осладися вода, да познана будет сила его;

<p>6 И той дал есть художество человеком, да славится в чудесех своих:

<p>7 теми уврачева и отят болезни их.

<p>8 Мироварец сими состроит смешение, и не скончаются дела его, и мир от него есть на лицы земли.

<p>9 Чадо, в болезни твоей не презирай, но молися Господеви, и той тя изцелит:

<p>10 отступи от прегрешения и направи руце, и от всякаго греха очисти сердце (твое):

<p>11 даждь благоухание и память семидала и умасти приношение, акибы не первее приносяй:

<p>12 и даждь место врачу, Господь бо его созда: и да не удалится от тебе, потребен бо ти есть.

<p>13 Есть время, егда в руку его благоухание:

<p>14 ибо и тии Господеви молятся, да управит им покой и изцеление ради оздравления.

<p>15 Согрешаяй пред\ сотворшим его впадет в руце врачу.

<p>16 Чадо, над\ мертвецем источи слезы и якоже зле страждущь начни плачь: и якоже достоит ему, соскутай тело его и не презри погребения его.

<p>17 Горек сотвори плачь и рыдание тепло, и сотвори сетование, якоже ему достоит, день един и два хуления ради, и утешися печали ради:

<p>18 от печали бо смерть бывает, и печаль сердечная слячет крепость.

<p>19 В нанесении пребывает и печаль, и житие нищаго в сердцы.

<p>20 Не даждь в печаль сердца твоего, остави ю помянув последняя.

<p>21 Не забуди, несть бо возвращения: и ему пользы не сотвориши, и себе озлобиши.

<p>22 Помяни суд его, яко сице и твой: мне вчера, а тебе днесь.

<p>23 В покои мертвеца упокой память его, и утешися о нем во исходе духа его.

<p>24 Премудрость книжника во благовремении празднества, и умаляяйся деянием своим упремудрится.

<p>25 Чим умудрится держай орало и хваляйся остном, гоняй волы и обращаяйся в делех их, и повесть его в сынех юнчих;

<p>26 Сердце свое даст возрыти бразды, и бдение его на насыщениих юниц.

<p>27 Тако всяк древоделя и архитектон, иже нощи яко дни провождает, делая изваяния печатей, и прилежание его изменити различие:

<p>28 сердце свое даст уподобити живописание, и бдение его еже совершити дело.

<p>29 Такожде и ковачь седя близ\ наковални и соглядаяй дело железа: курение огня удручит тело его, и теплотою пещи утрудится:

<p>30 глас млата обновит ухо его, и прямо подобию сосуда очи его:

<p>31 сердце свое вдаст на скончание дел, и бдение его украсити до конца.

<p>32 Такожде и скудельник седя на деле своем и вертя ногама своима коло,

<p>33 иже в печали лежит выну на деле своем, изчисляемо все делание его:

<p>34 мышцею своею вообразит брение и пред\ ногама преклонит крепость его:

<p>35 сердце свое вдаст скончати сосуд, и бдение его очистити пещь.

<p>36 Вси сии на руки своя надеются, и кийждо в деле своем умудряется.

<p>37 Без\ тех не населится град, и не вселятся, ни походят и в соборище не возмутся:

<p>38 на престоле же судий не сядут и завета суду не размыслят, ниже имут извещати наказания и суда, и в притчах не обрящутся:

<p>39 но токмо зданием житейским прилежат, и моление их в делании художества.

%{Глава}39

<p>1 Точию вдаяй душу свою и размышляяй в законе вышняго премудрости всех древних взыщет и во пророчествиих поучатися будет:

<p>2 повести мужей именитых соблюдет и во извития притчей совнидет,

<p>3 сокровенная притчей изыщет и в гадании притчей поживет,

<p>4 посреде вельмож послужит и пред\ старейшину явится,

<p>5 в земли чуждих язык пройдет, добро бо и зло в человецех искуси.

<p>6 Сердце свое вдаст утреневати ко Господу сотворшему его и пред\ вышним помолится, и отверзет уста своя на молитву и о гресех своих помолится.

<p>7 Аще Господь велий восхощет, духом разума исполнится:

<p>8 той одождит глаголы премудрости своея и в молитве исповестся Господеви,

<p>9 той управит совет его и художество и в сокровенных его размышляти будет,

<p>10 той известит наказание учения его и в законе завета господня похвалится.

<p>11 Восхвалят разум его мнози, и до века не погибнет:

<p>12 не отидет память его, и имя его поживет в роды родов:

<p>13 премудрость его поведят языцы, и хвалу его исповесть церковь.

<p>14 Аще пребудет, приусвоит себе, и аще почиет, имя оставит паче тысящ.

<p>15 Еще размыслив повем, и якоже луны полнота наполнихся.

<p>16 Послушайте мене, преподобнии сынове, и прозябните яко шипки произрастающыя при потоце селнем,

<p>17 и якоже ливан дадите благовоние,

<p>18 и процветите цвет яко крин, преподадите воню и воспойте песнь.

<p>19 Благословите Господа во всех делех его, дадите имени его величие и исповедайтеся во хвалении его,

<p>20 в песнех устен и в гуслех, и сице рцыте во исповедании:

<p>21 дела господня вся яко добра зело, и всяко повеление во время свое будет.

<p>22 И несть рещи: что сие; на что сие; вся бо сия во время свое взыскана будут.

<p>23 Словом его ста вода яко стог, и глаголом уст его приятелища водная.

<p>24 Повелением его всякое благоволение, и несть, иже умалит спасение его.

<p>25 Дела всякия плоти пред\ ним, и несть укрытися от очес его:

<p>26 от века на век призре, и ничтоже есть дивно пред\ ним.

<p>27 Несть рещи: что сие; на что сие; вся бо на потребу их создана быша.

<p>28 Благословение его яко река покры и яко поток сушу напои:

<p>29 сице гнев его языцы наследят, яко преврати воду в сланость.

<p>30 Путие его преподобным прави, тако беззаконником претыкания.

<p>31 Благая благим создана быша из\ начала, такожде грешным злая.

<p>32 Начало всякия потребы в житие человеку, вода и огнь, и железо и соль, и семидал пшеницы и млеко и мед, кровь гроздова и масло и риза:

<p>33 вся сия благочестивым во благая, сице и грешником превратятся во злая.

<p>34 Суть дуси, иже создани быша на месть и яростию своею утвердиша раны им:

<p>35 во время скончания излиют крепость и ярость сотворшаго их совершат.

<p>36 огнь и град, и глад и смерть, вся сия создана быша на месть:

<p>37 зубы зверей и скорпии, и ехидны и мечь отмщаяй в погибель нечестивых,

<p>38 в заповедех его возвеселятся, и на земли на потребу уготовятся, и во бременах своих не имут прейти слова.

<p>39 Сего ради исперва утвердихся и размыслих и в писании оставих:

<p>40 вся дела господня блага, и всю потребу во время свое подаст:

<p>41 и несть рещи: сие сего злее: вся бо во время на угождение будут.

<p>42 И ныне всем сердцем и усты воспойте и благословите имя господне.

%{Глава}40

<p>1 Непразднство велие создано бысть всякому человеку, и иго тяжко на сынех адамлих, от дне исхода из\ чрева матере их до дне погребения в матерь всех.

<p>2 Размышления их и страх сердечный, помышление чаяния, день скончания:

<p>3 от седящаго на престоле славы и даже до смиреннаго на земли и пепеле,

<p>4 от носящаго багряницу и венец и даже до одевающагося льняною,

<p>5 ярость и зависть, и мятеж и молва, и страх смерти и вражда и рвение, и во время покоя на ложи сон нощный изменяет разум его:

<p>6 мало яко ничтоже на покой, и от того во снех яко во днех блюдения:

<p>7 возмущен видением сердца своего, яко избежав от лица брани, во время спасения своего воста, и дивяся ни при единем же страсе.

<p>8 Со всякою плотию от человека даже до скота, и на грешных седмерицею к сим:

<p>9 смерть и кровь, и рвение и оружие, наведения, глад и сокрушение и раны,

<p>10 на беззаконных создана быша сия вся, и сих ради бысть потоп.

<p>11 Вся, елика от земли, в землю возвращаются, и от воды, в море возвращаются.

<p>12 Всяк дар и неправда истребится, а вера во век стояти будет.

<p>13 Имение неправедных яко река изсхнет, и якоже гром велик в дождь возгремит.

<p>14 Егда разгнет руце, возвеселится, тако преступающии до конца изчезнут.

<p>15 Изчадия нечестивых не умножат ветвий, и корения нечистая на тверде камени:

<p>16 злак над\ всякою водою и на брезе реки прежде всякия травы исторжен будет.

<p>17 Благодать яко рай во благословениих, и милостыня во век пребывает.

<p>18 Живот самодоволнаго делателя усладится, и паче обоих обретаяй сокровище.

<p>19 Чада и созидание града утверждают имя, и паче обоих жена непорочна вменяется.

<p>20 Вино и мусикиа веселят сердце, а паче обоих возлюбление премудрости.

<p>21 Свирель и псалтирь услаждают песнь, а паче обоих язык сладкий.

<p>22 Благодати и доброты возжелает око твое, а паче обоих злака семене.

<p>23 Приятель и друг сретающася во время, а паче обоих жена с мужем.

<p>24 Братия и помощь во время скорби, а паче обоих милостыня избавит.

<p>25 Злато и сребро утвердят ногу, а паче обоих совет благоугоден будет.

<p>26 Имение и крепость вознесут сердце, а паче обоих страх Господень:

<p>27 несть во страсе господни умаления и несть в нем лишения помощи:

<p>28 страх Господень яко рай благословения, и паче всякия славы покры его.

<p>29 Чадо, животом просливым не живи: лучше умрети, нежели просити.

<p>30 Муж зря на чуждую трапезу, несть живот его в числе живота: опечалит душу свою чуждыми брашны:

<p>31 муж же худог и наказан сохранится.

<p>32 Во устех нестыдливаго прошение усладится, и во чреве его огнь возгорится.

%{Глава}41

<p>1 О смерте, коль горька твоя есть память человеку мирно во имениих своих живущу,

<p>2 мужеви не пекущуся и благополучну во всех, и еще возмогающу прияти пищу.

<p>3 О, смерте, добр суд твой есть человеку требующему и умаляющуся крепостию,

<p>4 в последней старости сущему и пекущуся о всех, и неверствующу и погубившу терпение.

<p>5 Не бойся суда смерти: помяни первая твоя и последняя, сей бо суд от Господа всяцей плоти.

<p>6 И почто отмещешися благоволения вышняго; аще десять, аще сто, аще тысяща лет,

<p>7 несть во аде обличения живота.

<p>8 Чада бывают мерзка чада грешников, и живущая в селениих нечестивых:

<p>9 чад грешных погибнет наследие, и с семенем их выну поношение.

<p>10 отца нечестива укорят чада, яко его ради поношение приимут.

<p>11 Горе вам, мужие нечестивии, иже остависте закон Бога вышняго:

<p>12 и аще родитеся, на клятву родитеся: и аще умрете, в клятву разделени будете.

<p>13 Вся, елика от земли, в землю пойдут: такожде нечестивии от клятвы в пагубу.

<p>14 Сетование человеков в телесех их: имя же грешников неблагое потребится.

<p>15 Пецыся о имени, то бо ти пребывает паче тысящ великих сокровищ злата.

<p>16 Благаго жития число дний, и доброе имя во веки пребывает.

<p>17 Наказание в мире соблюдите, чада: премудрость же сокровенна и сокровище неявленно, кая польза во обоих;

<p>18 Лучше человек скрываяй буйство свое, нежели человек скрываяй премудрость свою.

<p>19 Темже убо усрамитеся словес моих:

<p>20 несть бо благо всяк срам сохраняти, и не вся всем в вере благоволятся.

<p>21 Стыдитеся пред\ отцем и материю о блуде и пред\ сильным и властелином о лжи,

<p>22 пред\ судиею и князем о согрешении, пред\ собором и людьми о беззаконии,

<p>23 пред\ общником и другом о неправде, и на месте, идеже живеши, о татьбе,

<p>24 и пред\ истиною божиею и заветом, и от опертия лактей на трапезе, от прельщения взятия и даяния,

<p>25 и от целующих о молчании, от видения жены блудницы и от отвращения сроднича лица,

<p>26 от отятия части и даяния и от присмотрения жены мужаты и от обольщения рабыни своея,

<p>27 и не приступи ко одру ея:

<p>28 пред\ други о словесех поносных, и по даянии не поноси:

<p>29 от повторения и слова слышания и от откровения словес тайных: и будеши стыдлив истинно и обретаяй благодать пред\ всяким человеком.

%{Глава}42

<p>1 Не стыдися о сих и не приими лица, еже согрешати:

<p>2 о законе вышняго и завете, и о суде, еже оправдати нечестиваго,

<p>3 о словеси сообщника и о путницех, и о даянии наследия другов,

<p>4 о истине мерила и весов, о стяжании многих и малых,

<p>5 о различии продаяния купцев и о наказании мнозе чад, и еже рабу лукаву ребра окровавити.

<p>6 На жене лукаве добро (есть) печать, и идеже многи руки, затвори.

<p>7 Еже аще предаси, в число и меру, даждь и возми все писанием.

<p>8 О наказании неразумива и буяго, и престарелаго судящагося с юными, и будеши наказан истинно и искушен пред\ всяким живущим.

<p>9 Дщерь отцу сокровенно бдение, и попечение о ней отгоняет сон: во юности своей да не когда презреет и сожителствующи (с мужем), да не когда возненавидена будет:

<p>10 в девстве да не когда осквернится и во отчих ея непраздна будет, и с мужем сущи да не когда преступит и сожителствующи да не когда неплоды будет.

<p>11 Над\ дщерию безстудною утверди стражу, да не когда сотворит тя обрадование врагом, беседу во граде и отлученаго от людий, и посрамит тя в народе мнозе.

<p>12 Не взирай на доброту всякаго человека и посреде жен не седи:

<p>13 от риз бо исходит молие, и от жены лукавство женское.

<p>14 Лучше злоба мужеска, нежели добродетелная жена, и жена посрамляющая в поношение.

<p>15 Помяну убо дела господня, и яже видех, повем: во словесех господних дела его:

<p>16 солнце просвещая на вся призре, и славы его исполнено дело его.

<p>17 Не сотвори ли святым Господь поведати вся чудеса его, яже утверди Господь вседержитель, утвердитися всему во славе его;

<p>18 Бездну и сердце изследова и в коварствех их размысли: разуме бо Господь всяко ведение и призре на знамение века,

<p>19 возвещая мимошедшая и будущая и открывая следы тайных:

<p>20 не прейде его всяко помышление, не утаися от него ни едино слово.

<p>21 Величия премудрости своея украси: иже есть прежде века и во век,

<p>22 ни приложися, ни умалися и не востребова ни единаго советника.

<p>23 Коль вся дела его вожделенна, и даже до искры есть видети.

<p>24 Вся сия живут и пребывают во век во всех требованиих, и вся послушают.

<p>25 Вся сугуба, едино противу единаго: и не сотвори ничтоже скудно.

<p>26 Едино от единаго утверди благая: и кто насытится, зря славу его;

%{Глава}43

<p>1 Слава высоты, твердь чистоты, зрак небесе в видении славы.

<p>2 Солнце во явлении возвещающее во исходе сосуд дивен, дело вышняго.

<p>3 В полудни своем изсушает страну, и прямо вару его кто постоит;

<p>4 (Аки) пещь дышущее в делех вара, трегубо солнце пожигающее горы: воскурения огненная издышущее и простирающее лучи омрачает очи.

<p>5 Велий Господь сотворивый е, и словесы своими ускори шествие.

<p>6 И луна всем во свое время являет лета и знамение века.

<p>7 От луны знамение праздника: светило умаляющееся до конца.

<p>8 Месяц по имени своему есть, возрастающь дивно во изменении.

<p>9 Сосуд ополчений на высоте, на тверди небесней сияющь.

<p>10 Доброта небесе, слава звезд, красота светящися на высоких господних:

<p>11 словесы святаго станут по чину и не имут ослабети в стражбах своих.

<p>12 Виждь дугу и благослови сотворшаго ю, зело прекрасна сиянием своим:

<p>13 окружи небо окружением славы, руце вышняго простросте ю.

<p>14 Повелением его потщася снег, и ускоряет молнию судбою своею.

<p>15 Сего ради отверзошася сокровища, и парят облацы яко птицы.

<p>16 Величием своим укрепи облаки, и сокрушишася камение градное:

<p>17 и воззрением его подвижутся горы, и волею его возвеет юг.

<p>18 Глас грома его порази землю, и буря северова и вихорь ветра.

<p>19 Яко птицы парящыя сыплет снег, и якоже прузи садящиися спадения его.

<p>20 Доброте белости его подивится око, и о дожди его ужаснется сердце.

<p>21 И слану яко соль на землю сыплет, и смерзшися бывает на концы остра.

<p>22 Студен ветр северный возвеет, и смерзнется лед от воды: на всяцем собрании воднем обитати имать, и аки во броню облечется вода.

<p>23 Пояст горы и пустыни пожжет, и угасит траву яко огнь.

<p>24 Изцеление всех со тщанием мгла: роса сретающая от вара утишит.

<p>25 Мыслию его преста бездна, и насади в ней (Господь) островы.

<p>26 Плавающии по морю поведают бедство его, и слухом ушес наших чудимся,

<p>27 и тамо (суть) преславна и чудна дела его, различие всякаго животнаго, создание китов.

<p>28 Им благополучный конец свой получают и словом его составляются всяческая.

<p>29 Много имамы рещи, и не имамы постигнути, и скончание словес: все есть той.

<p>30 Славяще его где укрепимся; той бо велик паче всех дел своих:

<p>31 страшен Господь и велик зело, и чудно могутство его.

<p>32 Славяще Господа вознесите, елико аще можете, превзыдет бо и еще:

<p>33 возносяще его умножитеся крепостию: не трудитеся, не имате бо постигнути.

<p>34 Кто виде его и исповесть; и кто возвеличит его, якоже есть;

<p>35 Многа сокровена суть вящшая сих: малая бо видехом дел его.

<p>36 Вся бо сотвори Господь и благочестивым даде премудрость.

%{Глава}44

<p>1 Восхвалим убо мужы славны и отцы нашя в бытии.

<p>2 Многу славу созда Господь в них величием своим от века.

<p>3 Господствующе во царствиих своих и мужие именити силою, советующе разумом своим, провещавшии во пророчествах,

<p>4 старейшины людий в советех и в разуме писания людий:

<p>5 премудрая словеса в наказании их, ищуще гласа мусикийска и поведающе повести во писаниих:

<p>6 мужие богатии, обдаровани крепостию, мирно живуще в жилищих своих.

<p>7 Вси сии в родех прославлени быша, и во днех их похвала.

<p>8 Суть от них, иже оставиша имя, еже поведати хвалы: и суть, ихже несть памяти, и погибоша яко не сущии, и быша яко не бывше, и чада их по них.

<p>9 Но сии мужие милостивии, ихже правды не забвены быша:

<p>10 с семенем их пребудет доброе наследие, изчадия их в заветех:

<p>11 остася семя их, и чада их по них:

<p>12 до века пребудет семя их, и слава их не потребится:

<p>13 телеса их в мире погребена быша, а имена их живут в роды.

<p>14 Премудрость их поведят людие, и похвалу их исповесть церковь.

<p>15 Енох угоди Господеви и преложися, образ покаяния родом.

<p>16 Ное обретеся совершен, праведен, во время гнева бысть примирение:

<p>17 сего ради бысть останок земли, егда бяше потоп.

<p>18 Заветы вечнии положени быша с ним, да не потребится потопом всяка плоть.

<p>19 Авраам великий отец множеству языков, и не обретеся подобный во славе его:

<p>20 иже соблюде закон вышняго и бысть в завете с ним:

<p>21 и на плоти его устави завет и во искушении обретеся верен:

<p>22 сего ради клятвою постави с ним благословитися языком о семени его,

<p>23 умножити его яко персть земли, и яко звезды возвысити семя его, и наследити им от моря до моря и от реки до края земли.

<p>24 И о исааце утверди сице авраама ради отца его благословение всех человеков и завет:

<p>25 и почи на главе иаковли.

<p>26 Позна его благословении своими и даде его в наследие, и раздели части его на колен дванадесять,

<p>27 и изведе от него мужа милости, обретшаго благодать пред\ очесы всякия плоти.

%{Глава}45

<p>1 Возлюбленный богом и человеки моисей, егоже память во благословениих.

<p>2 уподобил есть его славе святых и возвеличи его во страсе врагов.

<p>3 Во словесех его знамения устави и прослави его пред\ лицем царей: заповеда ему к людем своим и показа ему славу свою:

<p>4 в вере и кротости его освяти его, избра его от всякия плоти.

<p>5 Слышан сотворил есть ему глас свой и введе его во мглу,

<p>6 и даде ему пред\ лицем заповеди, закон жизни и ведения, еже научити иакова завету и судбам его Исраиля.

<p>7 Аарона возвыси свята, подобна ему брата его от колена левиина,

<p>8 постави ему завет вечен и даде ему иерейство людий, ублажи его благоукрашением и препояса его одеждою славы,

<p>9 облече его в совершение хваления и утверди его сосудами крепости,

<p>10 остегнми и подиром и епомидою,

<p>11 и окружи его шипки златыми и звонцы многими окрест, глашати глас во ступаниих его, слышан творити глас в церкви в память сыном людий своих:

<p>12 одеждою святою, со златом и вакинфом и порфирою, делом пестроделца, словом суда, явленьми истины,

<p>13 истканною багряностию, делом художничим, камении многоценными, изваяньми печати, в связании злата, делом каменноделателя, на память в писании изваяннем по числу колен Исраилевых:

<p>14 венец злат верху кидара, из\ъображение печати святыни, похвала чести, дело крепости, вожделения очес красима прекрасна.

<p>15 Прежде его не быша таковая до века.

<p>16 Не облечеся иноплеменник, точию сынове его и внучата его присно.

<p>17 Жертвы их приносимы бяху по вся дни непрестанно дважды.

<p>18 Исполни моисей руце и помаза его елеем святым.

<p>19 Бысть ему в завет вечен, и семени его во днех неба, служити ему вкупе и священствовати, и благословляти люди его именем его.

<p>20 Избра его от всех живых принести жертву Господеви, фимиам и благоухание на память, на очищение людем своим.

<p>21 Даде ему заповеди своя, власть в заветех судеб, научити иакова свидением и в законе его просветити Исраиля.

<p>22 Восташа нань чуждии, и возревноваша ему в пустыни мужие, иже при дафане и авироне, и сонм кореов в ярости и гневе.

<p>23 Виде Господь и не благоволи, и скончашася яростию гнева:

<p>24 сотвори в них знамения, погубити я огнем пламене.

<p>25 И приложи ааронови славу и даде ему наследие: начатки первых жит раздели ему.

<p>26 Хлеб в первых уготова на сытость: ибо жертвы господни ясти будут, яже даде ему и семени его.

<p>27 обаче в земли людий не наследствит, и в людех не будет ему части: сам бо часть его и наследие.

<p>28 И финеес сын елеазаров третий во славе, егда ревноваше страху господню, и ста в превращении людий благостию усердия души своея, и умоли о Исраили.

<p>29 Сего ради поставлен ему бысть завет мирен, предстателем быти святых и людем его, да будет ему и семени его священства величество во век.

<p>30 И завет давиду, сыну иессеову от колена иудова, наследство царя сына от сына единаго: достояние священства аарону и семени его.

<p>31 Да даст нам премудрость в сердцах наших судити людем его в правду, да не потребятся благая их и слава их в роды их.

%{Глава}46

<p>1 Крепок на бранех иисус навин и преемник моисеов бысть во пророчестве:

<p>2 иже бысть по имени своему велик на спасение избранных его, мстити востающым (нань) врагом, яко да наследствит Исраиля.

<p>3 Коль прославлен бысть воздвижением рук своих, и внегда простираше мечь на грады.

<p>4 Кто прежде его сице ста; брани бо господни той вождаше.

<p>5 Не рукою ли его воспятися солнце, и един день бысть яко два;

<p>6 Призва вышняго сильна, егда оскорбляху его врази окрест, и послуша его велий Господь: камением градным силы крепкия

<p>7 устреми брань на языки, исхождением погуби противники,

<p>8 да познают языцы всеоружие его, яко пред\ Господем брань его: ибо последова могутному.

<p>9 И во дни моисеовы сотвори милость сей и халев сын иефонниин, стати противу врага, удержати люди от грех и утолити ропот лукавства:

<p>10 и та два суща спасена быста от шести сот тысящ пешцев, ввести их в наследствие, в землю точащую млеко и мед.

<p>11 И даде Господь халеву крепость, и даже до старости пребысть у него, взыти ему на высоту земли, и семя его обдержа наследие:

<p>12 яко да видят вси сынове Исраилевы, яко добро ходити в\ъслед Господа.

<p>13 И судии кийждо именем своим, еликих не любодействова сердце, и елицы не отвратишася от Господа, и память их во благословениих:

<p>14 кости их да процветут от места их,

<p>15 и имя их пременяемо на сынех, прославленным бывшым им.

<p>16 Возлюблен Господем своим самуил пророк Господень устрои царство и помаза князи над\ людьми его:

<p>17 законом господним суди сонму, и посети Господь иакова:

<p>18 верою своею испытан бысть пророк, и познан бысть в вере своей верен видением.

<p>19 И призва Господа сильна, егда оскорбляху его врази его окрест, приношением агнца ссущаго млеко:

<p>20 и возгреме с небесе Господь и гласом велиим услышан сотвори глас свой:

<p>21 и потреби владыки тирския, и вся князи филистимския.

<p>22 И прежде времене успения века свидетелствова пред\ Господем и христом его: имения и до сапог от всякия плоти не взях: и не сотвори ему поношения (ни един) человек.

<p>23 И по успении своем пророчествова и показа цареви кончину его: и вознесе от земли глас свой, пророчеством истребити беззаконие людий.

%{Глава}47

<p>1 И по сем воста нафан пророчествовати во дни давидовы.

<p>2 Якоже тук отлучен от жертвы мирныя, тако давид от сынов Исраилевых.

<p>3 Со львы играше яко с козлищи и с медведми яко со агнцы овчими.

<p>4 Во юности своей не убил ли исполина, и отят поношение от людий,

<p>5 егда простре руку с каменем из\ пращи низложити гордыню голиафову;

<p>6 Призва бо Господа вышняго, и вдаде в десницу его крепость низложити человека сильна на брани, вознести рог людий своих.

<p>7 Сице во тмах прослави его и восхвали его во благословениих господних, внегда носити ему венец славы.

<p>8 Потреби бо враги окрест и уничижи филистимляны противники: даже доднесь сокруши им рог.

<p>9 Во всяцем деле своем даде исповедание святому вышнему глаголом славы:

<p>10 всем сердцем своим восхвали и возлюби сотворшаго и.

<p>11 И постави певцы прямо олтареви, и звуком их услаждати пение.

<p>12 Даде во праздницех благолепие и украси времена даже до скончания, внегда воспевати им имя святое его и от утра гласити во святилищи.

<p>13 Господь отя грехи его и вознесе во век рог его, и даде ему завет царский и престол славы во Исраили.

<p>14 По сем воста сын разумичен и сего ради обита в пространстве:

<p>15 соломон воцарися во днех мира, яко Бог препокои окрест, да созиждет дом во имя его и да уготовит святилище во век.

<p>16 Коль преумудрился еси во юности своей и наполнился еси яко река разума.

<p>17 Землю покры душа твоя, и исполнил еси притчами гаданий:

<p>18 пройде имя твое во островы далече, и возлюблен был еси в мире твоем.

<p>19 В песнех и паримиах и во притчах и во сказаниих удивишася тебе страны.

<p>20 Именем Господа Бога, нареченнаго Бога Исраилева,

<p>21 собрал еси яко медь злато и яко олово умножил еси сребро.

<p>22 Вдал еси бока твоя женам и поработился еси телом твоим:

<p>23 дал еси порок славе твоей и осквернил еси семя твое, нанести гнев на чада твоя, и умилитися о безумии твоем: еже разделитися на двое царству, и от ефрема начатися царству непокориву.

<p>24 Господь же не оставит милости своея и не растлит от дел своих, ниже истребит избраннаго своего изчадий и семя возлюбившаго его не измет.

<p>25 И иакову даде останок, и давиду от него корень.

<p>26 И почи соломон со отцы своими

<p>27 и остави по себе от семене своего людем безумие,

<p>28 и умаляющася разумом ровоама, иже отстави люди от совета своего,

<p>29 и иеровоама сына наватова, иже сотвори согрешити Исраилю и даде ефрему путь ко греху.

<p>30 И умножишася греси их зело, отступити им от земли своея:

<p>31 и всяко лукавство изыскаша, дондеже месть прииде на ня.

%{Глава}48

<p>1 И воста илиа пророк яко огнь, и слово его яко свеща горяше:

<p>2 иже нанесе на ня глад и ревностию своею умали я,

<p>3 словом господним удержа небо и сведе тако трижды огнь с небесе.

<p>4 Коль прославился еси, илие, чудесы твоими, и кто подобен тебе похвалитися;

<p>5 Воздвигнув мертвеца от смерти и из\ ада словом вышняго,

<p>6 сведый цари в пагубу и прославленныя от одра их,

<p>7 слышавый в синаи обличение и в хориве судбы отмщения,

<p>8 помазуяй цари на воздаяние и пророки преемники по себе,

<p>9 взявыйся вихром огненным на колеснице коней огненных,

<p>10 вписан во обличения на времена, утолити гнев прежде ярости и обратити сердце отчее к сыну и устроити колена иаковля.

<p>11 Блажени видевшии тя и любовию украшеннии.

<p>12 Ибо мы житием поживем.

<p>13 Илиа, иже вихром покровен бысть, и елиссей исполнися духа его и во дни своя не поколебася от князей, и не преможе его никтоже:

<p>14 всяко слово не превзыде его, и во успении пророчествова тело его:

<p>15 и в житии своем сотвори чудеса, и во умертвии дивна дела его.

<p>16 Во всех сих не покаяшася людие и не отступиша от грех своих, дондеже пленени быша от земли своея и расточени быша по всей земли.

<p>17 И остася людий мало, и князь в дому давидове.

<p>18 Нецыи убо от них сотвориша угодное, нецыи же умножиша грехи.

<p>19 Езекиа утверди град свой и введе посреде его воду: ископа железом камень и созда источники водам.

<p>20 Во днех его взыде сеннахирим и посла рапсака, и воздвиже руку свою на сиона и возвеличися гордынею своею.

<p>21 Тогда подвигошася сердца и руце их, и поболеша яко раждающыя.

<p>22 И помолишася Господу милостивому, воздевше руки своя к нему:

<p>23 и святый с небесе скоро услыша я и избави я рукою исаииною:

<p>24 порази полки ассирийския, и сокруши я ангел его.

<p>25 Сотвори бо езекиа угодное Господеви и укрепися на путех давида отца своего, яже заповеда исаиа, пророк велий и верен в видении своем.

<p>26 Во днех его воспятися солнце, и приложи жития цареви:

<p>27 духом велиим виде последняя и утеши сетующыя в сионе:

<p>28 даже до века показа будущая и сокровеная, прежде неже приити им.

%{Глава}49

<p>1 Память иосиева в сложение фимиама, и состроеное делом мироварника:

<p>2 во всяцех устех яко мед усладится, и яко мусикиа в пире вина.

<p>3 Той управлен бысть во обращение людий и отят мерзости беззакония,

<p>4 исправи ко Господу сердце свое, во дни беззаконных укрепи благочестие.

<p>5 Кроме давида и езекии и иосии, вси прегрешиша прегрешением,

<p>6 оставиша бо закон вышняго: царие иудины оскудеша,

<p>7 даша бо рог свой инем и славу свою языку чуждему,

<p>8 сожгоша избран град святыни и опустошиша пути его рукою иеремииною:

<p>9 озлобиша бо его, и той во чреве освящен бысть пророк искоренити и озлобити и погубити, такожде создати и насадити.

<p>10 Иезекииль, иже виде видение славы, юже показа ему в колеснице херувимсте:

<p>11 помяну бо враги в дожди, и благосотворити направляющым пути.

<p>12 И обоюнадесяте пророков да процветут кости от мест своих: утеши бо иакова и избавил я верою надежды.

<p>13 Како возвеличим зоровавеля; и сей яко печать на десней руце:

<p>14 такожде иисус сын иоседеков: иже во дни своя создаста дом и воздвигоста церковь святу Господеви, уготовану во славу века.

<p>15 И неемии на мнозе (буди) память, воздвигшему нам стены падшыя и поставльшему двери и заворы и воздвигшему домы падшыя нашя.

<p>16 Никтоже создан бысть таков, яко енох на земли: той бо взят бысть от земли.

<p>17 Ниже яко иосиф бысть муж, вождь братии, утверждение людем, и кости его посещены быша.

<p>18 Сим и сиф прославлена быста в человецех, и паче всякаго животнаго в твари адам.

%{Глава}50

<p>1 Симон сын ониин иерей великий, иже в животе своем сострои дом и во дни своя утверди церковь.

<p>2 И тем основана бысть высота сугуба, воздвижение высоко ограждения церковнаго.

<p>3 Во дни его умалишася сосуди воднии, ров яко моря окружение.

<p>4 Блюдый люди своя от падения и укрепивый град во обседении.

<p>5 Коль прославлен бысть в сожителстве людий, во исходе дому катапетасмы;

<p>6 яко звезда утренняя посреде облаков, аки луна полна во днех своих,

<p>7 яко солнце сияющее на церковь вышняго, и аки дуга светящаяся на облацех славы:

<p>8 яко цвет шипков во днех весенных, яко крин при исходищих воды, яко стебло ливаново во днех жатвы:

<p>9 яко огнь и ливан на огнищи,

<p>10 якоже сосуд злат искован, украшен всяким камением многоценным,

<p>11 яко маслина износящая плоды и яко кипарис возрастаяй до облак.

<p>12 Внегда взимати ему одежду славы и облачатися ему в совершение хваления, в восхождении олтаря святаго прослави одежду святыни.

<p>13 Внегда же приимати части от рук иерейских, и той стояше при огнищи олтаря:

<p>14 окрест его венец братии, яко прозябение кедрско в ливане, и окружиша его яко стеблие финиково:

<p>15 и вси сынове аарони во славе своей, и приношение господне в руках их пред\ всем собором Исраилевым.

<p>16 И совершение служителей на олтарех, еже украсити приношение вышняго вседержителя,

<p>17 простре на чашу возлияния руку свою, изгнете от крове гроздныя, возлия на основание олтаря в воню благоухания вышнему всех цареви.

<p>18 Тогда возопиша сынове аарони, трубами коваными вострубиша, услышан сотвориша глас велик на память пред\ вышним.

<p>19 Тогда вси людие обще приспеша и падоша ницы на земли поклонитися Господеви своему вседержителю Богу вышнему:

<p>20 и восхвалиша певцы гласы своими, в велицем гласе усладися пение:

<p>21 и помолишася людие Господу вышнему молитвою пред\ милостивым, дондеже совершися красота господня, и службу свою скончаша.

<p>22 Тогда сошед воздвиже руки своя на весь собор сынов Исраилевых, дати благословение Господеви от устен своих и именем его похвалитися.

<p>23 И повтори поклонение прияти благословение от вышняго.

<p>24 И ныне благословение Бога всех, велия творящаго единаго всюду, возносящаго дни нашя от ложесн и творящаго с нами по милости своей:

<p>25 да даст нам веселие сердца, и да будет мир во дни нашя во Исраили якоже дни века:

<p>26 да уверит с нами милость свою и во дни своя избавит ны.

<p>27 Два языка омерзеста души моей, а третий несть язык:

<p>28 седящии на горе самарийстей и филистимляне, и людие буи живущии в сикимех.

<p>29 Наказание разума и ведения начерта в книзе сей иисус сын сирахов, иерусалимлянин, иже одожди премудрость от сердца своего.

<p>30 Блажен, иже в сих поживет, и иже я положит в сердцы своем, упремудрится.

<p>31 Аще бо сотворит сия, ко всем укрепится, яко свет Господень след его.

%{Глава}51

<p>1 Молитва иисуса сына сирахова. Исповемся тебе, Господи царю, и восхвалю тебе, Бога Cпаса моего, исповедаюся имени твоему,

<p>2 яко покровитель и помощник был еси ми

<p>3 и избавил еси тело мое от пагубы и от сети клеветы язычныя, от устен делающих лжу, и на противящихся ми был еси помощник,

<p>4 и избавил мя еси по множеству милости имене твоего от скрежетания готовых снести мя,

<p>5 из\ руки ищущих души моея, от многих скорбей, яже имех,

<p>6 от стужания огненнаго окрест и от среды огня, идеже не сожегохся,

<p>7 из\ глубины чрева адова и от языка нечиста и словесе ложна, ко царю от оболгания языка неправедна.

<p>8 Приближися даже до смерти душа моя,

<p>9 и живот мой бе близ\ ада преисподняго.

<p>10 Обдержаша мя отвсюду, и не бе помогающаго: воззрех на помощь человечу, и не бе.

<p>11 И помянух милость твою, Господи, и деяние твое, еже от века:

<p>12 яко из\ъимаеши терпящих тя, (Господи,) и спасаеши их от рук вражиих.

<p>13 И вознесох от земли моление мое и о избавлении от смерти помолихся:

<p>14 и призвах Господа, отца Господа моего, не оставити мене во дни скорби, во время гордых без\ помощи.

<p>15 Восхвалю имя твое непрестанно и воспою тя во исповедании. И услышана бысть молитва моя.

<p>16 Спостол бо мя еси от пагубы и из\ъял еси мя от времене лукавна.

<p>17 Сего ради исповемся тебе, и восхвалю тя, и благословлю имя твое, Господи.

<p>18 Еще юн сый, прежде неже странствовати ми, исках премудрости яве в молитве моей:

<p>19 пред\ церковию молихся о ней, и даже до последних взыщу ея: от цвета, яко зреющаго грозда,

<p>20 возвеселися сердце мое о ней: пойде нога моя в правости, от юности моея изследих ю.

<p>21 Приклоних мало ухо мое и приях, и многое обретох себе наказание:

<p>22 пред\ъуспеяние бысть ми в ней.

<p>23 Дающему мне премудрость воздам славу.

<p>24 умыслих бо творити ю, и поревновах благому, и не постыжуся.

<p>25 Боряшеся душа моя о ней, и в творении моем испытах:

<p>26 руце мои воздех на высоту и неведения ея уразумех.

<p>27 Душу мою направих к ней,

<p>28 сердце стяжах с нею исперва, и во очищении обретох ю: сего ради не оставлен буду.

<p>29 И утроба моя смятеся ищущи ея: темже стяжах благое стяжание.

<p>30 Даде Господь язык ми мзду мою, и тем восхвалю его.

<p>31 Приближитеся ко мне, ненаказаннии, и водворитеся в дому наказания.

<p>32 Почто лишаетеся, глаголете, в сих, и души вашя жаждут зело;

<p>33 Отверзох уста моя и глаголах: стяжите себе без\ сребра (мудрость):

<p>34 выю вашу подложите под\ иго, и да приимет душа ваша наказание: близ\ есть обрести ю.

<p>35 Видите очима вашима, яко мало трудихся и обретох себе мног покой.

<p>36 Приобщитеся наказанию многим числом сребра, и много злато пристяжете ею.

<p>37 Да возвеселится душа ваша в милости его, и да не постыдитеся в хвалении его.

<p>38 Делайте дело ваше прежде времене, и даст мзду вашу во время свое.
