Послание иеремиино

%{Глава}1.

<p>1 Списание послания ко отводимым пленником в вавилон от царя вавилонскаго, еже посла иеремиа, возвестити им, якоже повелено бысть ему от Бога.

<p>2 Грех ради, имиже согрешисте пред\ богом, отведетеся в вавилон пленени навуходоносором царем вавилонским.

<p>3 Вшедше убо в вавилон, будете тамо лета многа и время долго, до седми родов: потом же изведу вас оттуду с миром.

<p>4 Ныне же узрите в вавилоне боги сребряны и златы, и каменны и древяны на раменах носимы, показующыя страх языком.

<p>5 Блюдитеся убо, да не и вы иноплеменником уподобитеся, и страх приимет вас от них: видевше народ напреди и созади их кланяющься им, рцыте убо во уме: тебе лепо есть кланятися, Владыко!

<p>6 Ангел бо мой с вами есть, сей взыскует душ ваших.

<p>7 Язык бо их изстроган есть древоделею, тии же позлащени и посребрени, лживи же суть и не могут глаголати,

<p>8 и якоже девице красотолюбивей вземлюще злато, устрояют венцы на главы богов своих.

<p>9 Темже украдают от них жерцы злато и сребро и себе употребляют.

<p>10 Дадят же от них и блудницам сущым в дому, а боги украшают аки человеков ризами, боги златыя и сребряныя и древяныя.

<p>11 Тии же не уцелеют от ржи и молия, одеют же я в багряницу.

<p>12 Отирают лица им праха ради, иже от храма, иже есть множайший на них.

<p>13 И скипетр имут, яко человек и яко судия страны, иже согрешающаго к себе не убиет.

<p>14 Имать же и мечь в деснице и секиру, сам же себе от рати и от разбойник не отимет: отсюду знаеми суть, яко не суть бози: не убойтеся убо их.

<p>15 Якоже бо сосуд человеческ сокрушен непотребен бывает,

<p>16 тацы суть бози их: егда же поставлени будут в домех, очи их полны суть праха от ногу входящих.

<p>17 И якоже кому преобидевшу царя, заключени бывают дворы, или яко на смерть отводиму, храмы их утверждают жерцы дверьми и замками и заворами, да от разбойник окрадени не будут.

<p>18 Светила жгут им, и множае неже себе, от нихже ни едино могут видети.

<p>19 Суть убо яко бервна в дому, сердца же их точат черви, иже от земли, и одежду их, они же не чувствуют сего.

<p>20 Очернело есть лице их от дыма храмины:

<p>21 по телесем их и по главе парят нетопыри нощнии, и ластовицы и птицы, такожде и котки (скачут).

<p>22 От того увесте, яко не суть бози не убойтеся убо их.

<p>23 Злато бо лежащее на них на красу, аще не очистит кто от ржи, не возблистают: егда бо сливаху их, не чувствоваша.

<p>24 За всяку цену куплени суть, в нихже несть духа.

<p>25 Без\ ног на рамех носятся, являюще свое безчестие человеком, осрамляются же и служащии им:

<p>26 занеже, егда когда падутся на землю, и не могут сами востати: и аще кто поставит я прямо, не могут поступити, и аще преклонятся, не могут исправити себе, но яко мертвецем дары им полагают.

<p>27 Требы же их продающе жерцы на зло употребляют: такожде и жены их варят от них, ни единому же убогу, ни немощну подают:

<p>28 треб их нечистыя и кровоточныя жены прикасаются. уразумевше убо от сих, яко не суть бози, не бойтеся их.

<p>29 Откуду бо прозовутся бози, яко жены служат богом сребряным и златым и древяным;

<p>30 И во храмех их жерцы седают, имуще ризы растерзаны и главы и брады обриты, ихже главы не покровены суть:

<p>31 ревут же вопиюще пред\ боги своими, якоже нецыи на вечери мертвеца.

<p>32 От риз их вземлюще жерцы, одевают жены своя и дети.

<p>33 И аще от кого зло постраждут или добро, не могут отдати: ни царя могут поставити, ни отяти:

<p>34 такожде ни богатства ни меди могут дати. Аще кто им что обещав не отдаст, не воспросят.

<p>35 От смерти человека не избавят, ни менша от крепка не отимут:

<p>36 человека слепа к видению не навратят, в нужди человеку не помогут,

<p>37 вдовы не помилуют и сироте добра не сотворят.

<p>38 Подобни суть камению нагорному бози их древяни и каменни, и позлащени и посребрени, служащии же им посрамятся.

<p>39 Како убо мощно мнети или прозвати я богами;

<p>40 Ктому же и сами тии халдее не чтут их: иже егда узрят нема не могуща глаголати, приносят его к вилу, емуже молятся, да глаголет, аки сильну сущу почути.

<p>41 И не могут тии разумевше сие оставити я, чувства бо не имут.

<p>42 Жены же обложены ужами на распутиих седят, кадящя отребы.

<p>43 Егда же которая от них привлечена от некоего мимоходяща будет с ним, ближнюю укаряет, яко не сподобилася якоже и она, ни уже ея преторгнулося.

<p>44 Вся бываемая в них лжива суть: како убо мощно мнети или прозывати я богами быти;

<p>45 Древоделями и златари сотворени суть: ничтоже ино бывают, но еже хотят художницы, то бывают.

<p>46 И сами, иже их творят, не бывают долговечни.

<p>47 Како убо сотворенная ими могут быти бози; оставиша бо по себе лжу и укоризну потом будущым:

<p>48 егда бо приидет на них рать и злая, совещавают между собою жерцы, где скрыются с ними.

<p>49 Како убо несть чувствовати, яко не суть бози, иже не избавляют себе от рати, ни от зла;

<p>50 Древяни суще и каменни, и позлащени и посребрени, познаются потом языком всем, яко лжа суть: и царем явни будут, яко не суть бози, но дела рук человеческих, и ни едино дело божие в них есть:

<p>51 кому убо несть разумно, яко не суть бози;

<p>52 Царя бо стране не поставляют, ни дождя человеком подают,

<p>53 ни суда разсудят и не избавят от обиды, немощни суще:

<p>54 якоже бо враны между небом и землею суть: и егда падет огнь на храме богов древяных или каменных, или позлащеных или посребреных, жерцы их избегнут и уцелеют, они же яко бервна посреде сгорят.

<p>55 Царю же и ратным не станут противу: убо како мощно мнети или прияти, яко бози суть;

<p>56 Ни от разбойник, ни от татей избавят себе бози древяни и каменни, и посребрени и позлащени.

<p>57 Ихже преодолевше и вземше злато и сребро и ризы их, отидут, ниже сами себе помогут.

<p>58 Темже лучше есть царь показуяй свое мужество, или сосуд в дому потребен, егоже употребляет владяй им, нежели лживии бози: или дверь в дому стрегущи яже в нем, нежели лживии бози: и древяный столп в дому царстем, нежели лживии бози.

<p>59 Солнце бо и луна и звезды, светлы суще и посылаемы на потребу, благопослушливы суть.

<p>60 Такожде и молния, егда блистает, благовидна есть: такожде и ветр во всей стране веет.

<p>61 И облаком егда повелится от Бога ити на всю вселенную, совершают повеленное.

<p>62 огнь же пущен свыше истребити горы и дубравы творит повеленное: сии же ни образом, ниже силам их уподоблени суть.

<p>63 Темже ни мнети мощно, ни прозывати их быти боги, не сильным им сущым ни прю разсудити, ни добра сотворити человеком.

<p>64 Разумевше убо, яко не суть бози, не бойтеся их.

<p>65 Ни царей бо прокленут, ниже благословят.

<p>66 Знамения же на небеси и во языцех не покажут: ни просветят яко солнце, ни осветят яко луна.

<p>67 Зверие лучше их суть, иже могут, избеге под\ кров, себе пользовати.

<p>68 Ни единым убо образом есть нам яве, яко суть бози: темже не бойтеся их.

<p>69 Якоже бо во овощнице пужало ничесоже хранит, такожде и бози их суть древяни и каменни, и посребрени и позлащени.

<p>70 Тем же образом и хвраст, иже во ограде, на немже вся птицы седают: такожде и мертвецу повержену во тме подобни суть бози их, древяни, позлащени и посребрени.

<p>71 От багряницы, (в нюже одеяни,) и от мрамора, иже на них плеснивеет, познайте, яко не суть бози: тии бо последи из\ъядени будут от червия и будут во укоризну во стране.

<p>72 Лучше убо есть человек праведен не имеяй кумиров, будет бо далече от укоризны.
