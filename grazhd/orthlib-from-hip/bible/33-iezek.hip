Книга

<p>пророка иезекииля.

%{Глава}1.

<p>И бысть в тридесятое лето, в четвертый месяц, в пятый день месяца, и аз бых посреде пленения при реце ховар: и отверзошася небеса, и видех видения божия.

<p>2 В пятый день месяца, сие лето пятое пленения царя иоакима,

<p>3 и бысть слово господне ко иезекиилю сыну вузиеву, священнику, в земли халдейстей при реце ховар. И бысть на мне рука господня,

<p>4 и видех, и се, дух воздвизаяйся грядяше от севера, и облак великий в нем, и свет окрест его, и огнь блистаяйся:

<p>5 и посреде его яко видение илектра посреде огня, и свет в нем: и посреде яко подобие четырех животных. И сие видение их, яко подобие человека в них:

<p>6 и четыри лица единому, и четыри крила единому,

<p>7 и голени их правы, и пернаты ноги их, и искры яко блистающаяся медь, и легка крила их,

<p>8 и рука человеча под\ крилами их на четырех странах их:

<p>9 и лица их, и крила их четырех держащаяся друг друга, лица же их четырех не обращахуся внегда ходити им: коеждо прямо лица своего хождаху.

<p>10 И подобие лиц их, лице человечее и лице львово одесную четырем, и лице телчее ошуюю четырем, и лице орлее четырем:

<p>11 (и лица их) и крила их простерта свыше четырем, коемуждо два сопряжена друг ко другу, и два покрываху верху телесе их, и коеждо прямо лицу своему идяше:

<p>12 идеже аще бяше дух шествуяй, идяху и не обращахуся.

<p>13 И посреде животных видение, яко углия огня горящаго, яко видение свещ сообращающихся посреде животных, и свет огня, и от огня исхождаше яко молния:

<p>14 и животная течаху и обращахуся, яко видение везеково {блистания}.

<p>15 И видех, и се, коло едино земли держащееся животных четырех:

<p>16 и видение колес и сотворение их, яко видение фарсиса, и подобие едино четырем: и дело их бяше, якоже аще бы было коло в колеси:

<p>17 на четыри страны их шествоваху: не обращахуся, внегда шествовати им,

<p>18 ниже хребты их, и высота бяше им. И видех та, и плеща их исполнена очес окрест четырем:

<p>19 и внегда шествовати животным, шествоваху и колеса держащеся их: и внегда воздвизатися животным от земли, воздвизахуся и колеса.

<p>20 Идеже аще бяше облак, тамо бяше и дух, еже шествовати: шествоваху и животная, и колеса воздвизахуся с ними, зане дух жизни бяше в колесех.

<p>21 Внегда идяху сия, идяху (и колеса), и внегда стояти им, стояху (и колеса с ними), и егда воздвизахуся от земли, воздвизахуся с ними (и колеса), яко дух жизни бяше в колесех.

<p>22 И подобие над\ главою животных яко твердь, яко видение кристалла, простертое над\ крилами их свыше:

<p>23 и под\ твердию крила их простерта, паряще друг ко другу, комуждо два спряжена, прикрывающе телеса их.

<p>24 И слышах глас крил их, внегда паряху, яко глас вод многих, яко глас Бога саддаи: и внегда ходити им, глас слова яко глас полка: и внегда стояти им, почиваху крила их.

<p>25 И се, глас превыше тверди сущия над\ главою их: внегда стояти им, низпускахуся крила их.

<p>26 И над\ твердию, яже над\ главою их, яко видение камене сапфира, подобие престола на нем, и на подобии престола подобие якоже вид человечь сверху.

<p>27 И видех яко видение илектра, яко видение огня внутрь его окрест: от видения чресл и выше и от видения чресл даже до долу видех видение огня, и свет его окрест:

<p>28 яко видение дуги, егда есть на облацех в день дождя, тако стояние света окрест.

%{Глава}2.

<p>Сие видение подобие славы господни. И видех, и падох ниц, и слышах глас глаголющаго, и рече ко мне: сыне человечь, стани на ноги твоя, и возглаголю тебе.

<p>2 И прииде на мя дух, и взя мя, и воздвиже мя, и постави мя на ногах моих, и слышах его глаголюща ко мне.

<p>3 И рече (Господь) ко мне: сыне человечь, послю тя аз к дому Исраилеву, огорчевающым мя, иже огорчиша мя: сами и отцы их отвергошася мене до днешняго дне:

<p>4 и сынове жестоколичнии и твердосердечнии. Аз послю тя к тем, и речеши к ним: тако глаголет адонаи Господь:

<p>5 аще убо услышат, или убоятся, зане дом огорчеваяй есть, и познают, яко пророк еси ты посреде их.

<p>6 И ты, сыне человечь, да не убоишися их, ни ужасайся от лица их: зане разсверепеют и обыдут тя окрест, посреде бо скорпиев ты живеши: словес их не убойся и от лица их не ужасайся, зане дом огорчеваяй есть:

<p>7 и возглаголеши словеса моя к ним, аще убо услышат, или убоятся, зане дом прогневаяй есть.

<p>8 И ты, сыне человечь, послушай глаголющаго к тебе, не буди огорчеваяй, якоже дом преогорчеваяй: отверзи уста твоя и снеждь, яже аз даю тебе.

<p>9 И видех, и се, рука простерта ко мне, и в ней свиток книжный:

<p>10 и разви его предо мною, и в том писана быша предняя и задняя: и вписано бяше в нем рыдание и жалость и горе.

%{Глава}3.

<p>И рече ко мне: сыне человечь, снеждь свиток сей, и иди и рцы сыном Исраилевым.

<p>2 И отверзох уста моя, и напита мя свитком сим

<p>3 и рече ко мне: сыне человечь, уста твоя снедят, и чрево твое насытится свитка сего даннаго тебе. И снедох его, и бысть во устех моих яко мед сладок.

<p>4 И рече ко мне: сыне человечь, иди и вниди в дом Исраилев, и глаголи словеса моя к ним:

<p>5 яко не к людем глубокоречивым и косноязычным посылаемь еси, к дому Исраилеву,

<p>6 ниже к людем многим иноязычным, иноречивым, ни тяжким языком сущым, ихже не разумел бы еси словес: аще же и к тацем послал бых тя, то и тии послушали быша тебе:

<p>7 а дом Исраилев не восхощет послушати тебе, понеже не хотят слушати мене, яко весь дом Исраилев непокориви суть и жестокосерди:

<p>8 и се, дах лице твое сильно противу лица их, и прю {Евр.: чело.} твою укреплю противу при их:

<p>9 и будет, всегда крепчае камене дах прю твою: не убойся их, ни ужасайся лица их, зане дом разгневаяй есть.

<p>10 И рече ко мне: сыне человечь, вся словеса, яже глаголах с тобою, возми в сердце твое и ушима твоима послушай:

<p>11 и шед вниди в плен к сыном людий твоих, и речеши к ним и возглаголеши к ним: тако глаголет адонаи Господь: аще убо послушают и аще убо повинутся.

<p>12 И взя мя дух, и слышах глас за собою труса велика, глаголющих: благословена слава господня от места его.

<p>13 И видех глас крил животных скриляющихся друг ко другу, и глас колес держащься их, и глас труса велика.

<p>14 И дух воздвиже мя и взя мя, и поидох вознесен во устремлении духа моего, и рука господня бысть на мне крепкая.

<p>15 И внидох в пленники вознесен, и обыдох живущыя на реце ховар, и седох ту седмь дний, ходя посреде их.

<p>16 И бысть по седмих днех слово господне ко мне глаголя:

<p>17 сыне человечь, стража дах тя дому Исраилеву, да слышиши слово от уст моих и воспретиши им от мене.

<p>18 Внегда глаголати ми беззаконнику: смертию умреши: и не возвестиши ему, ни соглаголеши, еже остатися беззаконнику и обратитися от пути своего, еже живу быти ему: беззаконник той в беззаконии своем умрет, крове же его от руки твоея взыщу.

<p>19 И ты аще возвестиши беззаконнику, и не обратится от беззакония своего и от пути своего (беззаконна): той беззаконник во беззаконии своем умрет, а ты душу твою избавиши.

<p>20 И егда совратится праведник от правд своих и сотворит согрешение: и дам муку пред\ ним, той умрет, яко ты не воспретил еси ему, и во гресех своих умрет, зане не помянутся правды его, яже сотвори: крове же его от руки твоея взыщу.

<p>21 Ты же аще возвестиши праведному, еже не согрешити, и той не согрешит: праведный жизнию поживет, яко воспретил еси ему, и ты твою душу избавиши.

<p>22 И бысть на мне рука господня, и рече ко мне: востани и изыди на поле, и тамо возглаголется к тебе.

<p>23 И востах и изыдох на поле: и се, тамо слава господня стояше, якоже видение и якоже слава господня, юже видех на реце ховар, и падох на лицы моем.

<p>24 И прииде на мя дух и постави мя на ногу моею: и глагола ко мне и рече ми: вниди и затворися среде дому твоего.

<p>25 И ты, сыне человечь, се, дашася на тя узы, и свяжут тя ими, и не изыдеши от среды их:

<p>26 и язык твой привяжу к гортани твоему, и онемееши и не будеши им в мужа обличения, понеже дом разгневаяй есть:

<p>27 и внегда глаголати ми к тебе, отверзу уста твоя, и речеши к ним: сия глаголет адонаи Господь: слышай да слышит, и не покаряяйся да не покаряется, зане дом преогорчеваяй есть.

%{Глава}4.

<p>И ты, сыне человечь, возми себе плинфу и положи ю пред\ лицем твоим, и да напишеши на ней град иерусалим,

<p>2 и да даси окрест его ограждение, и да соградиши над\ ним забрала и обложиши его острогом, и да поставиши окрест его полки и да учиниши поставления стрельниц окрест:

<p>3 ты же возми себе сковраду железну, и да положиши ю в стену железну между тобою и между градом, и да уготовиши лице твое нань, и будет в затворе, и затвориши и: знамение сие есть сыном Исраилевым.

<p>4 Ты же да спиши на левем боку твоем, и да положиши неправды дому Исраилева на нем, по числу дний пятьдесят и сто, в няже поспиши на нем, и возмеши неправды их.

<p>5 И аз дах тебе две неправды их в число дний, в девятьдесят и сто дний, и возмеши неправды дому Исраилева.

<p>6 И совершиши сия, и поспиши на десных ребрех твоих второе, и возмеши неправды дому иудина четыредесять дний, день за едино лето положих тебе.

<p>7 И на заключение иерусалима да уготоваеши лице твое, и мышцу твою утвердиши, и пророчествовати будеши на него.

<p>8 И се, аз дах на тя узы, и не превратишися от ребр твоих на ребра твоя, дондеже скончаются дние заключения твоего.

<p>9 Ты же (сыне человечь) возми себе пшеницу и ячмень, и боб и лящу, и просо и пыро, и вложиши я в сосуд един глинян: и сотвориши я себе в хлебы, и по числу дний, в няже спиши на ребрех твоих, девятьдесят и сто дний ясти будеши оныя.

<p>10 Ядь же твоя, юже ясти будеши, весом двадесять сикль на день, от времене до времене снеси сия.

<p>11 И воду мерою пити будеши, и шестую часть ина от времене до времене испиеши.

<p>12 И опреснок ячменный снеси я, в лайне мотыл человечих сокрыеши я пред\ очима их

<p>13 и речеши: сия глаголет Господь Бог Исраилев: тако снедят сынове Исраилевы хлеб свой нечист во языцех, аможе разсыплю я.

<p>14 И рех: никакоже, Господи Боже Исраилев! се, душа моя не осквернилася в нечистоте, и мертвечины и звероядины не ядох от рождения моего даже доныне, ниже вниде во уста моя всякое мясо мерзко и сквернаво.

<p>15 И рече ко мне: се, дах тебе мотыла говяжая вместо мотыл человечих, и сотвориши хлебы себе в них.

<p>16 И рече ко мне: сыне человечь, се, аз сотру утверждение хлебное во иерусалиме, и снедят хлеб весом и во оскудении, и воду мерою и в пагубе испиют,

<p>17 яко да скудни будут хлебом и водою: и погибнет человек и брат его, и истают в неправдах своих.

%{Глава}5.

<p>Ты же, сыне человечь, возми себе мечь остр паче бритвы стригущаго, притяжи его себе и возложи его на главу твою и на браду твою: и возми превес весов, и размериши я.

<p>2 Четвертую часть да сожжеши на огни среде града по исполнению дний затворения:

<p>3 и да возмеши четвертую часть и сожжеши ю среде града, четвертую же часть содробиши мечем окрест его, и четвертую часть разсыплеши ветром: и мечь извлеку в\ъслед их.

<p>4 И возмеши оттуду мало их числом и ввяжеши я во одежду твою: и от техже возмеши еще и ввержеши я среде огня и сожжеши я на огни: и от того изыдет огнь на весь дом Исраилев. И речеши всему дому Исраилеву:

<p>5 сия глаголет адонаи Господь: сей иерусалим, посреде языков положих его, и страны, яже окрест его.

<p>6 И речеши: измени оправдания моя во беззаконие паче языков, и законы моя паче стран, яже окрест его: понеже оправдания моя отринуша и по законом моим не ходиша в них.

<p>7 Сего ради тако глаголет адонаи Господь: понеже вина ваша паче язык, иже окрест вас, и не ходисте в законех моих и оправданий моих не сотвористе, но и по судом языческим, яже окрест вас, не сотвористе:

<p>8 сего ради сия глаголет адонаи Господь: се, аз на тя, и сотворю среде тебе суд пред\ языки,

<p>9 и сотворю среде тебе, ихже не сотворих и ихже не сотворю подобных им ктому, по всем мерзостем твоим.

<p>10 Сего ради отцы снедят чад среде тебе, и чада снедят отцев: и сотворю в тебе суды, и разсею вся оставшая от тебе по всему ветру.

<p>11 Сего ради живу аз, глаголет адонаи Господь, воистинну понеже святая моя осквернил еси всеми мерзостьми твоими, и аз отрину тя, и не пощадит око мое, и аз не помилую тя.

<p>12 Четверть тебе смертию потребится, и четверть тебе гладом скончается среде тебе, четверть же тебе падет мечем окрест тебе, четверть же тебе разсыплю по всему ветру, и мечь извлеку в\ъслед их.

<p>13 И скончается ярость моя и гнев мой на них, и утешуся, и уведят, яко аз Господь глаголах во рвении моем, внегда скончати ми гнев мой на них.

<p>14 И положу тя в пустыню и во укоризну языком сущым окрест тебе и пред\ всяким проходящим.

<p>15 И будеши во стенание и ужас, наказанием и пагубою во языцех, иже окрест тебе, егда сотворю в тебе суды во гнев и в ярость и во отмщение ярости моея: аз Господь глаголах:

<p>16 и егда послю стрелы глада на ня, и будут во скончание, и послю растлити вы, и глад соберу на вы, и сотру утверждение хлеба твоего,

<p>17 и испущу на тя глад и звери люты, и умучу тя, смерть же и кровь пройдут сквозе тя, и мечь наведу на тя окрест: аз Господь глаголах.

%{Глава}6.

<p>И бысть слово господне ко мне глаголя:

<p>2 сыне человечь, утверди лице твое к горам Исраилевым и прорцы к ним,

<p>3 и речеши: горы Исраилевы, слышите слово господне, сия глаголет адонаи Господь горам и холмом, и каменем и дебрем: се, аз наведу на вы мечь, и потребятся высоты вашя:

<p>4 и сокрушатся требища ваша и кумирницы вашя, и повергу язвеных ваших пред\ кумиры вашими:

<p>5 и дам трупы сынов Исраилевых пред\ кумиры их и расточу кости вашя окрест требищ ваших.

<p>6 И во всем селении вашем опустеют грады, и высокая ваша погибнут, яко да потребятся требницы ваши и сокрушатся, и престанут кумиры ваши, и отвергутся кумирницы вашя, и потребятся дела ваша:

<p>7 и падут язвении посреде вас, и познаете, яко аз Господь.

<p>8 И оставлю еже быти от вас избегшым от меча во языцех, и в разсыпании вашем во странах,

<p>9 и помянут мя уцелевшии от вас во языцех, аможе быша пленени: кляхся бо сердцу их блудившему и отставшему от мене и очесем их блудившым в\ъслед начинаний их: и бити имут лица своя о злобах, яже твориша во всех мерзостех своих,

<p>10 и познают, яко аз Господь не туне глаголах сотворити им вся злая сия.

<p>11 Тако глаголет адонаи Господь: восплещи рукою и вострепли ногою и рцы: благоже, благоже о всех мерзостех злобы дому Исраилева: яко мечем и гладом и смертию падут.

<p>12 Дальнии смертию скончаются, а ближнии мечем падут: оставшии же и обдержимии гладом скончаются: и скончаю гнев мой на них,

<p>13 и увесте, яко аз Господь, егда будут язвении ваши среде кумир ваших окрест требищ ваших, на всяцем холме высоцем и на всех версех горних, и под\ дубом сенным и под\ всяким древом чащным, идеже даяху воню благоухания всем кумиром своим.

<p>14 И простру руку мою на ня, положу землю в пагубу и в потребление от пустыни девлафа, от всего селения их: и познаете, яко аз Господь.

%{Глава}7.

<p>И бысть слово господне ко мне глаголя:

<p>2 и ты, сыне человечь, рцы: сия глаголет Господь: земли Исраилеве конец прииде, конец прииде на четыри краи земли.

<p>3 Пришел есть конец, ныне конец тебе, и испущу ярость мою на тя, и отмщу тебе по путем твоим, дам на тя вся мерзости твоя.

<p>4 Не пощадит око мое на тя, и не помилую, зане путь твой на тя дам, и мерзости твоя среде тебе будут, и увеси, яко аз Господь.

<p>5 Темже сия глаголет адонаи Господь: зло едино зло, се, идет.

<p>6 Конец пришел есть, прииде конец, воста на тя, се, прииде.

<p>7 Прииде плетение на тя живущаго на земли: прииде время, приближися день, не с молвою, ниже с болезньми.

<p>8 Ныне изблизу излию гнев мой на тя и скончаю ярость мою на тебе, и осужду тя по путем твоим и дам на тя вся мерзости твоя.

<p>9 Не пощадит око мое, и не помилую, зане пути твоя на тя дам, и мерзости твоя посреде тебе будут, и познаеши, яко аз Господь бияй.

<p>10 Се, день Господень приходит, се, конец пришел есть, изыде плетение, и процвете жезл,

<p>11 прозябе укоризна, и сокрушит утверждение беззаконника: и не с плищем, ни с потщанием: и не от них суть, и несть красы в них.

<p>12 Прииде время, приближися день: купуяй да не радуется, и продаяй да не плачется, яко гнев на все множество их.

<p>13 Занеже притяжаваяй ко продающему ктому не возвратится, и еще в жизни живущему, яко видение на все множество их не возвратится, и человек во очесех жизни своея не укрепится.

<p>14 Вострубите трубою и разсудите вся, и не будет грядущаго на рать, яко гнев мой на все множество их.

<p>15 Рать отвне с мечем, глад же и смерть извнутрь: иже на поли мечем скончается, сущих же во граде глад и смерть скончает.

<p>16 И уцелеют спасеннии от них и будут на горах яко голубицы скорбяще: и всех избию, коегождо в неправдах его.

<p>17 Вся руки разслабеют, и вся стегна окаляются мокростию.

<p>18 И препояшутся во вретища, и покрыет я ужас: и на всяцем лицы срам на них, и на всяцей главе плешь.

<p>19 Сребро их на стогнах повержется, и злато их презрено будет: сребро их и злато не возможет избавити их в день гнева господня, души их не насытятся, и чрева их не наполнятся, зане казнь неправостей их бысть.

<p>20 Избранныя утвари в гордыню положиша я, и образы мерзостей своих и гнусности сотвориша от них: сего ради дах оная им в нечистоту.

<p>21 И предам я в чуждия руце, еже разграбити я, и губителем земли в корысти, и осквернят я.

<p>22 И отвращу лице мое от них, и осквернят стражбу мою, и внидут в ня неопасно, и осквернят я:

<p>23 и сотворят мятеж, понеже земля полна суда крове, и град полн беззакония.

<p>24 И приведу злыя языки, и наследят домы их: и отвращу величание крепости их, и осквернятся святая их.

<p>25 И моление приидет, и взыщет мира, и не будет.

<p>26 Горе на горе будет, и весть на весть будет, и не будет видение от пророка, и закон погибнет от жерца и совет от старец.

<p>27 Царь восплачется, и князь облечется в пагубу, и руки людий земли разслабеют: по путем их сотворю им и по судом их отмщу им, и уразумеют, яко аз Господь.

%{Глава}8.

<p>И бысть в лето шестое в шестый месяц, в пятый день месяца, аз седех в дому моем, и старейшины иудины седяху предо мною, и бысть на мне рука адонаи Господа.

<p>2 И видех, и се, подобие мужа, от чресл его и даже до низу огнь, от чресл же его в верх его якоже видение зари и яко взор илектра.

<p>3 И простре подобие руки и взя мя за верх главы моея, и взя мя дух среде земли и среде небесе и веде мя во иерусалим в видении божии на преддверие врат внутреннейших зрящих на север, идеже бе столп и образ ревности притяжавающаго.

<p>4 И се, ту бяше слава Господа Бога Исраилева по видению, еже видех на поли.

<p>5 И рече ко мне: сыне человечь, воззри очима твоима на север. И воззрех очима моима на север, и се, от севера ко вратом зрящым на восток требника, идеже образ рвения сего во входе.

<p>6 И рече ко мне: сыне человечь, видел ли еси, что сии творят; беззакония велика дом Исраилев творит зде, еже удалятися от святынь моих: еже обратився узриши болшая беззакония.

<p>7 И введе мя ко предвратию двора, и видех, и се, скважня едина в стене.

<p>8 И рече ко мне: сыне человечь, раскопай стену. И раскопах, и се, дверь едина.

<p>9 И рече ко мне: вниди и виждь беззакония злая, яже творят сии зде.

<p>10 И внидох и видех, и се, всякое подобие гада и скота, суетная гнушения и всяцыи кумиры дому Исраилева написани быша на стене всюду около.

<p>11 И седмьдесят мужей от старейшин дому Исраилева, и иезониа сын сафанов посреде их стояше пред\ лицем их, и кийждо кадилницу свою имеяше в руце своей, и дым кадила восхождаше.

<p>12 И рече ко мне: видел ли еси, сыне человечь, яже старцы дому Исраилева творят зде, кийждо их на ложи тайнем своем, зане реша: не видит Господь, оставил Господь землю.

<p>13 И рече ко мне: еще обратися, и узриши беззакония болшая, яже сии творят.

<p>14 И введе мя в преддверие врат дому господня зрящих на север: и се, тамо жены седящыя плачущяся о фаммузе.

<p>15 И рече ко мне: сыне человечь, видел еси, и еще узриши мерзости их болшыя сих.

<p>16 И введе мя во двор дому господня внутренний, и в преддверие храма господня, между %[еламомъ%] и между жертвенником, яко двадесять и пять мужей, задняя своя давших ко храму господню, и лица их прямо к востоку: и сии покланяются на восток солнцу.

<p>17 И рече ко мне: видел еси, сыне человечь, еда мало дому иудину, еже творити беззакония, яже сотвориша зде; понеже наполниша землю беззакония, и обратишася разгневати мя: и се, сии простирают лозу аки ругающеся мне:

<p>18 и аз сотворю им с яростию: не пощадит око мое, и не помилую: и воззовут во ушы мои гласом великим, и не услышу их.

%{Глава}9.

<p>И возопи во ушы мои гласом великим, глаголя: приближися отмщение града: и кийждо имеяше сосуды истребления в руце своей.

<p>2 И се, шесть мужей идоша от пути врат высоких зрящих на север, и коемуждо секира (погубления) в руце его: и муж един посреде их облечен в подир, и пояс от сапфира о чреслех его: и внидоша и сташа близ\ жертвенника медянаго.

<p>3 И слава Бога Исраилева взыде от херувимов сущая на них в непокровенное дому: и призва мужа оболчена в подир, иже имеяше на чреслех своих пояс.

<p>4 И рече Господь к нему: пройди среде града иерусалима и даждь знамения на лица мужей стенящих и болезнующих о всех беззакониих бывающих среде их.

<p>5 И сим рече, слышащу мне: идите во град в\ъслед его, изсецыте и не пощадите очима вашима и не помилуйте:

<p>6 старца и юношу и деву, и младенцы и жены избийте в потребление: а ко всем, на нихже есть знамение, не прикасайтеся: от освященных моих начните. И начаша от мужей старых, иже беша внутрь в дому.

<p>7 И рече к ним: оскверните дом, и наполните пути мертвецев исходяще, и изсецыте (сущих во граде).

<p>8 И бысть внегда сечаху их, остах аз и падох ниц, и возопих и рех: горе, (горе,) о, люте мне, адонаю Господи! еда потребляеши ты останки Исраилевы, егда разливаеши ярость твою на иерусалим;

<p>9 И рече ко мне: неправда дому Исраилева и иудина возвеличися зело зело, яко наполнися земля людий многих, и град наполнися неправд и нечистот, яко реша: оставил есть Господь землю и не видит Господь.

<p>10 И аз есмь, и не пощадит око мое, ни помилую, пути их на главы их дах.

<p>11 И се, муж, оболченый в подир и препоясан поясом о чреслех своих, отвещаваше, глаголя: сотворих, якоже заповедал ми еси.

%{Глава}10.

<p>И видех, и се, верху тверди сущия над\ главою херувимов, яко камень сапфировый, подобие престола на них.

<p>2 И рече к мужу облеченому во утварь: вниди среде колес, яже под\ херувимами, и наполни горсти твоя углия огненнаго от среды херувимов и разсыпли на град. И вниде предо мною:

<p>3 херувими же стояху одесную дому, внегда вхождаше муж, и облак наполни двор внутренний.

<p>4 И воздвижеся слава господня от херувимов в непокровение дому, и наполни дом облак, и двор наполнися сияния славы господни:

<p>5 и глас крил херувимских слышашеся даже до внешняго двора, якоже глас Бога саддаи глаголющаго.

<p>6 И бысть внегда заповедаше мужу облеченому во утварь святую, глаголя: возми огнь от среды колес, иже среде херувимов. И вниде и ста близ\ колес.

<p>7 И простре херувим руку свою в средину огня сущаго среде херувимов, и взя и вдаде в руце оболченому во утварь святую, и взя и изыде.

<p>8 И видех херувимы, и се, подобие рук человечих под\ крилы их.

<p>9 И видех, и се, четыри колеса стояху держащеся херувимов: коло едино держашеся единаго херувима, и коло едино держашеся другаго херувима: взор же колес якоже взор камения анфракса:

<p>10 и взор их подобие едино четырем, акибы было коло в колеси:

<p>11 внегда идяху, на четыри части их идяху, и не обращахуся внегда идяху: яко, на неже место аще зряше начало едино, идяху (в\ъслед его), и не обращахуся, внегда ити им.

<p>12 Вся же телеса их и хребты их, и руце их и крила их и колеса полна очес окрест четырех колес.

<p>13 Колесам же сим воззвася %[гелгель%], слышащу мне.

<p>14 Четыри же лица коемуждо их: единому лице херувимле, лице же другому лице человечо, третие же лице львово и четвертое лице орлее.

<p>15 И взяшася херувими: сие есть животное, еже видех на реце ховар.

<p>16 И егда идяху херувими, идяху и колеса их, и сии держахуся их: и внегда воздвизаху херувими крила своя, еже возвыситися от земли, не обращахуся колеса их, и та держахуся их:

<p>17 егда стояху тии, стояху и они, и внегда возвышахуся тии, возвышахуся и они с ними: зане дух жизни бе в них.

<p>18 И изыде слава господня от непокровения дому и взыде на херувимы.

<p>19 И воздвигоша херувими крила своя и возвысишася от земли предо мною: егда изыдоша тии, и колеса держахуся их: и сташа над\ преддверием врат дому господня, яже противу востоку, и слава Господа Бога Исраилева бе над\ ними свыше.

<p>20 Сие животное есть, еже видех под\ богом Исраилевым на реце ховар, и познах, яко херувими суть.

<p>21 Четыри лица единому, и четыри крила единому, и подобие рук человечих под\ крилы их.

<p>22 И подобие лиц их: сия лица суть, яже видех под\ славою Бога Исраилева при реце ховар воззрение их: и сия кождо прямо лицу своему идяху.

%{Глава}11.

<p>И воздвиже мя дух и возведе мя ко вратом дому господня, яже прямо зрят на восток: и се, пред\ преддверием врат яко двадесять и пять мужей: и видех среде их иехонию сына иазерова и фалтию ванеова, старейшины людския.

<p>2 И рече Господь ко мне: сыне человечь, сии мужие помышляющии суетная и совет творящии лукав во граде сем,

<p>3 глаголющии: не в нове ли соградишася домове; сей есть коноб, мы же мяса.

<p>4 Сего ради прорцы на ня, прорцы, сыне человечь.

<p>5 И нападе на мя дух Господень и рече ко мне: глаголи, сия глаголет Господь: тако рекосте, доме Исраилев, и умышления духа вашего аз вем:

<p>6 умножисте мертвецы вашя во граде сем и наполнисте пути его язвенных.

<p>7 Того ради тако глаголет адонаи Господь: мертвецы ваши, яже избисте среде его, тии суть мяса, а сей коноб есть, и вас изведу от среды его.

<p>8 Меча боитеся, и мечь наведу на вас, глаголет адонаи Господь:

<p>9 и изведу вас от среды его и предам вас в руце чуждих и сотворю в вас суд:

<p>10 мечем падете, на горах Исраилевых сужду вам, и увесте, яко аз Господь:

<p>11 той не будет вам в коноб, и вы не будете посреде его в мяса: на горах Исраилевых сужду вам,

<p>12 и увесте, яко аз Господь, яко по заповедем моим не ходисте и судов моих не сотвористе, но по обычаем языков сущих окрест вас сотвористе.

<p>13 И бысть внегда прорицати ми, и фалтиа сын ванеов умре: и падох ниц и возопих гласом великим, глаголя: горе мне, люте мне, адонаю Господи! на скончание ли твориши ты останки Исраилевы;

<p>14 И бысть слово господне ко мне глаголя:

<p>15 сыне человечь, братия твоя и мужие плена твоего и весь дом Исраилев скончася, имже рекоша живущии во иерусалиме: далече удалитеся от Господа, нам дана есть земля в наследие.

<p>16 Сего ради рекох: сия глаголет адонаи Господь: яко отрину я во языки и разсею я по всей земли, и буду им во освящение мало во странах, аможе внидут тамо.

<p>17 Сего ради рцы: сия глаголет адонаи Господь: и прииму я от язык и соберу я от стран, идеже разсеях я в них, и дам им землю Исраилеву:

<p>18 и внидут тамо и отвергут вся мерзости ея и вся беззакония ея от нея:

<p>19 и дам им сердце ино и дух нов дам им, и исторгну каменное сердце от плоти их и дам им сердце плотяно,

<p>20 яко да в заповедех моих ходят и оправдания моя сохранят и сотворят я: и будут ми в люди, и аз им буду в Бога.

<p>21 А ихже сердце по гнусностем их и по беззаконием их ходит, пути тех на главы их положу, глаголет адонаи Господь.

<p>22 И воздвигоша херувими крила своя, и колеса держащаяся их: слава же Бога Исраилева бе на них свыше их.

<p>23 И взыде слава господня от среды града и ста на горе, яже бяше прямо града на восток.

<p>24 И дух взя мя и принесе мя на землю халдейску в пленники, в видении, духом божиим.

<p>25 И взыдох от видения, еже видех, и глаголах ко пленником вся словеса господня, яже показа мне.

%{Глава}12.

<p>И бысть слово господне ко мне глаголя:

<p>2 сыне человечь, посреде неправд их ты живеши, иже очи имут видети, и не видят, и ушы имут еже слышати, и не слышат, зане дом преогорчеваяй есть.

<p>3 И ты, сыне человечь, сотвори себе сосуды пленнически, и пленен буди днем пред\ ними, и преселен буди от места твоего на место другое пред\ ними, яко да видят, зане дом прогневляяй есть.

<p>4 И да изнесеши сосуды твоя, яко сосуд пленнический, днем пред\ очима их: ты же изыдеши в вечер пред\ ними, якоже исходит пленник.

<p>5 Прокопай себе стену, и да изыдеши сквозе ю пред\ ними.

<p>6 На раменех взят будеши и покровен изыдеши, лице твое покрыеши, и да не видиши земли, понеже чудо тя дах дому Исраилеву.

<p>7 И сотворих тако все, елико ми заповеда Господь: и сосуды изнесох яко сосуды пленничы днем, и в вечер прокопах себе стену рукою, и отай изыдох, и на рамена взят бых пред\ ними.

<p>8 И бысть слово господне заутра ко мне глаголя:

<p>9 сыне человечь, не реша ли к тебе дом Исраилев, дом прогневляяй: что ты твориши;

<p>10 Рцы к ним: тако глаголет Господь Бог: ко князю и старейшинам иерусалимлим, и всему дому Исраилеву, иже суть среде их,

<p>11 рцы, яко аз чудеса творю, якоже сотворих, сице им будет: во преселении и во пленении изыдут.

<p>12 И князь среде их на рамена взят будет, и отай изыдет сквозе стену, и прокопает, еже ему изыти сквозе ю, лице свое покрыет, да не видимь будет очесы, и сам земли не узрит.

<p>13 И простру мрежу мою нань, и ят будет во одержании моем, и введу его в вавилон в землю халдейску, и не узрит ея, и тамо скончается.

<p>14 И вся, иже окрест его, помощники его, и вся заступающыя его разсею по всем ветром, и мечь излию в\ъслед их:

<p>15 и уведят, яко аз Господь, и егда разсыплю я во языки и разсею я по странам:

<p>16 и оставлю от них мужы в число от меча и от глада и от смерти, яко да поведят вся беззакония их во языцех, аможе внидут: и уведят, яко аз Господь.

<p>17 И бысть слово господне ко мне глаголя:

<p>18 сыне человечь, хлеб твой с болезнию снеси и воду твою со страданием и скорбию испиеши.

<p>19 И речеши к людем земли: сия глаголет адонаи Господь живущым во иерусалиме на земли Исраилеве: хлебы своя с недостатком снедят и воду свою с пагубою испиют: яко да погибнет земля со исполнением своим, в нечестии бо вси живущии в ней.

<p>20 И гради их населеннии опустеют, и земля их в погибель будет, и увесте, яко аз Господь.

<p>21 И бысть слово господне ко мне глаголя:

<p>22 сыне человечь, кая притча сия вам на земли Исраилеве, глаголющым: долги дни, погибе всякое видение;

<p>23 Сего ради рцы к ним: тако глаголет адонаи Господь: отвращу притчу сию, и потом не рекут притчи тоя дом Исраилев, яко речеши к ним: приближишася дние и слово всякаго видения.

<p>24 Зане не будет ктому всякое видение ложное, и волхвуяй угодная среде сынов Исраилевых.

<p>25 Яко аз Господь возглаголю словеса моя, возглаголю и сотворю и не продолжу ктому: во дни вашя, доме прогневаяй, реку слово и сотворю, глаголет адонаи Господь.

<p>26 И бысть слово господне ко мне глаголя:

<p>27 сыне человечь, се, дом Исраилев преогорчеваяй глаголюще глаголют: видение, еже сей видит, на дни многи, и на времена долга сей прорицает.

<p>28 Сего ради рцы к ним: сия глаголет Господь Бог: не продолжатся ктому вся словеса моя, яже возглаголю: яко возглаголю слово и сотворю, глаголет адонаи Господь.

%{Глава}13.

<p>И бысть слово господне ко мне глаголя:

<p>2 сыне человечь, прорцы на пророки Исраилевы прорицающыя и речеши пророком прорицающым от сердца своего, и прорцы и речеши к ним: слышите слово господне,

<p>3 сия глаголет адонаи Господь: люте прорицающым от сердца своего, ходящым в\ъслед духа своего, а отнюд не видящым.

<p>4 Якоже лисицы в пустыни, (тако) пророцы твои (быша), Исраилю!

<p>5 Не сташа на тверди и собраша стада к дому Исраилеву: не восташа глаголющии в день Господень,

<p>6 видящии ложная и волхвующии суетная, глаголюще, тако глаголет Господь, Господь же не посла их, и начаша возставляти слово.

<p>7 Не ложное ли убо видение видесте и волхвования суетная рекосте; глаголете, рече Господь: аз же не глаголах.

<p>8 Сего ради рцы: сия глаголет адонаи Господь: понеже словеса ваша лжива и волхвования ваша суетна, того ради, се, аз на вы, глаголет адонаи Господь,

<p>9 и простру руку мою на пророки видящыя лжу и провещавающыя суетная: в наказании людий моих не будут, и в писании дому Исраилева не впишутся, и в землю Исраилеву же внидут, и уведят, яко аз адонаи Господь.

<p>10 Понеже прельстиша людий моих, глаголюще: мир, мир: и не бяше мира: и сей сограждает стену, а они помазуют ю, падется.

<p>11 Глаголи к помазующым ю: падется, и будет туча потопляющая, и дам камение стрельное в свузы их, и падутся, и ветр воздвижущь размещет, и разсядется.

<p>12 И се, падеся стена, и не рекут ли к вам: где есть помазание ваше, имже помазасте;

<p>13 Того ради сия глаголет адонаи Господь: и навергу бурю разоряющую со яростию, и туча потопляющи гневом моим будет, и камение стрельное наведу яростию во скончание:

<p>14 и раскопаю стену, юже помазасте, и падется, и положу ю на земли, и открыются основания ея, и падется, и скончаетеся со обличением и познаете, яко аз Господь:

<p>15 и скончаю ярость мою на стене и на помазующих ю, и падет. И рекох к вам: несть стены, ни помазующих ея,

<p>16 пророцы Исраилевы, прорицающии на иерусалим и видящии ему мир, и несть мира, глаголет адонаи Господь.

<p>17 И ты, сыне человечь, утверди лице твое на дщери людий твоих, на прорицающыя от сердца своего, и прорцы на них,

<p>18 и речеши: сия глаголет адонаи Господь: горе сшивающым возглавийцы под\ всякий лакоть руки и сотворяющым покрывала над\ всякую главу всякаго возраста, еже развратити душы: души развратишася людий моих, и душ снабдеваху:

<p>19 и осквернавляху мя у людий моих, горсти ради ячмене и ради укруха хлеба, еже избити душы, имже не подобаше умрети, и оживити душы, имже не подобаше жити, провещающе людем моим, послушающым лживых провещаний.

<p>20 Сего ради сия глаголет Господь: се, аз на возглавия ваша, имиже вы развращаете душы тамо: и отторгну я от мышцей ваших, и послю душы, яже вы развращасте душы их на разсыпание,

<p>21 и растерзаю покрывала ваша, и отиму люди моя от руки вашея, и ктому не будут в руках ваших на развращение, и познаете, яко аз Господь:

<p>22 понеже развращасте сердце праведнаго неправедно, аз же не развращах его, и укреплясте руце беззаконнику, еже отнюд не обратитися ему от пути его злаго и живу быти ему,

<p>23 сего ради не узрите лжи, и волхвования ктому не имате волхвовати: и избавлю люди моя от рук ваших, и увесте, яко аз Господь.

%{Глава}14.

<p>И приидоша ко мне мужие от старец Исраилевых и седоша предо мною.

<p>2 И бысть слово господне ко мне глаголя:

<p>3 сыне человечь, мужие сии положиша помышления своя на сердцах своих и мучение неправд своих поставиша пред\ лицем своим: аще отвещаяй отвещаю им;

<p>4 Сего ради глаголи к ним и речеши им: сия глаголет адонаи Господь: человек человек от дому Исраилева, иже аще положит мысли своя в сердцы своем и мучение неправды своея учинит пред\ лицем своим и приидет ко пророку, аз Господь отвещаю ему о сих, имиже держится мысль его:

<p>5 яко да уклонят дом Исраилев сердцам их удаленым от мене помышленьми их.

<p>6 Сего ради рцы дому Исраилеву: сия глаголет Господь Бог: обратитеся и отвратитеся от начинаний ваших и от всех нечестий ваших, и обратите лица ваша ко мне:

<p>7 зане человек человек от дому Исраилева и от пришелцев пришедших ко Исраилеви, иже аще удалится от мене и положит мысли своя на сердцы своем и мучение неправды своея учинит пред\ лицем своим и приидет ко пророку еже вопросити ему мене, аз Господь отвещаю ему, в немже держится он,

<p>8 и утвержу лице мое на человека того и положу его в погибель и в потребление и извергу его от среды людий моих, и увесте, яко аз Господь.

<p>9 И пророк аще прельстится и речет слово, аз Господь прельстих пророка того, и простру руку мою нань и потреблю его от среды людий Исраилевых.

<p>10 И приимут неправду свою по неправде вопрошающаго, и по неправде такожде пророку будет,

<p>11 яко да не прельщается ктому дом Исраилев от мене, и да не оскверняются ктому во всех гресех своих, и будут ми в люди, аз же буду им в Бога, глаголет адонаи Господь.

<p>12 И бысть слово господне ко мне глаголя:

<p>13 сыне человечь, земля аще согрешит ми, еже пастися грехом, простру руку мою на ню и сотру утверждение хлебное и пущу на ню глад и возму с нея человеки и скоты,

<p>14 и аще будут сии трие мужие среде ея, ное и даниил и иов, тии во правде своей спасутся, глаголет адонаи Господь:

<p>15 аще и звери злыя напущу на землю и умучу ю, и будет в пагубу, и не будет проходящаго сквозе ю от лица зверей,

<p>16 и аще будут трие сии мужие среде ея, живу аз, глаголет адонаи Господь, ни сынове, ни дщери их спасутся, но токмо сии едини спасутся, а земля в потребление будет:

<p>17 аще же наведу на ту землю мечь и реку: мечь да пройдет землю, и возму от нея человека и скота,

<p>18 и трие мужие сии будут среде ея, живу аз, глаголет адонаи Господь, не избавят ни сынов, ни дщерей своих, но тии едини спасутся:

<p>19 аще же и смерть пущу на землю ону и излию ярость мою на ню в крови, еже потребити от нея человеки и скоты,

<p>20 ное же и даниил и иов будут посреде ея, живу аз, глаголет адонаи Господь, ни сынове, ни дщери не останут им, тии же во правде своей спасутся и избавят душы своя.

<p>21 Сия глаголет адонаи Господь: аще же и четыри мести моя лютыя пущу на иерусалима, мечь и глад, и звери люты и смерть, еже потребити от него человеки и скоты,

<p>22 и се, оставлени в нем спасеннии от него, сии изведут сыны и дщери: се, тии изыдут к вам, и узрите пути их и помышления их, и раскаетеся от злых, яже наведох на иерусалим, вся злая, яже наведох нань,

<p>23 и утешат вас: понеже узрите пути их и умышления их, и уразумеете, яко не всуе сотворил есмь вся, елика сотворих в нем, глаголет адонаи Господь.

%{Глава}15.

<p>И бысть слово господне ко мне глаголя:

<p>2 сыне человечь, что было бы древо лозное от всех древес гроздных, сущих во древесех дубравных;

<p>3 Аще возмут от него древо, еже сотворити дело; и аще возмут кол от него, еже обесити на нем кий либо сосуд;

<p>4 Разве еже огневи предастся на потребление, летнее очищение его потребляет огнь, и исчезает до конца: еда потребно будет на дело;

<p>5 И еще целу ему сущу не будет на дело, кольми паче аще огнь е попалит до конца, будет ли на дело потом;

<p>6 Сего ради рцы: сице глаголет Господь Бог: якоже лоза виноградная во древех дубравных, юже дах на потребление огневи, тако дам живущыя во иерусалиме:

<p>7 и дам лице мое на ня, от огня изыдут, и огнь пояст я: и уведят, яко аз Господь, егда утвержду лице мое на них:

<p>8 и дам землю в пагубу, зане впадоша в грех, глаголет адонаи Господь.

%{Глава}16.

<p>И бысть слово господне ко мне глаголя:

<p>2 сыне человечь, засвидетелствуй иерусалиму беззакония его

<p>3 и речеши: сия глаголет адонаи Господь дщери иерусалимстей: корень твой и бытие твое от земли хананейски: отец твой аморреанин и мати твоя хеттеаныня:

<p>4 и рождение твое, в оньже день родилася еси, не обязаша сосец твоих {Евр.: не отрезаша ти пупа.}, и водою не омыша тя на спасение, ни солию осолиша, ниже пеленами повиша:

<p>5 и не пощаде тебе око мое, еже сотворити тебе едино от всех сих, пострадати что о тебе, и отвержена была еси на лице поля стропотством души твоея, в день в оньже родилася еси.

<p>6 И проидох сквозе тя и видех тя смешену во крови твоей и рекох ти: от крове твоея жива буди: и рекох тебе: во крови твоей живот твой:

<p>7 умножайся, якоже прозябение селное дах тя, и умножилася еси и возвеличилася и вошла еси во грады градов: сосцы твои возрастоша, и власи твои просветлеша, ты же была еси нага и без\ красы.

<p>8 И проидох сквозе тя и видех тя: и се, время твое, яко время витающих: и прострох криле мои на тя и прикрых студ твой, и кляхся тебе и внидох в завет с тобою, глаголет адонаи Господь, и была еси мне:

<p>9 и омых тя водою и ополосках кровь твою от тебе и помазах тя елеем,

<p>10 и облекох тя в пестроты и обух тя в червлены, и препоясах тя виссоном и возложих на тя трихаптон,

<p>11 и украсих тя утварию и возложих запястие на руце твои и гривну на выю твою,

<p>12 и дах усерязи на ноздри твоя и колца во ушы твои и венец хвалы на главу твою:

<p>13 и украшенна была еси златом и сребром, и одежды твоя виссонны и трихапты и испещрения, семидал и мед и масло яла еси, и была еси добра зело зело, и управилася еси на царство:

<p>14 и изыде имя твое во языки в доброте твоей, зане совершенно бе лепотою в красоте, юже учиних на тебе, глаголет адонаи Господь.

<p>15 Ты же уповала еси на доброту твою и соблудила еси во имени твоем и излияла еси блужение твое на всякаго мимоходящаго, тому была еси, емуже не подобаше:

<p>16 и взяла еси от риз твоих и сотворила себе кумиры сошвеныя и соблудила еси с ними, и не внидеши, и не будет.

<p>17 И взяла еси сосуды хвалы твоея от сребра моего и злата моего, от нихже дах тебе, и сотворила себе образы мужески, и соблудила еси в них.

<p>18 И взяла еси ризы своя испещренныя и одеялася еси в ня, и масло мое и фимиам мой положила еси пред\ лицем их,

<p>19 и хлебы моя, яже дах тебе, семидалом и маслом и медом напитах тя, и положила еси та пред\ лицем их в воню благоухания. И бысть по сих, глаголет адонаи Господь,

<p>20 и взяла еси сыны твоя и дщери твоя, яже родила еси, и заклала еси им в потребление. Еда мало соблудила еси;

<p>21 И заклала еси чада твоя и дала еси я, внегда принесла еси их на жертву им.

<p>22 Сие паче всякаго блуда твоего и гнусностей твоих: и не помянула еси дний младенства твоего, егда была еси нага и без\ъобразна, и смешена во крови твоей жила еси.

<p>23 И бысть по всех злобах твоих, горе горе тебе, глаголет адонаи Господь,

<p>24 и создала еси себе храм блуднический и сотворила себе полагания на всех стогнах:

<p>25 и в начале всякаго пути создала еси блудилища своя и растлила доброту твою, и разложила голени твоя всякому мимоходящему и умножила еси блуд твой:

<p>26 и соблудила с сынми египетскими соседы твоими дебелоплотными, и многажды блудила еси, еже разгневати мя.

<p>27 И се, простру руку мою на тя и отвергу законы твоя и предам тя душам ненавидящым тебе, дщерем иноплеменников, совращающым тя с пути твоего, имже нечествовала еси.

<p>28 И соблудила еси с сынми ассировыми и ниже тако насытилася еси: и соблудила и не насытилася,

<p>29 и умножила заветы твоя ко земли хананейстей, халдейстей, и ниже в сих насытилася еси.

<p>30 Что сотворю сердцу твоему, глаголет адонаи Господь, внегда твориши вся сия дела жены блудницы продерзыя; И соблудила еси трегубо во дщерех твоих.

<p>31 Егда соградила еси блудилище твое в начале всякаго пути и высокая твоя сотворила еси на всех стогнах, и не была яко блудница собирающая наем.

<p>32 Жена любодейница подобна тебе, от мужа своего вземлющи наем,

<p>33 всем блудившым с нею даяше наем: и ты дала еси наем всем рачителем твоим и обременяла их, еже приходити им к тебе отвсюду во блужения твоя.

<p>34 И бысть в тебе сопротивно обычаю женску во блужении твоем, и с тобою соблудившым, вместо еже бы дати тебе наем, и наем не дадеся тебе, и бысть в тебе сопротивно.

<p>35 Сего ради слыши, блуднице, слово господне.

<p>36 Сия глаголет адонаи Господь: зане излияла еси медь твою, и открыется срам твой во блужении твоем ко рачителем твоим, и во вся помышления беззаконий твоих, и во крови чад твоих, яже дала еси им:

<p>37 сего ради, се, аз на тя соберу вся похотники твоя, с нимиже смесилася еси, и всех, ихже любила еси, со всеми, ихже ненавидела еси: и соберу я на тя отвсюду и открыю злобы твоя к ним, и узрят весь срам твой.

<p>38 И отмщу ти отмщением любодейцы и проливающия кровь, и положу тя во крови ярости и рвения,

<p>39 и предам тя в руце их, и раскопают блудилище твое и разорят высокая твоя, и совлекут с тебе ризы твоя и возмут сосуды хвалы твоея, и оставят тя нагу и безстудну:

<p>40 и приведут на тя народы, и побиют тебе камением и изсекут тя мечьми своими,

<p>41 и запалят домы твоя огнем и сотворят в тебе отмщение пред\ женами многими: и обращу тя от блужения, и найма ктому не даси.

<p>42 И послю ярость мою на тя, и отимется рвение мое от тебе: и почию и ктому не попекуся.

<p>43 Понеже не помянула еси дний младенства твоего и опечалила мя во всех сих: и се, аз пути твоя на главу твою дах, глаголет адонаи Господь: и тако сотворила еси нечестие по всем беззаконием твоим.

<p>44 Сия суть вся, елика рекоша на тя в притчи, глаголюще: якоже мати, тако и дщерь.

<p>45 Дщерь матере твоея ты еси, отринувшая мужа своего и чада своя: и сестры сестр твоих, отринувшыя мужей своих и чад своих: мати ваша хеттеаныня, а отец ваш аморрей:

<p>46 сестра ваша старейшая самариа, та и дщери ея живущыя ошуюю тебе: и сестра твоя меншая, живущая одесную тебе, содома и дщери ея.

<p>47 Но ниже по путем их ходила еси, ниже сотворила по беззаконием их поне мало, и превозшла еси их во всех путех твоих.

<p>48 Живу аз, глаголет адонаи Господь, не сотворила содома сия сестра твоя и дщери ея, якоже ты сотворила и дщери твоя.

<p>49 обаче сие беззаконие содомы сестры твоея, гордость в сытости хлеба и во из\ъобилии вина, и сластолюбствоваша та и дщери ея: сие бяше ей и дщерем ея: и руки убогому и нищему не подаяху,

<p>50 и величахуся, и сотвориша беззакония предо мною: и отвергох я якоже видех.

<p>51 Самариа же пол грехов твоих не согреши: и умножила еси беззакония твоя паче онех, и оправдала еси сестры твоя во всех беззакониих твоих, яже сотворила еси.

<p>52 И ты приими мучение твое, в немже растлила еси сестры твоя во гресех твоих, имиже беззаконновала паче тех, и оправдала их паче тебе: и ты посрамися и приими безчестие твое, внегда оправдати тебе сестры твоя.

<p>53 И обращу обращения их, обращение содомы и дщерей ея, и обращение самарии и дщерей ея, и обращу обращение твое среде их,

<p>54 яко да приимеши мучение твое и безчестна будеши от всех, яже сотворила еси во разгневании моем.

<p>55 И сестра твоя содома и дщери ея возставятся, якоже беша исперва: и самариа и дщери ея возставятся, якоже беша исперва: и ты и дщери твоя возставитеся, якоже бесте прежде.

<p>56 И не была содома сестра твоя во слышание во устех твоих во днех гордыни твоея,

<p>57 прежде откровения злоб твоих, якоже ныне укоризна еси дщерей сирских и всех сущих окрест ея дщерей иноплеменничих одержащих тя окрест:

<p>58 нечестия твоя и беззакония твоя ты понесла еси я, глаголет Господь.

<p>59 Сия глаголет адонаи Господь: и сотворю в тебе, якоже сотворила еси, якоже презрела еси еже преступити завет мой:

<p>60 и воспомяну аз завет мой, иже с тобою во днех младенства твоего, и возставлю тебе завет вечный:

<p>61 и помянеши пути твоя и безчестна будеши, внегда поймеши сестры твоя старейшыя со юнейшими твоими, и дам я тебе на созидание, но не от завета твоего:

<p>62 и возставлю аз завет мой с тобою, и увеси, яко аз Господь:

<p>63 яко да помянеши и усрамишися, и не будет тебе ктому отверсти уст твоих от лица безчестия твоего, егда милостив буду тебе по всем, елика сотворила еси, глаголет адонаи Господь.

%{Глава}17.

<p>И бысть слово господне ко мне глаголя:

<p>2 сыне человечь, повеждь повесть и рцы притчу на дом Исраилев,

<p>3 и речеши: сия глаголет адонаи Господь: орел великий, великокрилый, долгий протяжением, исполнь ногтей, иже имать повеление внити в ливан, и взя избранныя кедра,

<p>4 и верхи мягкости острога, и принесе я в землю хананейску, во граде огражденнем положи я:

<p>5 и взя от семене земнаго и даде е на поли плодне, (да утвердит корение) над\ водами многими, видено учини е:

<p>6 и прозябе и бысть в виноград немощен и мал величеством, еже являтися лозию его на нем, и корение его под\ ним бяше: и бысть в виноград, и сотвори розги, и простре отрасли своя.

<p>7 И бысть орел другий велик, великокрилный, мног ногтьми, и се, виноград сей оплетаяся об\ нем: и корение его к нему, и лозие свое испусти ему, еже напаяти себе со грудием сада своего.

<p>8 На поли добре, на воде мнозе питается той, еже сотворити прозябения и приносити плод, еже быти в виноград велик.

<p>9 Сего ради рцы: сия глаголет адонаи Господь: еда исправится; не корение ли мягкоты его и плод изгниет; и изсхнут вся леторасли его, и не мышцею ли великою, ни людьми многими еже исторгнути его из\ корения его;

<p>10 И се, тыет: еда успеет; не абие ли, егда коснется ему ветр знойный, посхнет сухотою; со грудием прозябения своего изсхнет.

<p>11 И бысть слово господне ко мне глаголя:

<p>12 сыне человечь, рцы ко дому прогневляющему мя: не весте ли, что суть сия; рцы им: се, грядет царь вавилонск на иерусалим, и возмет царя его и князя его, и отведет я к себе в вавилон:

<p>13 и поймет от племене царска, и завещает с ним завет, и введет его в клятве, и старейшины земли возмет,

<p>14 еже быти в царство немощно, еже весьма не возноситися, (но) хранити завет его и стояти в нем:

<p>15 и отвержется от него посылая послы своя во египет дати ему кони и люди многи: еда исправит; спасется ли творяй сопротивная; и преступаяй завет спасется ли;

<p>16 Живу аз, глаголет адонаи Господь, аще не на месте, идеже царь воцаривый его, иже похули клятву мою и иже преступи завет мой, с ним среде вавилона скончается.

<p>17 И не в силе велицей, ниже в народе мнозе сотворит с ним фараон брань во острозе и в сограждении стрельниц, еже из\ъяти душы многи.

<p>18 И похули клятву, еже преступити завет, и се, даде руку свою и вся сия сотвори ему: не спасется.

<p>19 Сего ради рцы: сия глаголет адонаи Господь: живу аз, аще не клятву мою, юже похули, и завет мой, егоже преступи, дам на главу его:

<p>20 и простру мрежу мою нань, и ят будет во одержании ея: и приведу его в вавилон и разсуждуся с ним тамо о неправде его, еюже неправдова ко мне:

<p>21 и вси избегшии его и вси избраннии со всеми ополчении его мечем падут, и вся оставшая их разсею по всему ветру, и увесте, яко аз Господь глаголах.

<p>22 Сего ради сия глаголет адонаи Господь: и возму аз о избранных кедра высокаго от верха и дам от главы отраслей его, сердца их остружу и насажду аз на горе высоце:

<p>23 и повешу и в горе высоце Исраилеве и насажду и, и прорастит отрасль и сотворит плод и будет в кедр велик: и почиет под\ ним всяк зверь, и под\ сению его почиет всяка птица, и лозие его паки устроятся:

<p>24 и увесть всяко древо полевое, яко аз Господь смиряяй древо высокое и возносяй древо смиренное, и изсушаяй древо зеленое и проращаяй древо сухое: аз Господь глаголах и сотворю.

%{Глава}18.

<p>И бысть слово господне ко мне глаголя:

<p>2 сыне человечь, что вам притча сия на земли Исраилеве, глаголющым: отцы ядоша терпкое, а зубом чад их оскомины быша;

<p>3 Живу аз, глаголет адонаи Господь, аще будет еще глаголема притча сия во Исраили.

<p>4 Яко вся душы моя суть, якоже душа отча, тако и душа сыновня, моя суть: душа, яже согрешит, та умрет, и зобавшаго пародки зубы оскоминны будут.

<p>5 Человек же, иже есть праведн, творяй суд и правду,

<p>6 на горах не снесть и очес своих не воздвигнет на кумиры дому Исраилева, и жены ближняго своего не осквернавит и к жене в месячных сущей не приближится,

<p>7 и человеку не насильствует, залог должнику отдаст и хищением не восхитит, хлеб свой алчному даст и нагаго облечет в ризу,

<p>8 и сребра своего в лихву не даст и прибытка не возмет, и от неправды отвратит руку свою и суд сотворит между мужем и ближним своим,

<p>9 и в заповедех моих ходил и оправдания моя снабдел, еже творити та: праведн сей есть, жизнию жити имать, глаголет адонаи Господь.

<p>10 И аще родит сына губителя, проливающаго кровь и творяща грехи,

<p>11 в путь отца своего праведнаго не ходил, но и на горах пожре, и жену ближняго своего осквернавил,

<p>12 и убогаго и нищаго преобиде, и хищением восхитил и залога не отдал, и к кумиром положи очи свои, беззакония сотвори,

<p>13 с лихвою даде и с примножением приял, сей жизнию не поживет: вся сия беззакония сотвори, смертию умрет, кровь его на нем будет.

<p>14 Аще же родит сына, он же увидит вся грехи отца своего, яже сотворил есть, и убоится и не сотворит по ним,

<p>15 на горах не снесть и очес своих не положит к кумиром дому Исраилева, и жены подруга своего не осквернавит

<p>16 и человека не насильствует, и залога не удержит и хищением не восхитит, хлеб свой алчному даст и нага одеет ризою,

<p>17 и от неправды отвратит руку свою, лихвы и примножения не возмет, правду сотворит и в заповедех моих ходити будет: не скончается в неправдах отца своего, (но) жизнь поживет.

<p>18 отец же его аще скорбию оскорбит и хищением восхитит, сопротивная сотворит посреде людий моих, и умрет в неправдах своих.

<p>19 И речете: что яко не взя сын неправды отца своего; Понеже сын правду и милость сотвори, вся законы моя соблюде и сотвори я, жизнию поживет.

<p>20 Душа же согрешающая, та умрет: сын не возмет неправды отца своего, и отец не возмет неправды сына своего: правда праведнаго на нем будет, и беззаконие беззаконника на нем будет.

<p>21 И беззаконник аще обратится от всех беззаконий своих, яже сотворил, и сохранит вся заповеди моя и сотворит суд и правду и милость, жизнию поживет и не умрет:

<p>22 вся согрешения его, елика сотворил, не помянутся ему: но в правде своей, юже сотворил, жив будет.

<p>23 Еда хотением восхощу смерти грешника, глаголет адонаи Господь, а не еже обратитися ему от пути зла и живу быти ему;

<p>24 И аще совратится праведник от правды своея и сотворит неправду по всем беззаконием, яже сотворил беззаконник, вся правды его, яже сотворил есть, не помянутся: в преступлении своем, имже преступи, и во гресех своих, имиже согреши, в них умрет.

<p>25 И рекосте: не управится путь Господень. Слышите убо, весь дом Исраилев, еда путь мой не управится; ваш ли путь убо управится;

<p>26 Егда совратится праведник от правды своея и сотворит грех, и умрет в преступлении, еже сотворил, в том умрет.

<p>27 И егда обратится беззаконник от беззакония своего, еже сотворил, и сотворит суд и правду, той душу свою снабдел есть:

<p>28 и виде и обратися от всех беззаконий своих, яже сотвори, жизнию поживет и не умрет.

<p>29 И глаголет дом Исраилев: управится путь Господень. Еда путь мой не управляется; о, доме Исраилев, убо ваш ли путь управляется;

<p>30 (Сего ради) комуждо по пути его сужду вам, доме Исраилев, глаголет адонаи Господь: обратитеся и отвержитеся от всех нечестий ваших, и не будут вам неправды в мучение:

<p>31 отвержите от себе вся нечестия ваша, имиже нечествовасте ко мне, и сотворите себе сердце ново и дух нов, и сотворите вся заповеди моя: и вскую умираете, доме Исраилев; глаголет Господь.

<p>32 Понеже не хощу смерти грешника умирающаго, глаголет адонаи Господь, но еже обратитися ему от пути своего и жити души его, глаголет адонаи Господь: обратитеся убо, и живи будете.

%{Глава}19.

<p>Ты же, сыне человечь, возми плачь на князи Исраилевы,

<p>2 и речеши: почто мати твоя львица среде львов почи, посреде львов умножи львичища своя;

<p>3 И отскочи един от львичищ ея и бысть лев, и научися восхищати восхищения и человеки снеде.

<p>4 И слышаша о нем языцы, и ят бысть в растлении их, приведоша его во узде во египет.

<p>5 И виде, яко отведен бысть от нея, и погибе чаяние ея: и взя инаго от львичищ своих и львом учини его,

<p>6 и живяше посреде львов, бысть лев и научися восхищати восхищения: человеки из\ъяде,

<p>7 и пасяшеся в лютости своей, и грады их пусты постави, и погуби землю и исполнение ея гласом рыкания своего.

<p>8 И даша нань языцы окрест от стран и простроша нань мрежи своя, и в погублении их ят бысть.

<p>9 И положиша его во узде и в клети, приведоша его ко царю вавилонску и ввергоша его в темницу, яко да не слышится глас его ктому на горах Исраилевых.

<p>10 Мати твоя яко виноград и яко цвет шипчан на воде насажден, плод его и отрасль его бысть от воды многи.

<p>11 И бысть ему жезл крепости над\ племенем старейшин, и вознесеся в величии своем среде лозия: и виде величество свое во множестве лозия своего,

<p>12 и обломися в ярости, и на землю повержен бысть, и ветр знойный изсуши плоды его: увядоша, и изсше жезл крепости его: огнь потреби его.

<p>13 И ныне насадиша его в пустыни, на земли безводне.

<p>14 И изыде огнь от жезла избранных его и пояде и, и не бе в нем жезла крепости его: племя в притчу плача есть, и будет плачь.

%{Глава}20.

<p>И бысть в лето седмое, в пятый месяц, в десятый день месяца, приидоша мужие от старейшин дому Исраилева вопросити Господа и седоша пред\ лицем моим.

<p>2 И бысть слово господне ко мне глаголя:

<p>3 сыне человечь, глаголи ко старейшинам дому Исраилева и речеши к ним: тако глаголет адонаи Господь: еда вопросити мене вы приходите; живу аз, аще отвещаю вам, глаголет адонаи Господь.

<p>4 Аще отмщением отмщу им: сыне человечь, беззакония отец их засвидетелствуй им,

<p>5 и речеши к ним: сия глаголет адонаи Господь: от негоже дне избрах дом Исраилев, и уведен бых племени дому иаковля и познан бых им во земли египетстей, и приях я рукою моею глаголя: аз Господь Бог ваш:

<p>6 в той день под\ъях я рукою моею, еже извести я из\ земли египетския в землю, юже уготовах им, землю кипящую млеком и медом, сот есть паче всех земель,

<p>7 и рекох к ним: кийждо мерзости от очес своих отвержите и во творениих египетских не оскверняйтеся, аз Господь Бог ваш.

<p>8 И отвергошася мене и не хотеша послушати мя: кийждо мерзостей от очес своих не отвергоша и творений египетских не оставиша. И рекох, еже излияти ярость мою на ня и скончати гнев мой на них среде земли египетския.

<p>9 И сотворих, яко да имя мое весьма не осквернится пред\ языки, в нихже суть тии среде их, в нихже познан бых им пред\ лицем их, еже извести я из\ земли египетския.

<p>10 И изведох я из\ земли египетския и введох я в пустыню,

<p>11 и дах им заповеди моя, и оправдания моя явих им, яже аще сотворит человек, жив будет в них:

<p>12 и субботы моя дах им, еже быти в знамение между мною и между ими, еже разумети им, яко аз Господь освящаяй их.

<p>13 И глаголах ко дому Исраилеву в пустыни: в заповедех моих ходите и оправдания моя сохраните, еже творити я, яже сотворит человек и жив будет в них. И разгнева мя дом Исраилев в пустыни: в заповедех бо моих не ходиша и оправдания моя отвергоша, яже сотворит человек и жив будет в них: и субботы моя оскверниша зело. И рекох, еже излияти ярость мою на ня в пустыни, еже потребити их.

<p>14 И сотворих, яко да весьма имя мое не осквернится пред\ языки, из\ нихже изведох я пред\ очима их.

<p>15 И аз воздвигох руку мою на ня в пустыни весьма, еже не ввести их в землю, юже дах им, в землю текущую млеком и медом, сот есть паче всея земли:

<p>16 понеже судбы моя отвергоша и в заповедех моих не ходиша, и субботы моя оскверниша и в\ъслед помышлений сердца своего хождаху.

<p>17 И пощаде я око мое, еже потребити их, и не сотворих им скончания в пустыни.

<p>18 И рекох ко чадом их в пустыни: в законех отец ваших не ходите и оправданий их не храните, и ко творением египетским не примешайтеся и не оскверняйтеся:

<p>19 аз Господь Бог ваш: в заповедех моих ходите, и оправдания моя снабдите и творите я,

<p>20 и субботы моя освящайте: и будет в знамение между мною и между вами, еже ведети вам, яко аз Господь Бог ваш.

<p>21 И разгневаша мя, и чада их в заповедех моих не ходиша и оправданий моих не снабдеша, еже творити я: сия бо сотворив человек жив будет в них: и субботы моя оскверниша зело. И рекох: излию ярость мою на ня, еже скончати гнев мой на них в пустыни.

<p>22 И сотворих, яко да имя мое весьма не осквернавится пред\ языки, от нихже изведох я пред\ очима их.

<p>23 И аз воздвигох руку мою на ня в пустыни, еже расточити я во языцех и разсеяти я во странах,

<p>24 понеже оправданий моих не сотвориша и заповеди моя отринуша и субботы моя оскверниша, и в\ъслед кумиров отец их быша очеса их.

<p>25 И дах им заповеди не добры и оправдания, в нихже не будут живи:

<p>26 и оскверню я в даяниих их, внегда проводити (им) всякое разверзающее ложесна, да погублю их, да уразумеют, яко аз Господь.

<p>27 Сего ради глаголи к дому Исраилеву, сыне человечь, и речеши к ним: сия глаголет адонаи Господь: даже до сего разгневаша мя отцы ваши во гресех своих, имиже согрешиша ко мне:

<p>28 и введох я в землю, в нюже воздвигох руку мою, еже дати ю им: и видеша всяк холм высок и всяко древо присенное, и пожроша тамо богом своим и учиниша тамо ярость даров своих, и положиша тамо воню благовония своего и возлияша тамо возлияния своя.

<p>29 И рекох к ним: что суть %[аввама%] {высокое}, яко вы входите тамо; и прозваша имя ему %[аввама%] даже до днешняго дне.

<p>30 Сего ради рцы к дому Исраилеву: сия глаголет адонаи Господь: аще во беззакониих отец ваших вы оскверняетеся и в\ъслед мерзостей их вы соблуждаете,

<p>31 и в приношении даров ваших и в нароцех ваших, егда проходят чада ваша сквозе огнь: вы оскверняетеся во всех кумирех ваших даже до днешняго дне, и аз отвещаю ли вам, доме Исраилев; Живу аз, глаголет адонаи Господь, аще отвещаю вам и аще взыдет на дух ваш сие.

<p>32 И не будет, якоже вы глаголете: будем, якоже языцы и якоже племена земная, служити древу и камению.

<p>33 Сего ради живу аз, глаголет адонаи Господь, аще не рукою крепкою и мышцею высокою и в ярости излиянней царствовати буду над\ вами:

<p>34 и изведу вы от людий и прииму вы от стран, в нихже бесте разсеяни, рукою крепкою и мышцею высокою и яростию излиянною,

<p>35 и приведу вас в пустыню людскую и разсуждуся с вами тамо лицем к лицу:

<p>36 якоже судихся со отцы вашими в пустыни земли египетския, тако сужду и вам, глаголет адонаи Господь:

<p>37 и проведу вы под\ жезлом моим и введу вы в числе завета,

<p>38 и изберу от вас нечестивыя и отвергшыяся: из\ земли бо обитания их изведу я, и в землю Исраилеву не внидут, и познаете, яко аз Господь Бог.

<p>39 Вы же, доме Исраилев, сице глаголет адонаи Господь: кийждо кумиры своя отимите, и потом аще послушаете мене, и имене моего святаго не осквернавите ксему в дарех ваших и рукотворениих ваших:

<p>40 понеже на горе моей святей, на горе высоце Исраилеве, глаголет адонаи Господь, тамо послужат ми весь дом Исраилев до конца на земли, и тамо прииму я и тамо присещу на приношения ваша и начатки обетов ваших во всех освященных ваших.

<p>41 В воню благовония прииму вы, егда изведу вы из\ людий и прииму вы от стран, в няже расточени бысте, и освящуся в вас пред\ очима людскима:

<p>42 и увесте, яко аз Господь, егда введу вы в землю Исраилеву, в землю, на нюже воздвигох руку мою дати ю отцем вашым:

<p>43 и помянете тамо пути вашя и вся мерзкия грехи вашя, в нихже осквернистеся, и посрамите лица ваша во всех злобах ваших, яже сотвористе:

<p>44 и познаете, яко аз Господь, егда сотворю вам тако, яко да имя мое не осквернится по путем вашым злым и по рукотворением вашым растленным, доме Исраилев, глаголет адонаи Господь.

<p>45 И бысть слово господне ко мне глаголя:

<p>46 сыне человечь, утверди лице твое на юг и воззри на дарома, и прорцы на дубраву старейшину нагева

<p>47 и речеши дубраве нагевове: слыши слово господне, сия глаголет адонаи Господь: се, аз возгнещу в тебе огнь, и пожжет в тебе всяко древо зеленое и всяко древо сухое, не угаснет пламень разжженый, и изгорит в нем всяко лице от полудне до севера,

<p>48 и увесть всяка плоть, яко аз Господь разжегох его, и не угаснет.

<p>49 И рекох: никакоже, Господи, Господи! сии глаголют ко мне: не притча ли есть сия глаголема;

%{Глава}21.

<p>И бысть слово господне ко мне глаголя:

<p>2 сего ради прорцы, сыне человечь, и утверди лице твое на иерусалим и воззри на святыни их, и прорцы на землю Исраилеву,

<p>3 и речеши ко земли Исраилеве: сия глаголет адонаи Господь: се, аз на тя, и извлеку мечь мой из\ ножен его, и потреблю от тебе неправеднаго и беззаконнаго.

<p>4 Понеже потреблю от тебе неправеднаго и беззаконника, тако изыдет мечь мой из\ ножен своих на всяку плоть от юга даже до севера,

<p>5 и увесть всяка плоть, яко аз Господь извлекох мечь мой из\ ножен его, и ктому не возвратится.

<p>6 И ты, сыне человечь, воздохни в сокрушении чресл твоих и в болезнех возстени пред\ очима их.

<p>7 И будет, аще рекут к тебе: чесо ради ты стенеши; и речеши: о возвещении, яко грядет: и сокрушится всяко сердце, и ослабеют вся руки, и издшет всяка плоть и всяк дух, и вся стегна осквернавятся мокротою: се, грядет и будет, глаголет адонаи Господь.

<p>8 И бысть слово господне ко мне глаголя:

<p>9 сыне человечь, прорцы и речеши: сия глаголет адонаи Господь: рцы: мечу, мечу! из\ъострися и раз\ъярися,

<p>10 яко да изсечеши сечения: из\ъострися, яко да будеши в блещание и готов на разсыпание: сецы, изничтожай, отрини всякое древо.

<p>11 И даде его уготованна, еже держати в руках его: наострился мечь, готов есть, еже дан быти в руце секущаго.

<p>12 Возопий и восплачися, сыне человечь, яко сей бысть в людех моих, сей во всех старейшинах Исраилевых: обитающии близ\ под\ мечь быша с людьми моими: сего ради восплещи рукама твоима,

<p>13 яко оправдася. И что, аще и племя отринется; Не будет, глаголет адонаи Господь.

<p>14 И ты, сыне человечь, прорцы и восплещи рукама и усугуби мечь: третий мечь язвеным есть, мечь язвеным велик, и ужасиши я,

<p>15 яко да сокрушится сердце их, и умножатся немощнии во всех вратех их, предаются на усечение мечное: благо остр бысть на сечение, благо бысть на блистание.

<p>16 Проходи яко молния, острися одесную и ошуюю, аможе аще лице твое востанет:

<p>17 и аз восплещу рукою моею к руце моей и напущу ярость мою, аз Господь глаголах.

<p>18 И бысть слово господне ко мне глаголя:

<p>19 и ты, сыне человечь, учини себе пути два, еже внити мечу царя вавилонска, от страны единыя изыдут начала два, и руку уготовают в начале пути града, от начала пути учиниши,

<p>20 яко внити мечу на равваф сынов аммоних и на иудею и иерусалим среде его.

<p>21 Понеже станет царь вавилонск на старем пути, на начале обоих путий, еже волхвовати волхвованием, якоже вскипети жезлу, и вопрошати ваяных и вражити во утробах.

<p>22 И бысть одесную его волшебство на иерусалим, еже обставити острог и еже отверсти уста с воплем и возвысити глас со глашением трубным, и яко поставити острог пред\ враты его и насыпати персти и поставити стрелницы.

<p>23 И той аки волхвуя им волхвование пред\ ними, уседмеряя седмерицы, и той воспоминаяй неправды его помянути.

<p>24 Того ради сия глаголет адонаи Господь: понеже воспомянусте неправды вашя, внегда открышася нечестия ваша, яко явитися грехом вашым во всех беззакониих ваших и во всех начинаниих ваших, понеже воспомянусте, в тех яти будете.

<p>25 И ты, сквернаве, беззаконниче, старейшино Исраилев, егоже грядет день во время неправды, конец:

<p>26 сия глаголет Господь: сними кидар и отложи венец, сей не таков будет, смирил еси высокое и вознесл смиренное:

<p>27 неправду, неправду, неправду положу его, и той не таков будет, дондеже приидет, емуже достоит, и предам ему.

<p>28 И ты, сыне человечь, прорцы и речеши: се глаголет адонаи Господь к сыном аммоним и ко укоризне их, и речеши: мечу, мечу извлеченый на сечение, извлеченый на скончание, двигнися, яко да блистаеши:

<p>29 в видении твоем суетнем, и внегда вражбити тебе ложная, егда предаешися ты на выи язвеных беззаконников, ихже день приспе во время неправды, конец:

<p>30 возвратися в ножны твоя и не стани на месте сем, в немже родился еси, на земли твоей имам тя судити:

<p>31 и излию на тя гнев мой, во огни гнева моего дуну на тя и предам тя в руце мужей варвар, творящих пагубу:

<p>32 огню будеши ядь, кровь твоя будет посреде земли твоея: не будет твоея памяти, занеже аз Господь глаголах.

%{Глава}22.

<p>И бысть слово господне ко мне глаголя:

<p>2 и ты, сыне человечь, аще судити будеши граду кровей, и яви ему вся беззакония его,

<p>3 и речеши: сия глаголет адонаи Господь: о, граде проливаяй кровь среде себе, еже приити времени его, и творяй кумиры на себе, еже осквернитися самому:

<p>4 в крови их, юже излиял еси, согрешил еси, и в кумирех твоих, яже творил, осквернился еси, и сократил еси дни твоя, и привед время лет твоих: сего ради дах тя на укоризну языком и на поругание всем странам,

<p>5 близ\ тебе и далече от тебе сущым, и поругаются тебе и возопиют на тя: о, нечистый, пресловутый и мног во беззакониих!

<p>6 се, старейшины дому Исраилева, кийждо ко своим ужикам смесишася в тебе, яко да пролиют кровь:

<p>7 отцу и матери злословяху в тебе и ко пришелцу обращахуся неправдами в тебе: сироту и вдовицу преобидяху в тебе:

<p>8 и святая моя уничижаху и субботы моя оскверняху в тебе:

<p>9 мужие разбойницы беша в тебе, яко да пролиют в тебе кровь, и на горах ядяху в тебе и скверны творяху в тебе:

<p>10 стыд отчий открыша в тебе, и в нечистоте седящую обругаша в тебе:

<p>11 кийждо на жену подруга своего беззаконноваша, и кийждо невестку свою оскверняше в нечестии, и кийждо сестру свою, дщерь отца своего, обругаваше в тебе:

<p>12 мзды взимаху в тебе, яко да пролиют кровь, лихву и избыток взимаху в тебе: и скончал еси скончание злобы твоея яже в насилии, мене же забыл еси, глаголет адонаи Господь.

<p>13 Се убо, ударю рукою моею о руку мою на та, яже совершил еси и яже сотворил еси, и на крови твоя бывшыя посреде тебе:

<p>14 аще устоит сердце твое, и аще преодолеют руце твои во днех, в няже аз творю в тебе; Аз Господь глаголах, и сотворю.

<p>15 И разсыплю тя во языцех и разсею тя в странах, и оскудеет нечистота твоя из\ тебе,

<p>16 и владети буду тобою пред\ очима языков, и познаеши, яко аз Господь.

<p>17 И бысть слово господне ко мне глаголя:

<p>18 сыне человечь, се, быша мне дом Исраилев смешани вси с медию и железом, и со оловом чистым и со свинцем, среде пещи сребро смешено суть.

<p>19 Сего ради рцы: сия глаголет адонаи Господь: понеже бысте вси во смешение едино, сего ради, се, аз прииму вас во средину иерусалима:

<p>20 якоже приемлется сребро и медь, и железо и свинец и олово чистое во средину пещи, еже дунути на ня огню, да слиются, тако прииму вас во гневе моем и в ярости моей, и соберу и слию вас,

<p>21 и дуну на вы во огни гнева моего, и слияни будете среде его:

<p>22 якоже сливается сребро среде пещи, тако слиетеся посреде его и познаете, яко аз Господь излиях ярость мою на вас.

<p>23 И бысть слово господне ко мне глаголя:

<p>24 сыне человечь, рцы ему: ты еси земля неодождимая, ниже дождь бысть на тя в день ярости.

<p>25 Егоже старейшины среде его, яко львы рыкающе, восхищающе восхищения, душы из\ъядающе насилием, богатство и честь приемлюще, и вдовицы твоя умножишася посреде тебе:

<p>26 и жерцы его отвергошася закона моего и оскверниша святая моя: между святым и сквернавым не разлучаху, и между нечистым и чистым не разделяху, и от суббот моих покрываху очи свои, и оскверняху мя посреде себе:

<p>27 князи его среде его яко волцы восхищающе похищения, еже пролияти кровь и погубити душы, яко да лихоимством лихоимствуют:

<p>28 и пророцы его помазующии их падут, видящии суетная, волхвующии ложная, глаголюще: сия глаголет адонаи Господь: а Господь не глагола.

<p>29 Людий земли утесняюще неправдою и восхищающе восхищения, нища и убога насильствующе и со пришелцем не живуще судом.

<p>30 И исках от них мужа живуща право и стояща цело пред\ лицем моим во время гнева моего, еже бы не до конца погубити его {град иерусалим}, и не обретох.

<p>31 И излиях нань ярость мою во огни гнева моего, еже скончати я: пути их на главы их дах, глаголет адонаи Господь.

%{Глава}23.

<p>И бысть слово господне ко мне глаголя:

<p>2 сыне человечь, две жене бесте дщери матере единыя

<p>3 и соблудисте во египте, в юности своей соблудисте: тамо спадоша сосцы их, и тамо растлисте девство.

<p>4 Имена же има: оола старейшая, оолива же меншая сестра ея: и бысте мне и родисте сыны и дщери: имена же има: самариа оола, и иерусалим оолива.

<p>5 И соблуди оола от мене и возложися на похотники своя, на ассирианы приближающыяся ей,

<p>6 облеченныя в червленицы, старейшины и воеводы: юноши избраннии, вси конницы яздящии на конех:

<p>7 и даде блужение свое к ним: избранным сыном ассирийским всем, и ко всем, на няже возлагашеся, во всех нечистотах их оскверняшеся:

<p>8 и блужения своего, еже из\ египта, не остави, яко с нею спаху в юности ея, и тии растлиша девство ея и излияша блужение свое на ню.

<p>9 Того ради предах ю в руце похотником ея, в руце сыном ассирийским, на нихже возлагашеся.

<p>10 Тии открыша стыд ея, сыны и дщери ея пояша и самую мечем усекнуша: и бысть поношение в женах, и отмщение сотвориша в ней во дщерех ея.

<p>11 И виде сестра ея оолива, и растли возложение свое паче ея, и блуд свой паче блуда сестры своея умножи:

<p>12 на сынов ассирийских возложися, на старейшины и воеводы, иже близ\ ея, облеченны во благоистканны, на конники яздящыя на конех, юноши избранни вси.

<p>13 И видех, яко осквернися путь един обою.

<p>14 И приложи ко блужению своему, и виде мужы написаны на стене, образы халдейски написаны шарами,

<p>15 препоясаны пестротами о чреслех своих, и превои крашеннии на главах их, вид троякий всех, подобие сынов вавилонских, халдейских, земли отечества их:

<p>16 и возложися на ня зрением очей своих, и посла послы к ним в землю халдейску.

<p>17 И приидоша к ней сынове вавилонстии на ложе витающих и оскверниша ю в блужении ея, и осквернися в них, и отступи душа ея от них:

<p>18 и откры блужение свое и откры срамоту свою. И отступи душа моя от нея, якоже отступи душа моя от сестры ея.

<p>19 И умножила еси блужение твое, еже помянути дни юности твоея, в няже блудила еси во египте,

<p>20 и возлегла еси на халдеи, ихже плоти быша аки плоти осли, и яко лона конская лона их,

<p>21 и посетила еси беззаконие юности твоея, яже творила еси во египте во виталищи твоем, идеже сосцы юности твоея спадоста.

<p>22 Того ради, ооливо, сия глаголет адонаи Господь: се, аз воздвигну похотники твоя на тя, от нихже отступи душа твоя, и наведу их на тя окрест,

<p>23 сынов вавилонских и всех халдеев, факуда и суда и куда, и вся сыны ассирийски с ними, юношы избранны, старейшины и воеводы, вся тристаты и нарочитыя, конники на конех вси.

<p>24 И приидут на тя вси от севера, колесницы и колеса со многим народом, щиты и сулицы и шлемы, и поставят стражбу окрест тебе, и дам пред\ лицем их суд, и отмстят ти в судех своих:

<p>25 и дам рвение мое в тебе, и сотворят с тобою гнев ярости моея, ноздри твоя и ушы твои обрежут, и оставших твоих мечем изсекут: тии сынов твоих и дщерей твоих возмут, и оставших твоих потребит огнь:

<p>26 и совлекут с тебе ризы твоя и возмут сосуды хвалы твоея.

<p>27 И отвращу нечестия твоя от тебе и блуд твой от земли египетския: и не воздвигнеши очес твоих на них и египта не помянеши ктому.

<p>28 Понеже сия глаголет адонаи Господь: се, аз предаю тя в руце, ихже ненавидиши, от нихже отступи душа твоя:

<p>29 и сотворят в тебе в ненависти, и возмут вся труды твоя и дела твоя, и будеши нага и посрамлена, и открыется студ блуда твоего и нечестие твое.

<p>30 И блужение твое сотвори сия тебе, егда блудила еси в\ъслед языков и осквернялася в кумирех их:

<p>31 в пути сестры твоея ходила еси, и дам чашу ея в руце твои.

<p>32 Сия глаголет адонаи Господь: чашу сестры твоея испиеши глубокую и широкую, и будет на смех и подражнение, из\ъобилную ко совершению пиянства,

<p>33 и разслабления наполнишися: чаша же потребления и погубления чаша сестры твоея самарии:

<p>34 и испиеши ю и истощиши, и чреп ея ядущи потребиши, и сосца твоя отторгнеши: и праздники и новомесячия твоя отвращу: понеже аз глаголах, рече адонаи Господь.

<p>35 Сего ради сия глаголет адонаи Господь: понеже забыла мя еси и отвергла мене назад тела твоего, и ты возми нечестие твое и блуд твой.

<p>36 И рече Господь ко мне: сыне человечь, не будеши ли судити ооле и ооливе, и возвестиши ли има беззакония ею;

<p>37 яко любодействовасте, и кровь в руках ею, и в кумирех ею прелюбодействовасте, и чада своя, яже родисте мне, провождасте им сквозе огнь.

<p>38 Даже и сия сотвористе ми, осквернясте святая моя в той день, и субботы моя осквернясте:

<p>39 и внегда закаласте чада своя кумиром своим, и вхождасте во святая моя в той день, еже сквернити я: и се, тако творясте среде дому моего:

<p>40 и посыласте ко мужем грядущым издалеча, к нимже послов посыласте. И егда приходити им, абие умывалася еси и утваряла еси очи твои и украшалася утварию,

<p>41 и седела еси на одре постлане, и трапеза украшенна пред\ лицем ея, и фимиам мой и елей мой предлагала пред\ ними, и веселяхуся в них:

<p>42 и гласом сличным возглашаху, и ко мужем от множества человеча приходящым от пустыни, и даяху перстни на руки их и венец хвалы на главы их.

<p>43 И рекох: не в сих ли прелюбодействуют; и дела блудницы, и сама соблуди.

<p>44 И вхождаху к ней: якоже влазят к жене блуднице, тако влазяху ко ооле и ко ооливе, женам беззаконницам, еже сотворити беззаконие.

<p>45 Мужие же праведнии, тии и отмстят има отмщением любодейниц и отмщением проливающих кровь, яко любодейцы суть, и кровь в руках их.

<p>46 Сия глаголет адонаи Господь: приведи на них народы и даждь на них мятеж и разграбление,

<p>47 и вержи камение на них, камение народов, и да избодут их мечьми своими: сыны их и дщери их избиют и домы их огнем сожгут:

<p>48 и отвращу нечестие от земли, и накажутся вся жены и не сотворят по нечестием их:

<p>49 и дастся нечестие ваше на вы: и (вся) грехи кумир ваших приимете и уразумеете, яко аз адонаи Господь.

%{Глава}24.

<p>И бысть слово господне ко мне, в девятое лето, в месяц десятый, в десятый день месяца, глаголя:

<p>2 сыне человечь, напиши себе имя дне сего, от негоже укрепися царь вавилонский на иерусалим, от сего дне, иже днесь,

<p>3 и рцы притчу к дому прогневляющему, и речеши к ним: сия глаголет адонаи Господь: настави коноб, настави и влий в онь воду,

<p>4 и верзи в онь на двое разсеченая, всякое разсечение доброе, голень и рамо, обрезана от костей,

<p>5 о избранных скотов взятая, и подгнещай костьми под\ ними: возвре и воскипе, и сваришася кости его посреде его.

<p>6 Того ради сия глаголет адонаи Господь: о, граде кровей! конобе, в немже есть яд, и яд не изыде из\ него: по удом его изнесе, не паде на нем жребий.

<p>7 Яко кровь его среде его есть, на гладцем камени вчиних ю: не пролиях ея на землю, еже покрыти ю землею,

<p>8 еже навести ярость мою (на ню), во отмщение еже отмстити: дах кровь его на гладцем камени, еже не покрыти ея.

<p>9 Того ради сия глаголет адонаи Господь: о, люте, граде кровей! аз же возвеличу главню

<p>10 и умножу дрова и возгнещу огнь, яко да истают мяса, и оскудеет юха, и кости истают,

<p>11 и станет на главнях его, (тощь) разгореся, яко да изгорит, и распалится и сгорит медь его, и истает среде его нечистота его, и оскудеет яд его:

<p>12 да смирится яд его, и не изыдет из\ него многий яд его, и посрамится яд его:

<p>13 в нечистоте твоей укроп, понеже осквернялся еси ты и не очистился от нечистоты твоея: и что будет аще не очистишися по сем, дондеже исполню ярость мою в тебе;

<p>14 Аз Господь глаголах, и приидет, и сотворю, и не укосню, и не пощажу, и не буду умолен: по путем твоим и по помыслом твоим сужду тебе, глаголет адонаи Господь: сего ради, се, аз сужду тебе по кровем твоим и по помыслом твоим сужду тебе, нечисте, пресловуте и великий на разгневание.

<p>15 И бысть слово господне ко мне глаголя:

<p>16 сыне человечь, се, аз вземлю от тебе желания очес твоих в поражении, не восплачи, ниже возрыдай, ниже да приидут тебе слезы,

<p>17 возстени молчя: стенание крове, чресл плачь есть: да будут власи твои сплетени на тебе, и сапози твои на ногах твоих, и да не утешишися устнами их, и хлеба мужей да не снеси.

<p>18 И глаголах к людем заутра, якоже заповеда ми, и умре жена моя в вечер, и сотворих заутра, якоже повелеся ми.

<p>19 И рекоша ко мне людие: не возвестиши ли нам, что суть сия, яже ты твориши;

<p>20 И рекох к ним: слово господне бысть ко мне глаголя:

<p>21 рцы к дому Исраилеву, сия глаголет адонаи Господь: се, аз оскверню святая моя, величания крепости вашея, желания очес ваших, и ихже щадят души вашя: и сынове ваши и дщери вашя, яже остависте, мечем падут:

<p>22 и сотворите, якоже аз сотворих: от уст их не утешитеся и хлеба мужей не снесте,

<p>23 и власи ваши на главах ваших, и сапози ваши на ногах ваших: не будете терзатися, ниже плакати, и истаете в неправдах ваших, и не утешите кийждо брата своего.

<p>24 И будет вам иезекииль в чудо: по всему елика сотворих, сотворите: егда приидут сия, и уразумеете, яко аз адонаи Господь.

<p>25 И ты, сыне человечь, не в день ли той, егда возму от них крепость их, вознесение хвальбы их, желания очию их и возношение души их, сыны их и дщери их:

<p>26 в той день приидет уцелевый к тебе возвестити тебе во ушы,

<p>27 в той день отверзутся уста твоя ко уцелевшему, и возглаголеши и не премолчиши ктому, и будеши им в чудо: и уведят, яко аз адонаи Господь.

%{Глава}25.

<p>И бысть слово господне ко мне глаголя:

<p>2 сыне человечь, утверди лице твое на сыны аммони и прорцы на ня,

<p>3 и речеши сыном аммоним (глаголя): слышите слово Господа адоная, сия глаголет адонаи Господь: понеже порадовастеся от святых моих, яко осквернена быша, и о земли Исраилеве, яко погибе, и о дому иудине, яко отиде в пленение:

<p>4 того ради, се, аз предаю вас сыном кедемлим в наследие, и вселятся со имением своим в тебе и поставят в тебе селения своя: тии поядят плоды твоя, и тии испиют тук твой:

<p>5 и дам град аммонь паствы велблюдов и сыны аммони на паству овец, и уразумеете, яко аз адонаи Господь.

<p>6 Сего ради тако глаголет Господь Бог: понеже восплескал еси рукою твоею и потоптал ногою твоею и порадовался еси душею твоею о земли Исраилеве,

<p>7 того ради, се, аз простру руку мою на тя и дам тя в разграбление языком, и потреблю тя от людий и погублю тя от стран пагубою, и увеси, яко аз адонаи Господь.

<p>8 Сия глаголет адонаи Господь: понеже рече моав и сиир: се, якоже вси языцы, дом Исраилев и иуда,

<p>9 сего ради, се, аз разслаблю мышцу моавлю от градов крайних его, избранную землю, дом иасимуфов над\ источником града приморскаго (ваелмона и кариафаима):

<p>10 сыны кедемли на сыны аммони дах я в наследие, яко да не будет памяти сынов аммоних во языцех:

<p>11 и в моаве сотворю отмщение, и уведят, яко аз Господь.

<p>12 Сия глаголет адонаи Господь: понеже сотвори идумеа, егда отмстиша тии отмщением (во гневе) дому иудову, и памятозлобствоваша и отмстиша прю от них:

<p>13 того ради сия глаголет адонаи Господь: простру руку мою на идумею и потреблю от нея человеки и скот и поставлю ю пусту, и от феман гоними мечем падут:

<p>14 и дам отмщение мое на идумею рукою людий моих Исраиля, и сотворят во идумеи по гневу моему и по ярости моей, и уведят отмщение мое, глаголет адонаи Господь.

<p>15 Сего ради сия глаголет адонаи Господь: понеже сотвориша иноплеменницы во отмщении и возставиша месть радующеся всею душею еже потребити даже до века,

<p>16 того ради сия глаголет адонаи Господь: се, аз простру руку мою на иноплеменники, и потреблю критян, и погублю оставшыя живущыя на примории,

<p>17 и сотворю в них отмщение велико, во обличениих ярости моея, и уразумеют, яко аз адонаи Господь, егда дам отмщение мое на ня.

%{Глава}26.

<p>И бысть во единонадесятое лето, в первый день месяца, бысть слово господне ко мне глаголя:

<p>2 сыне человечь, понеже рече сор на иерусалима: благоже, сокрушися, погибоша языцы, обратися ко мне, иже бе исполненый, опусте:

<p>3 того ради сия глаголет адонаи Господь: се, аз на тя, сор, и приведу на тя языки многи, якоже восходит море волнами своими.

<p>4 И обвалят стены сора и разорят столпы твоя, и развею прах его из\ него и дам его во гладок камень.

<p>5 Сушение мрежей будет среде моря, яко аз глаголах, глаголет адонаи Господь: и будет на пленение языком,

<p>6 и дщери его, яже на поли, мечем убиены будут, и уведят, яко аз Господь.

<p>7 Яко сия глаголет адонаи Господь: се, аз наведу на тя, сор, навуходоносора царя вавилонска от севера, царь царем есть, с коньми и колесницами и с конниками и собранием многих языков зело:

<p>8 сей дщери твоя на поли мечем избиет, и приставит на тя стражбу и оградит тя, и окопает тя ровом и сотворит окрест тебе острог, и обставит оружием и копия своя прямо тебе поставит,

<p>9 стены твоя и пирги твоя разорит оружием своим:

<p>10 от множества коней его покрыет тя прах их, и от ржания коней его и от колес колесниц его потрясутся стены твоя, входящу ему во врата твоя, аки входящу во град с поля:

<p>11 копытами коней своих поперут вся стогны твоя: люди твоя мечем изсечет, и состав крепости твоея на земли повержет,

<p>12 и пленит силу твою, и возмет имения твоя, и разсыплет стены твоя, и домы твоя вожделенныя разорит, и древа твоя и камение твое и персть твою среде моря ввержет,

<p>13 и упразднит множество мусикий твоих, и глас певниц твоих не услышится в тебе ктому.

<p>14 И дам тя во камень гладок, сушение мрежное будеши, не соградишися ктому, яко аз глаголах, глаголет адонаи Господь.

<p>15 Яко сия глаголет адонаи Господь сору: не от гласа ли падения твоего, егда возстенут язвении твои, егда извлечется мечь посреде тебе, потрясутся острови;

<p>16 И снидут со престол своих вси князи язык морских, и свергут венцы со глав своих, и ризы своя испещренныя совлекут с себе, ужасом ужаснутся: на земли сядут, и убоятся погибели своея, и возстенут о тебе,

<p>17 и приимут о тебе плачь, глаголюще: како погибл и разсыпался еси от моря, граде хвалимый, иже был еси крепок на мори, ты и живущии в тебе, иже даял еси страх твой всем живущым в тебе;

<p>18 И убоятся (вси) острови от дне падения твоего, и смятутся острови в мори от исхода твоего.

<p>19 Яко сия глаголет адонаи Господь: егда дам тя град опустевшь, якоже грады ненаселены никогдаже, внегда возведу на тя бездну, и покрыет тя вода многа:

<p>20 и сведу тя к низходящым в пропасть к людем века, и вселю тя во глубинах земных, яко пустыню вечную с низходящими в пропасть, яко да не населишися, ниже востанеши на земли живота:

<p>21 на пагубу тя отдам, и не будеши ктому, и взыщешися и не обрящешися во век, глаголет адонаи Господь.

%{Глава}27.

<p>И бысть слово господне ко мне глаголя:

<p>2 и ты, сыне человечь, возми на сор плачь,

<p>3 и речеши сору населенному на морстем входе, торжищу людий от островов многих, сия глаголет адонаи Господь сору: ты рекл еси: аз сам возложих на мя мою доброту,

<p>4 в сердцы морстем веелиму, и сынове твои возложиша на тя доброту.

<p>5 Кедр от санира истесася тебе, тонкия доски кипарисныя от ливана взяты быша, еже сотворити тебе ядрила елова:

<p>6 от васанитиды сотвориша весла твоя: святилища твоя состроиша от слоновых (костей), домы древяны от островов хеттиимских:

<p>7 виссон со испещрением от египта бысть тебе постеля, еже обложити тебе славу и облещи тя в синету и во багряницу от островов елиссе, и бысть одежда твоя.

<p>8 И князи твои живущии во сидоне и арадиане быша весленицы твои: премудрии твои, сор, иже быша в тебе, сии кормчии твои.

<p>9 Старейшины вивлийстии и премудрии их, иже быша в тебе, тии укрепляху совет твой: и вси корабли морстии и весленицы их быша в тебе ко западом западов.

<p>10 Персяне и лидяне и ливиане беша в силе твоей, мужие доблии твои щиты и шлемы повесиша в тебе, сии даша славу твою.

<p>11 Сынове арадийстии и сила твоя на забралех твоих окрест: но и мидяне во пиргах твоих быша стражие, тулы своя обесиша на забралех твоих окрест: сии совершиша твою доброту.

<p>12 Кархидоняне купцы твои, от множества силы твоея, сребро и злато, и медь и железо, и чистое олово и свинец даша куплю твою.

<p>13 Еллада вся и ближнии твои продаяху в тебе душы человечы, и сосуды медяны даша куплю твою.

<p>14 От дому форгамова кони и конники и мщята даша куплю твою.

<p>15 Сынове родийстии купцы твои о островов умножиша куплю твою, зубы слоновы, и вводимым воздавал еси мзды твоя.

<p>16 Человеки куплю твою от множества примешенца твоего, стакти и пестроты и синету от фарсиса, и рамоф и хорхор даша куплю твою.

<p>17 Иуда и сынове Исраилевы, сии купцы твои: продаянием пшеницы и миров и касии, и первый мед и елей и ритину даша примешенцу твоему.

<p>18 Дамаск купцы твои от множества всея силы твоея, вино от хелвона, и волну блещащуся от милита, и вино деданово и ионаново и меозелево в куплю твою даша.

<p>19 От ассиила железо деланое и колеса в примесницех твоих суть.

<p>20 Дедан купцы твои со скоты избранными в колесницы.

<p>21 Аравиа и вси князи кидарстии, сии купцы рукою твоею, велблюды и овны и агнцы в тебе продадят, имиже куплю творят.

<p>22 Купцы савы и раммы, тии купцы твои с первыми сладостьми и со камением драгим, и злато даша куплю тебе.

<p>23 Харран, ханаа и дедан, сии купцы твои: сава, ассур и харман купцы твои,

<p>24 приносяще куплю синету и червленицу, и испещренная и сокровища избранная связана ужами, кипарисная.

<p>25 Корабли, в тех купля твоя, (корабли) кархидонстии купцы твои, во множестве смесник твоих, и насытился еси, и отягчал зело в сердцах морских.

<p>26 В воде мнозе привождаху тя весленицы твои: ветр южный сокруши тя в сердцы морстем.

<p>27 Быша силы твоя и мзда твоя от смесник твоих, и весленицы твои и кормчии твои, и советницы твои и смесницы от смесников твоих, и вси мужие твои доблии в тебе и весь сонм твой падут среде тебе в сердцы морстем, в день падения твоего.

<p>28 От гласа вопля твоего кормчии твои страхом убоятся.

<p>29 И снидут с кораблей своих вси весленицы твои, и всадницы и ловцы морстии на земли станут:

<p>30 и воскликнут на тя гласом своим, и воскричат горце, и возложат землю на главы своя, и прах постелют:

<p>31 и оплешивеют над\ тобою плешьми, и облекутся во вретище, и восплачутся о тебе в горести души, и плачем горьким ужаснутся:

<p>32 и возмут о тебе сынове их плачь, возрыдают плаканием о тебе: кто якоже тир умолкнувый среде моря; колику обрел еси мзду от моря;

<p>33 Наполнил еси страны от множества твоего и от смесник твоих обогатил еси вся цари земныя.

<p>34 Ныне же сокрушился еси в мори, во глубинах водных смесницы твои, и весь сонм твой среде тебе падоша, и вси весленицы твои.

<p>35 Вси же живущии во островех уныли по тебе, и царие их ужасом ужасошася, и прослезися лице их.

<p>36 Купцы от язык позвиждут о тебе, в погибель был еси, и ктому не будеши в век, глаголет Господь Бог.

%{Глава}28.

<p>И бысть слово господне ко мне глаголя:

<p>2 и ты, сыне человечь, рцы князю тирску: сия глаголет адонаи Господь: понеже вознесеся сердце твое, и рекл еси: аз есмь Бог, в селение божие вселихся в сердцы морстем: ты же человек еси, а не Бог, и положил еси сердце твое яко сердце божие.

<p>3 Еда премудрее ты еси даниила; премудрии не наказаша тебе хитростию своею.

<p>4 Еда хитростию твоею или смыслом твоим сотворил еси себе силу и притяжал еси сребро и злато в сокровищих твоих;

<p>5 или во мнозей хитрости твоей и в купли твоей умножил еси силу твою; вознесеся сердце твое в силе твоей.

<p>6 Того ради сия глаголет адонаи Господь: понеже дал еси сердце свое яко сердце божие,

<p>7 вместо сего, се, аз наведу на тя чуждыя губители от язык, и извлекут мечы своя на тя и на доброту хитрости твоея, и постелют доброту твою в погубление,

<p>8 и сведут тя, и умреши смертию язвеных в сердцы морстем.

<p>9 Еда речеши глаголя пред\ убивающими тя: Бог есмь аз; ты же человек еси, а не Бог, в руце убивающих тя.

<p>10 Смертьми необрезаных умреши в руках чуждих: яко аз рекох, глаголет адонаи Господь.

<p>11 И бысть слово господне ко мне глаголя:

<p>12 сыне человечь, возми плачь на князя тирска и рцы ему: сия глаголет адонаи Господь: ты еси печать уподобления, исполнен премудрости и венец доброты,

<p>13 в сладости рая божия был еси, всяким камением драгим украсился еси, сардием и топазием, и смарагдом и вакинфом, и анфраксом и сапфиром, и иасписом и сребром и златом, и лигирием и ахатом, и амефистом и хрисолифом, и вириллием и онихом и златом наполнил еси сокровища твоя и житницы твоя, от негоже дне создан еси.

<p>14 Ты, с херувимом вчиних тя в горе святей божии, был еси среде каменей огненных.

<p>15 Был еси ты непорочен во днех твоих, от негоже дне создан еси, дондеже обретошася неправды в тебе.

<p>16 От множества купли твоея наполнил еси сокровища твоя беззакония, и согрешил еси, и уязвлен еси от горы божия: и сведе тя херувим осеняяй от среды камыков огненных.

<p>17 Вознесеся сердце твое в доброте твоей, истле хитрость твоя с добротою твоею: множества ради грехов твоих на землю повергох тя, пред\ цари дах тя во обличение.

<p>18 Множества ради грехов твоих и неправд купли твоея, осквернил еси святая твоя, и изведу огнь от среды твоея, сей снесть тя: и дам тя во прах на земли пред\ всеми видящими тя.

<p>19 И вси ведящии тебе во языцех возстенут по тебе: пагуба учинен еси, и не будеши ктому во век.

<p>20 И бысть слово господне ко мне глаголя:

<p>21 сыне человечь, утверди лице твое на сидона и прорцы о нем и рцы:

<p>22 сия глаголет адонаи Господь: се, аз на тя, сидоне, и прославлюся в тебе, и уразумееши, яко аз есмь Господь, егда сотворю в тебе суд и освящуся в тебе:

<p>23 и послю на тя смерть, и кровь в стогнах твоих будет, и падут язвении среде тебе мечем, в тебе и окрест тебе, и уведят, яко аз Господь:

<p>24 и не будет ктому дому Исраилеву остен горести и терн болезни от всех окрестных его обезчестивших их, и уразумеют, яко аз есмь адонаи Господь.

<p>25 Тако глаголет адонаи Господь: и соберу дом Исраилев от язык, идеже разсыпашася тамо, и освящуся в них пред\ людьми и языки: и вселятся на земли своей, юже дах рабу моему иакову,

<p>26 и населятся на ней с надеждею, и созиждут домы, и насадят винограды, и вселятся на ней с надеждею, егда сотворю суд во всех, иже укориша я во окрестных их: и уразумеют, яко аз Господь Бог их и Бог отцев их.

%{Глава}29.

<p>В десятое лето, в десятый месяц, (в первый день) месяца, бысть слово господне ко мне глаголя:

<p>2 сыне человечь, утверди лице твое на фараона царя египетска и прорцы нань и на египет весь:

<p>3 глаголи и рцы: сице глаголет адонаи Господь: се, аз наведу на тя, фараоне, царю египетский, змиа великаго, седящаго среде рек своих, глаголющаго: моя суть реки, и аз сотворих я.

<p>4 Аз же дам узду в челюсти твоя, и прилеплю рыбы реки твоея ко крилома твоима, и возведу тя от среды реки твоея, и к чешуям твоим прильпнут:

<p>5 и низвергу тя вскоре и вся рыбы реки твоея: на лицы поля падеши, и не соберешися, и не оградишися, зверем земным и птицам небесным дах тя во снедь.

<p>6 И уведят вси живущии во египте, яко аз есмь Господь: зане был еси жезл тростян дому Исраилеву:

<p>7 егда яся тебе рукою своею, сокрушился еси, и егда восплеска на них всяка рука, и егда почиша на тебе, стерлся еси и сломил еси их вся чресла.

<p>8 Сего ради тако глаголет адонаи Господь: се, аз наведу на тя мечь и погублю от тебе человеки и скоты,

<p>9 и будет земля египетска в погибель и во опустение, и уразумеют, яко аз есмь Господь. Понеже глаголал еси, яко реки моя суть, и аз сотворих я:

<p>10 того ради, се, аз на тя и на вся реки твоя, и дам землю египетску во опустение и в мечь и в погибель, от магдола и сиины и даже до предел ефиопских:

<p>11 не пройдет сквозе ея нога человеча, ни нога скотия не поступит по ней, и не населится четыредесять лет:

<p>12 и дам землю его в пагубу среде земли опустелыя, и гради его среде градов опустевших будут, в разорении будут четыредесять лет: и разсею египта во языцех, и развею я по странам.

<p>13 Сия глаголет адонаи Господь: по четыредесятих летех соберу египтяны от язык, аможе разсыпашася,

<p>14 и возвращу пленники египетския и вселю я в землю фафорскую, в землю, отонудуже взяти быша, и будет власть смиренна:

<p>15 паче всех властей будет смиренна, и не вознесется ктому над\ языки, и умалены сотворю я, еже не быти им многим во языцех.

<p>16 И не будут ктому дому Исраилеву в надежду воспоминающую беззаконие, внегда последовати им по них: и уразумеют, яко аз есмь Господь.

<p>17 И бысть в двадесять седмое лето, во един день месяца перваго, бысть слово господне ко мне глаголя:

<p>18 сыне человечь, навуходоносор царь вавилонск поработи силу свою работою великою на тира, всяка глава плешива и всяко рамо наго: и мзда не бысть ему ни силе его на тира, за работу, еюже работаша нань.

<p>19 Того ради сице глаголет адонаи Господь: се, аз даю навуходоносору царю вавилонску землю египетску, и возмет множество ея, и пленит плен ея, и расхитит корысти ея, и будет мзда силе его:

<p>20 за службу его, еюже послужи на тира, дах ему землю египетску, зане послужи мне, сия глаголет адонаи Господь.

<p>21 В той день взыдет рог всему дому Исраилеву, и тебе дам уста отверста среде их, и уведят, яко аз есмь Господь.

%{Глава}30.

<p>И бысть слово господне ко мне глаголя:

<p>2 сыне человечь, прорцы и рцы: сия глаголет адонаи Господь:

<p>3 возрыдайте: оле, оле день! яко близ\ день Господень, и приближается день облака, и конец языков будет:

<p>4 и приидет мечь на египтяны, и будет мятеж во ефиопии, и падут язвении во египте, и взято будет множество их, и падутся основания его:

<p>5 персяне и критяне, и лидяне и ливиане, и мурини (и вся аравиа) и вси примесницы, и сынове, иже от завета моего, в нем мечем падут с ним.

<p>6 Сия глаголет Господь: и падут подпоры египта, и снидет укоризна крепости его от магдола даже до сиины, мечем падут в нем, глаголет адонаи Господь.

<p>7 И опустеют среде стран погибших, и гради их среде градов опустевших будут:

<p>8 и уразумеют, яко аз есмь Господь, егда дам огнь на египет, и сокрушатся вси помагающии ему.

<p>9 В той день приидут вестницы от лица моего в сиеим тщащеся погубити надежду муринския земли, и будет им мятеж в день египетск, яко се, приспе.

<p>10 Сия глаголет адонаи Господь: и погублю множество египтян рукою навуходоносора царя вавилонска,

<p>11 самаго и людий его с ним, губителие от язык послани погубити землю: и извлекут вси мечы своя на египта, и наполнится земля язвеными.

<p>12 И дам реки их во опустение и отдам землю в руце злых, и погублю землю и исполнение ея руками чуждих, аз Господь глаголах.

<p>13 Яко сия глаголет адонаи Господь: погублю кумиры и испражню вельможы от мемфиса и старейшины от земли египетския, и не будут ктому: и дам страх во земли египетстей.

<p>14 И погублю землю фафорскую, и дам огнь на таниса, и сотворю отмщение в диосполи,

<p>15 и излию ярость мою на саин крепость египетску, и погублю множество мемфы.

<p>16 И дам огнь на египта, и мятежем возмятется саис, и в диосполи будет разселина, и разлиются воды.

<p>17 Юноши илиуполя и вуваста мечем падут, и жены в плен пойдут:

<p>18 и в тафнесе помрачится день, егда сокрушу тамо скипетры египетски, и погибнет тамо укоризна крепости его, и того покрыет облак, и дщери его во пленение отведутся.

<p>19 И сотворю суд во египте, и уразумеют, яко аз есмь Господь.

<p>20 И бысть во единонадесятое лето, в первый месяц, в седмый день месяца, бысть слово господне ко мне глаголя:

<p>21 сыне человечь, мышцы фараона царя египетска сотрох, и се, не помолися, еже дати ему цельбу, приложити ему пластырь, (обязати,) дати силу, да возмет мечь.

<p>22 Того ради сия глаголет адонаи Господь: се, аз на фараона царя египетска, и сокрушу мышцы его крепкия и протяженыя и сотреныя, и изрину мечь его из\ руки его:

<p>23 и разсею египта во языки и развею их во страны:

<p>24 и укреплю мышцы царя вавилонска и дам мечь мой в руку его, и наведет его на египта, и пленит пленение его, и возмет корысти его:

<p>25 и укреплю мышцы царя вавилонска, мышцы же фараони падут: и уведят, яко аз есмь Господь, егда дам мечь мой в руце царя вавилонска, и прострет его на землю египетску,

<p>26 и разсею египта во языки и развею их во страны: и уведят вси, яко аз есмь Господь.

%{Глава}31.

<p>И бысть во единонадесятое лето, в третий месяц, во един день месяца, бысть слово господне ко мне глаголя:

<p>2 сыне человечь, рцы фараону царю египетску и множеству его: кому уподобил еси себе в высоте твоей;

<p>3 Се, ассур кипарис в ливане, добр отрасльми и высок величеством и част покровом, и среде облак бысть власть его:

<p>4 вода воспита его, бездна вознесе его, реки своя приведе окрест садов своих, и составы своя испусти во вся древеса полевая.

<p>5 Сего ради вознесеся величество его паче всех древес польных, разширишася ветвие его, и вознесошася отрасли его от воды многи, егда протяжеся.

<p>6 Во отраслех его возгнездишася вся птицы небесныя, и под\ ветвьми его раждахуся вси зверие польнии, под\ сению его вселися все множество языков.

<p>7 И бысть добр в высоте своей множества ради ветвий своих, яко беша корение его в воде мнозе.

<p>8 И кипариси не таковы в раи божии, и сосны неподобны отраслем его, и елие не бысть подобно ветвиям его: всякое древо, еже в раи божии, не бысть подобно ему в доброте его, множества ради ветвий его.

<p>9 Добра сотворих его во множестве ветвий его, и возревноваша ему древеса райская сладости божия.

<p>10 Того ради сия глаголет адонаи Господь: понеже был еси велик величеством и дал еси власть свою во средину облак, и вознесеся сердце его в высоте его, и видех, егда вознесеся:

<p>11 и предах его в руце князя языческа, и сотвори пагубу его, по нечестию его.

<p>12 И изгнах его аз, и потребиша его чуждии губителие от язык, и повергоша его на горах: и во всех дебрех падоша ветви его, и сотрошася отрасли его на всяцем поли земнем, и снидоша от покрова его вси людие языков и разориша его.

<p>13 Во падении его почиша вся птицы небесныя, и на стеблиех его быша вси зверие селнии,

<p>14 яко да не возносятся величеством своим вся древеса, яже в воде, и не дадят власти своея среде облак, и не станут в высоте их к нему вси пиющии воду, вси отдани быша во смерть во глубину земли, среде сынов человеческих к низходящым в пропасть.

<p>15 Сия глаголет адонаи Господь: в оньже день сведеся во ад, плакася о нем бездна: и удержах реки ея и возбраних множеству вод, и померче о нем ливан, и вся древеса полевая о нем разслабишася:

<p>16 от гласа падения его потрясошася языцы, егда свождах его во ад со снизходящими в ров, и утешаху его в земли долнейшей вся древеса сладости, и избранная и добрая ливанова, вся пиющая воду:

<p>17 и та бо сведошася с ним во ад со язвеными от меча, и семя его, и живущии под\ покровом его среде жизни своея погибоша.

<p>18 Кому уподобился еси силою и славою и величеством во древесех сладости; Слези и сниди со древесами сладости во глубину земную: среде необрезаных успнеши со язвеными мечем: тако фараон и все множество крепости его, глаголет адонаи Господь.

%{Глава}32.

<p>И бысть во второенадесять лето, во вторыйнадесять месяц, во един день месяца,

<p>2 бысть слово господне ко мне глаголя: сыне человечь, возми плачь на фараона царя египетска и речеши ему: льву языков уподобился еси ты, и яко змий великий, иже в мори, и бил еси рогами в реках твоих, и возмущал еси воду ногама твоима, и попирал еси реки твоя.

<p>3 Сия глаголет адонаи Господь: и возложу на тя сети моя в собрании людий многих,

<p>4 и изведу тя удою моею, и простру тя на земли: поля наполнятся тебе, и посажду на тебе вся птицы небесныя, и насыщу тобою вся звери всея земли:

<p>5 и повергу плоти твоя на горах, и наполню кровию твоею всю землю,

<p>6 и напиется земля от гноя твоего, от множества твоего на горах: и дебри наполню от тебе,

<p>7 и покрыю небо, егда угаснеши, и помрачу звезды его, солнце во облаце сокрыю, и луна не явит света своего:

<p>8 вся светила небесная помрачу на тя и дам тму на землю твою, глаголет адонаи Господь.

<p>9 И разгневаю сердца людий многих, егда изведу пленники твоя во языки, в землю, еяже не знал еси.

<p>10 И уныют о тебе языцы мнози, и царие их ужасом ужаснутся о тебе, егда налетит мечь мой на лица их, чающе падения своего от дне падения твоего.

<p>11 Яко сия глаголет адонаи Господь: мечь царя вавилонска приидет тебе, мечьми исполинов, и поражу крепость твою:

<p>12 губителие от язык вси, и погубят укоризну египетску, и сокрушится вся крепость его.

<p>13 И погублю вся скоты его от воды многи, и не возмутит ея нога человеческа ктому, и стопа скотия не ступит на ню.

<p>14 Тако тогда умолкнут воды их, и реки их яко елей потекут, глаголет адонаи Господь,

<p>15 егда дам египта в пагубу, и опустеет земля с полнотою своею, егда разсею вся живущыя на ней, и уведят, яко аз есмь Господь.

<p>16 Плачь есть, и восплачешися о нем, и дщери языческия восплачутся о нем, над\ египтом и над\ всею силою его восплачутся, глаголет адонаи Господь.

<p>17 И бысть во второенадесять лето, перваго месяца в пятыйнадесять день, бысть слово господне ко мне глаголя:

<p>18 сыне человечь, восплачися о крепости египетстей (прекланяя преведи его): и сведут дщерей его мертвых языцы во глубину земную ко низходящым в пропасть.

<p>19 От вод благолепно сниди и поспи с необрезаными.

<p>20 Среде язвеных мечем падут с ним, и успнет вся крепость его.

<p>21 И рекут ти исполини: во глубине пропасти буди, кого лучши еси ты; сниди и лязи с необрезаными среде язвеных мечем.

<p>22 Тамо ассур и весь сонм его, и вси язвении тамо дашася, и гроб их во глубине пропасти, и бысть сонм его окрест гроба его, вси язвении падшии мечем,

<p>23 иже даша гробы его во стегнех рва, и бысть сонм его окрест гроба его, вси тии язвении падающии мечем, иже даша страх свой на земли живых.

<p>24 Тамо елам и вся сила его окрест гроба его, вси язвении падшии мечем и низходящии необрезани во глубину земную, давшии страх свой на земли живых:

<p>25 и прияша мучение свое с низходящими в пропасть, среде язвеных.

<p>26 Тамо дашася мосох, и фовель, и вся сила его, окрест гроба его, вси необрезаннии язвении от меча, давшии страх свой на земли жизни.

<p>27 И успоша со исполины падшими от века, иже снидоша во ад во оружии воинстем и положиша мечы своя под\ главы своя, и быша беззакония их на костех их, яко устрашиша всех во житии своем, и страх сильным быша на земли живущым.

<p>28 И ты посреде необрезанных сокрушишися и поспиши со язвеными мечем.

<p>29 Тамо едом и царие его и вси князи ассуровы, давшии крепость свою на язву мечную: сии со язвеными успоша, с низходящими в ров.

<p>30 Тамо князи северстии вси, тамо вси воеводы ассуровы, иже сведени быша со язвеными со страхом своим и со крепостию своею стыдящеся, успоша необрезаннии со язвеными мечем, и прияша мучение свое с низходящими в пропасть.

<p>31 Тех узрит царь фараон и утешится о всей крепости их: фараон и язвении мечем и вся сила его, глаголет адонаи Господь.

<p>32 Яко дах страх мой на земли жизни, и успнет среде необрезанных со язвеными мечем фараон, и все множество его с ним, глаголет адонаи Господь.

%{Глава}33.

<p>И бысть слово господне ко мне глаголя:

<p>2 сыне человечь, глаголи ко сыном людий твоих и речеши к ним: земля, на нюже аз аще наведу мечь, и поймут людие земли человека единаго от себе и поставят его себе во стража,

<p>3 и узрит мечь грядущь на землю, и вострубит трубою, и проповесть людем,

<p>4 и услышит услышавый глас трубы, а не сохранится, и найдет мечь и постигнет его, кровь его на главе его будет:

<p>5 яко слыша глас трубы и не сохранися, кровь его на нем будет: а сей, понеже сохранися, душу свою избавил.

<p>6 И страж, аще увидит мечь грядущь, и не вострубит трубою, (и не проповесть людем,) и людие не охранят себе, и нашед мечь возмет от них душу, та убо беззакония ради своего взяся, а крове ея от руки стража взыщу.

<p>7 И ты, сыне человечь, во стража дах тя дому Исраилеву, и услышиши от уст моих слово, и проповеси им от мене.

<p>8 Егда реку грешнику: грешниче, смертию умреши: и не будеши глаголати (грешнику), еже сохранитися нечестивому, (еже обратится ему) от пути своего (и живу быти ему), той беззаконник во беззаконии своем умрет, а крове его от руки твоея взыщу.

<p>9 Аще же ты проповеси нечестивому путь его, еже обратитися от него, и не обратится с пути своего, той в нечестии своем умрет, а ты душу твою избавил еси.

<p>10 И ты, сыне человечь, рцы дому Исраилеву: сице ресте глаголюще: прелести нашя и беззакония наша в нас суть, и мы в них таем, и како нам живым быти;

<p>11 Рцы им: живу аз, глаголет адонаи Господь, не хощу смерти грешника, но еже обратитися нечестивому от пути своего и живу быти ему: обращением обратитеся от пути вашего злаго: и вскую умираете, доме Исраилев;

<p>12 И ты, сыне человечь, рцы ко сыном людий твоих: правда праведника не избавит его, в оньже день прельстится: и беззаконие беззаконника не убиет, в оньже день обратится от беззакония своего: и праведник не может спастися в день греха своего.

<p>13 Егда реку праведнику: жизнию жив будеши: сей же уповая на правду свою и сотворит беззаконие, вся правды его не воспомянутся, в неправде своей, юже сотвори, в той умрет.

<p>14 И егда реку нечестивому: смертию умреши: и обратится от греха своего и сотворит суд и правду,

<p>15 и залог отдаст и восхищеное возвратит, беззаконник в заповедех жизни ходити будет, еже не сотворити неправды, жизнию жив будет и не умрет:

<p>16 вси греси его, яже согреши, не помянутся: понеже суд и правду сотвори, жив будет в них.

<p>17 И рекут сынове людий твоих: неправ путь Господень. И се, путь их неправ.

<p>18 Егда совратится праведник от правды своея и сотворит беззаконие, и умрет в нем.

<p>19 И егда грешник возвратится от беззакония своего и сотворит суд и правду, той жив будет в них.

<p>20 И се есть, еже рекосте: неправ путь Господень. Комуждо по путем его сужду вам, доме Исраилев.

<p>21 И бысть во второенадесять лето, месяца вторагонадесять, в пятый день месяца пленения нашего, прииде ко мне от иерусалима уцелевый глаголя: пленен бысть град.

<p>22 И рука господня бысть на мне в вечер, прежде пришествия его, и отверзе уста моя, дондеже прииде ко мне заутра: и отверзшаяся уста моя не затворишася ктому.

<p>23 И бысть слово господне ко мне глаголя:

<p>24 сыне человечь, живущии на опустевших местех во земли Исраилеве глаголют: един бяше авраам и одержаше землю, а мы множайшии есмы, нам дана есть земля во одержание.

<p>25 Того ради рцы им: сице глаголет адонаи Господь: понеже с кровию ясте и очи ваши воздвигосте ко кумиром и кровь проливаете, и землю ли наследите;

<p>26 стасте с мечем вашим, сотвористе мерзости, и кийждо жену ближняго своего осквернисте, и тако ли землю имате наследити;

<p>27 Того ради рцы им: сия глаголет адонаи Господь: живу аз, яко падут мечем сущии во опустевших, и иже на лицы поля, зверем польным предадутся на из\ъядение, и сущыя во градех и иже в пещерах смертию поражу,

<p>28 и дам землю на опустение, и погибнет гордость крепости ея, и опустеют горы Исраилевы, занеже не будет проходящаго:

<p>29 и уведят, яко аз Господь: и сотворю землю их пусту, и опустеет всех ради мерзостей их, яже сотвориша.

<p>30 И ты, сыне человечь, сынове людий твоих глаголющии о тебе у забрал и во вратех дворов, и глаголют кийждо ко ближнему своему и кийждо ко брату своему, глаголюще: соберимся и услышим исходящая от уст господних.

<p>31 И приходят к тебе, якоже сходятся людие, и седят людие мои пред\ тобою, и послушают глаголов твоих, и не сотворят их: понеже лжа во устех их, и в\ъслед скверн их сердце их ходит.

<p>32 И будеши им яко глас песнивца сладкогласнаго благосличнаго, и услышат глаголы твоя, и не сотворят их.

<p>33 И егда приидеши, рекут: се, прииде. И уведят, яко пророк бе среде их.

%{Глава}34.

<p>И бысть слово господне ко мне глаголя:

<p>2 сыне человечь, прорцы на пастыри Исраилевы, прорцы и рцы пастырем: сия глаголет адонаи Господь:

<p>3 оле, пастырие Исраилевы! еда пасут пастырие самих себе; не овец ли пасут пастырие; се, млеко ядите и волною одеваетеся и тучное закалаете, а овец моих не пасете:

<p>4 изнемогшаго не под\ъясте и болящаго не уврачевасте, и сокрушеннаго не обязасте и заблуждающаго не обратисте, и погибшаго не взыскасте и крепкое оскорбисте трудом и властию наказасте я и наруганием.

<p>5 И разсыпашася овцы моя, понеже не имеяху пастырей, и быша на из\ъядение всем зверем селным.

<p>6 И расточишася овцы моя по всем горам и (заблудиша) по всем холмом высоким, и на лицы всея земли разсыпашася овцы моя, и не бе взыскающаго, ни обращающаго.

<p>7 Того ради, о, пастырие, слышите слово господне:

<p>8 живу аз, глаголет адонаи Господь, понеже учинена суть стада моя в расхищение, и овцы моя быша во снедение всем зверем селным, занеже несть пастырей, и не поискаша пастырие овец моих, но пасоша пастырие самих себе, а овец моих не пасоша:

<p>9 сего ради, пастырие, слышите слово господне,

<p>10 сия глаголет адонаи Господь: се, аз на пастыри, и взыщу овец моих от рук их, и отставлю я от паствы овец моих, и не будут пасти их пастырие: ниже самих себе имут пасти, и отиму овцы моя из\ уст их, и ктому не будут им на из\ъядение.

<p>11 Сего ради сия глаголет адонаи Господь: се, аз взыщу овец моих и присещу их:

<p>12 якоже присещает пастух паству свою в день, егда есть облачен и мглян, среде овец своих разлученых, тако взыщу овец моих и избавлю я от всякаго места, аможе суть разсыпаны в день облачен и примрачен.

<p>13 И изведу я от язык и соберу я от стран, и введу я в землю их и упасу я на горах Исраилевых и в дебрех и во всем селении земли,

<p>14 на пажити блазе упасу я, на горе высоце Исраилеве: и будут ограды их тамо, и успнут и почиют тамо в пищи блазе, и на пажити тучне упасутся на горах Исраилевых.

<p>15 Аз упасу овцы моя и аз упокою я, и уразумеют, яко аз есмь Господь.

<p>16 Сия глаголет адонаи Господь: погибшее взыщу и заблудившее обращу, и сокрушенное обяжу и немощное укреплю, и крепкое снабдю и упасу я с судом.

<p>17 И вы, овцы моя, сия глаголет адонаи Господь: се, аз разсужду между овцею и овцею, и овном и козлом.

<p>18 Не доволно ли вам, яко на блазей пажити пасостеся, и останок пажити вашея ногами вашими попирасте, и устоявшуюся воду пивасте, и останок ногами вашими возмущасте,

<p>19 и овцы моя попранием ног ваших живяху, и возмущенную воду ногами вашими пияху;

<p>20 Того ради сия глаголет адонаи Господь: се, аз разсужду между овчатем сильным и между овчатем немощным.

<p>21 Ребрами и плещами вашими реясте и рогами вашими бодосте, и всякое немощное пхасте, дондеже изгнасте я вон:

<p>22 и спасу овцы моя, и ктому не будут на разграбление, и разсужду между овчатем и овчатем, и между овном и овном:

<p>23 и возставлю им пастыря единаго, и упасет я, раба моего давида, той упасет я, (и той упокоит я,) и будет им пастырь,

<p>24 аз же Господь буду им в Бога, и раб мой давид князь среде их: аз Господь глаголах.

<p>25 И завещаю давидови завет мирный, и потреблю звери злы от земли, и вселятся в пустыни, уповающе успнут в дубравах.

<p>26 И дам им окрест горы моея благословение, и испущу дождь вам во время свое, дождь благословения.

<p>27 И древеса на поли дадят плод свой, и земля даст силу свою, и вселятся на земли своей с надеждею мира, и уведят, яко аз есмь Господь, егда сокрушу узы ига их: и избавлю я из\ руки поработивших я,

<p>28 и не будут ктому во пленение языком, и зверие земнии не поядят их ктому: и вселятся с надеждею, и не будет устрашаяй их.

<p>29 И возставлю им сад мирен, и не будут ктому малы числом на земли, и не будут погублени гладом на земли, и не приимут ктому укорения от язык:

<p>30 и уведят, яко аз есмь Господь Бог их с ними, а тии людие мои дом Исраилев, глаголет адонаи Господь:

<p>31 вы же овцы моя и овцы паствы моея есте, и аз Господь Бог ваш, глаголет адонаи Господь.

%{Глава}35.

<p>И бысть слово господне ко мне глаголя:

<p>2 сыне человечь, обрати лице твое к горе сеир и прорцы на ню и рцы ей:

<p>3 сия глаголет адонаи Господь: се, аз на тя, горо сеир, и простру руку мою на тя и поставлю тя пусту, и опустееши,

<p>4 и во градех твоих пустыню сотворю, и ты в пустыню будеши, и уразумееши, яко аз есмь Господь.

<p>5 Понеже бысть в тебе вражда вечная, и приседела еси дому Исраилеву лукавством, рукою врагов с мечем во время печали их и во время неправды, на последок:

<p>6 сего ради живу аз, глаголет адонаи Господь, понеже в крови согрешила еси, и кровь поженет тя, кровь возненавидела еси, и кровь ижденет тя.

<p>7 И поставлю гору сеир пусту и опустевшу, и погублю от нея человеки и скоты, (и приходяша и отходяща:)

<p>8 и наполню язвеными твоими холмы твоя и дебри твоя, и на всех полех твоих язвении мечем падут в тебе:

<p>9 и пусту во век поставлю тя, и гради твои не населятся ктому, и уразумееши, яко аз есмь Господь.

<p>10 Понеже рекла еси: оба языка и обе стране мои будут, и возму их в наследие, а Господь тамо есть:

<p>11 сего ради живу аз, глаголет адонаи Господь, и сотворю тебе по вражде твоей и по ревности твоей, юже сотворила еси от ненавидения к ним, и познан буду тобою, егда имам тебе судити, и уразумееши, яко аз есмь Господь.

<p>12 Слышах глас всех хулений твоих, яже глаголала еси: горы Исраилевы пусты даны нам во снедь:

<p>13 и велеречила еси на мя усты твоими и умножила на мя словеса, аз же услышах.

<p>14 Сего ради тако глаголет адонаи Господь: во веселии всея земли пусту тя сотворю:

<p>15 якоже порадовалася еси о наследий дому Исраилева, яко погибе, тако сотворю тебе: пуста будеши, горо сеир, и вся идумеа потребится, и уведят, яко аз есмь Господь Бог их.

%{Глава}36.

<p>И ты, сыне человечь, прорцы на горы Исраилевы и рцы:

<p>2 горы Исраилевы, слышите слово господне, сия глаголет адонаи Господь: понеже рече враг на вы: благоже, пустыня вечная во одержание нам бысть:

<p>3 того ради прорцы и рцы: тако глаголет адонаи Господь: зане быти вам погубленым и безчестным и возненавиденым от язык окрестных вам, еже быти вам во одержание прочым языком, и взыдосте и бысте в поношение устен и во укоризну странам:

<p>4 сего ради, горы Исраилевы, слышите слово господне, сия глаголет адонаи Господь горам и холмом, и потоком и дебрем, и полянам и опустошеным, и разореным и градом оставленым, иже быша в пленение и в попрание оставшым языком окрестным.

<p>5 Того ради сия глаголет адонаи Господь: аще не во огни рвения моего глаголах на прочыя языки и на идумею всю, яко даша землю мою себе во одержание со веселием (от всего сердца), обезчестивше душы, еже потребити повоеванием:

<p>6 того ради прорцы на землю Исраилеву и рцы горам и холмом, и полянам и дебрем: сия глаголет адонаи Господь: се, аз во рвении моем и в ярости моей глаголах, за укоризну, юже приясте от язык.

<p>7 Того ради сия глаголет адонаи Господь: се, аз воздвигну руку мою на языки, иже окрест вас, тии безчестие свое приимут.

<p>8 Ваше же гроздие и плод ваш, горы Исраилевы, поядят людие мои, яко надеются приити.

<p>9 Яко се, аз к вам, и призрю на вы, и возделаете и насеете:

<p>10 и умножу в вас человеки, весь дом Исраилев до конца, и населятся гради, и пустыни оградятся:

<p>11 и умножу вас людьми и скотом, и умножатся и возрастут, и вселю вас якоже прежде, и благо сотворю вам якоже бывшым прежде вас, и уразумеете, яко аз есмь Господь:

<p>12 и нарожду в вас человеки люди моя Исраиля, и наследят вас, и будете им во одержание, и не приложите ктому безчадни быти от них.

<p>13 Сия глаголет адонаи Господь: понеже глаголаша тебе: земля поядающая человеки ты еси, и безчадная от языка, твоего была еси:

<p>14 того ради человеков ктому не пояси и языка твоего не обезчадиши ктому, глаголет адонаи Господь.

<p>15 И не услышится в вас ктому безчестие языков, и укоризны людий не приимете ктому, и язык твой не будет без\ чад ктому, глаголет адонаи Господь.

<p>16 И бысть слово господне ко мне глаголя:

<p>17 сыне человечь, дом Исраилев вселися на земли своей, и оскверниша ю путем своим и кумирми своими и нечистотами своими, и по нечистоте месячная имущия бысть путь их пред\ лицем моим:

<p>18 и излиях ярость мою на ня, крови ради, юже пролияша на землю, и кумирми своими оскверниша ю,

<p>19 и разсыпах я во языки и развеях я во страны: по пути их по начинанию их судих им.

<p>20 И внидоша во языки, в няже внидоша тамо, и оскверниша имя мое святое, внегда глаголатися им: людие господни сии и от земли своея изыдоша.

<p>21 И пощадих я имене ради моего святаго еже оскверниша дом Исраилев во языцех, аможе внидоша.

<p>22 Того ради рцы дому Исраилеву: сия глаголет адонаи Господь: не вам аз творю, доме Исраилев, но имене моего ради святаго, еже осквернисте во языцех, тамо аможе внидосте.

<p>23 И освящу имя мое великое, оскверненное во языцех, еже осквернисте среде их, и уразумеют языцы, яко аз есмь Господь, глаголет адонаи Господь, внегда освящуся в вас пред\ очима их.

<p>24 И возму вы от язык и соберу вы от всех земель, и введу вы в землю вашу,

<p>25 и воскроплю на вы воду чисту, и очиститеся от всех нечистот ваших и от всех кумиров ваших, и очищу вас.

<p>26 И дам вам сердце ново и дух нов дам вам, и отиму сердце каменное от плоти вашея и дам вам сердце плотяно, и дух мой дам в вас:

<p>27 и сотворю, да в заповедех моих ходите, и суды моя сохраните и сотворите я.

<p>28 И вселитеся на земли, юже дах отцем вашым, и будете ми в люди, аз же буду вам в Бога.

<p>29 И спасу вы от всех нечистот ваших (и очищу вы от грех ваших всех), и призову пшеницу и умножу ю, и не дам на вы глада:

<p>30 и распложу плод древесный и плоды селныя, яко да не приимете ктому гладныя укоризны во языцех.

<p>31 И помянете пути своя злыя и начинания ваша не благая, и вознегодуете пред\ лицем их о беззакониих ваших и о мерзостех ваших.

<p>32 Не вас ради аз творю, доме Исраилев, глаголет адонаи Господь, вестно да будет вам, (доме Исраилев:) постыдитеся и усрамитеся от путий ваших, доме Исраилев.

<p>33 Сия глаголет адонаи Господь: во оньже день очищу вы от всех беззаконий ваших и населю грады, и соградятся пустыни,

<p>34 и земля погибшая возделается вместо того, яко погублена бысть пред\ очима всякаго мимоходящаго:

<p>35 и рекут: земля оная погибшая бысть яко вертоград сладости, и гради опустевшии и разореннии и раскопаннии, забралы утвержденни сташа:

<p>36 и уразумеют языцы, елицы останутся окрест вас, яко аз Господь возградих разоренныя и насадих погубленныя: аз Господь глаголах и сотворю.

<p>37 Сия глаголет адонаи Господь: се, еще обрящуся дому Исраилеву, еже сотворити им: умножу их яко овцы, человеки яко овцы святыя,

<p>38 яко овцы иерусалимли во праздниках его, тако будут гради опустевшии полни стад человеческих: и уразумеют, яко аз Господь.

%{Глава}37.

<p>И бысть на мне рука господня, и изведе мя в дусе господни и постави мя среде поля: се же бяше полно костей человеческих:

<p>2 и обведе мя окрест их около, и се, многи зело на лицы поля, и се, сухи зело.

<p>3 И рече ко мне: сыне человечь, оживут ли кости сия; И рекох: Господи Боже, ты веси сия.

<p>4 И рече ко мне: сыне человечь, прорцы на кости сия и речеши им: кости сухия, слышите слово господне:

<p>5 се глаголет адонаи Господь костем сим: се, аз введу в вас дух животен

<p>6 и дам на вас жилы, и возведу на вас плоть и простру по вам кожу, и дам дух мой в вас, и оживете и увесте, яко аз есмь Господь.

<p>7 И прорекох, якоже заповеда ми Господь. И бысть глас внегда ми пророчествовати, и се, трус, и совокупляхуся кости, кость к кости, каяждо ко составу своему.

<p>8 И видех, и се, быша им жилы, и плоть растяше, и восхождаше (и протяжеся) им кожа верху, духа же не бяше в них.

<p>9 И рече ко мне: прорцы о дусе, прорцы, сыне человечь, и рцы духови: сия глаголет адонаи Господь: от четырех ветров прииди, душе, и вдуни на мертвыя сия, и да оживут.

<p>10 И прорекох, якоже повеле ми, и вниде в ня дух жизни, и ожиша и сташа на ногах своих, собор мног зело.

<p>11 И рече Господь ко мне глаголя: сыне человечь, сия кости весь дом Исраилев есть, тии бо глаголют: сухи быша кости нашя, погибе надежда наша, убиени быхом.

<p>12 Того ради прорцы (сыне человечь) и рцы к ним: сия глаголет адонаи Господь: се, аз отверзу гробы вашя и изведу вас от гроб ваших, людие мои, и введу вы в землю Исраилеву:

<p>13 и увесте, яко аз есмь Господь, внегда отверсти ми гробы вашя, еже возвести ми вас от гробов ваших, людие мои: и дам дух мой в вас, и живи будете,

<p>14 и поставлю вы на земли вашей, и увесте, яко аз Господь: глаголах и сотворю, глаголет адонаи Господь.

<p>15 И бысть слово господне ко мне глаголя:

<p>16 сыне человечь, возми себе жезл един и напиши на нем иуду и сыны Исраилевы прилежащыя к нему: и жезл вторый возми себе и напиши на нем иосифа, жезл ефремов, и вся сыны Исраилевы приложившыяся к нему:

<p>17 и совокупи я друг ко другу себе в жезл един, еже связати я, и будут (вкупе) в руце твоей:

<p>18 и будет, егда рекут к тебе сынове людий твоих, вопрошающе: не возвестиши ли нам ты, что суть сия тебе;

<p>19 и речеши к ним: сия глаголет адонаи Господь: се, аз поиму племя иосифово, еже есть в руце ефремове, и племена Исраилева прилежащая к нему, и дам я в племя иудино, и будут в жезл един в руце иудине.

<p>20 И будут жезли, на нихже писати будеши, в руце твоей пред\ очима их,

<p>21 и речеши к ним: сия глаголет адонаи Господь: се, аз поемлю весь дом Исраилев от среды языков, аможе внидоша, и соберу я от всех сущих окрест их и введу их в землю Исраилеву,

<p>22 и дам я во язык на земли моей и в горах Исраилевых: и князь един будет во всех сих царем, и не будут ктому в два языка, ни разделятся ктому на два царства,

<p>23 да не оскверняются ктому в кумирех своих и в мерзостех своих и во всех нечестиих своих: и избавлю я от всех беззаконий их, имиже согрешиша, и очищу я, и будут ми в люди, и аз буду им в Бога.

<p>24 И раб мой давид князь среде их и пастырь един будет всех, яко в заповедех моих ходити будут и суды моя сохранят и сотворят я,

<p>25 и вселятся на земли своей, юже дах рабу моему иакову, на нейже жиша тамо отцы их, и вселятся на ней тии и сынове их и сынове сынов их даже до века: и давид раб мой князь их будет во век.

<p>26 И утвержу им завет мирен, и завет вечен будет с ними, и укореню я и умножу,

<p>27 и дам освящение мое посреде их во век, и будет вселение мое в них, и буду им Бог, а они будут ми людие:

<p>28 и уведят языцы, яко аз есмь Господь освящаяй я, внегда будут святая моя среде их во век.

%{Глава}38.

<p>И бысть слово господне ко мне глаголя:

<p>2 сыне человечь, утверди лице твое на гога и на землю магога князя рос {Евр.: рош, славен.: глава или главнейший.}, мосоха и фовеля, и прорцы нань,

<p>3 и рцы ему: сия глаголет адонаи Господь: се, аз на тя, гог, и на князя рос, мосоха и фовеля,

<p>4 и обращу тя окрест, и вложу узду в челюсти твоя, и соберу тя и всю силу твою, кони и конники оболчены во броня вся, собор мног, шлемы и мечы и щиты вси тии имуще:

<p>5 персяне и муряне, и лидяне и ливиане, вси сии щиты и шлемы имуще:

<p>6 гомер и вси иже окрест его, дом форгамань от конец севера и вси иже окрест его, и языцы мнози с тобою.

<p>7 уготовися, уготовися сам ты и весь сонм твой собраный с тобою, и будеши ми в преднюю стражбу.

<p>8 От дний множайших уготовишися, и в последняя лета приидеши, и приидеши на землю низвращенную от меча, собраных от язык многих на землю Исраилеву, яже бысть пуста весьма: и тии от язык изыдоша, и вселятся с миром вси.

<p>9 И взыдеши аки дождь и приидеши аки облак, покрыти землю, и падеши ты и вси иже окрест тебе, и языцы мнози с тобою.

<p>10 Сия глаголет адонаи Господь: и будет в той день, взыдут глаголы на сердце твое,

<p>11 и помыслиши помышления злая и речеши: взыду на землю отверженую, прииду на молчащыя в тишине и живущыя мирно, на вся живущыя на земли, на нейже несть ограды, ни дверий, ни верей,

<p>12 еже пленити плен и взяти корысти их, еже обратити руку мою на землю опустошеную, яже населися, и на язык собраный от языков многих, сотворивших притяжания имений и живущих на пупе земли.

<p>13 Сава и дедан и купцы кархидонстии и вся веси их рекут тебе: еда на пленение, еже пленити, ты грядеши, и взяти корысти; и собрал еси люди твоя взяти сребро и злато, отвести притяжания и имения, еже пленити плен велик.

<p>14 Того ради прорцы, сыне человечь, и рцы гогу: сия глаголет адонаи Господь: не в той ли день, егда жити будут людие мои Исраиль с миром, востанеши;

<p>15 и приидеши от места своего от конца севера, и языцы мнози с тобою: конницы на конех вси, собор велик и сила многа,

<p>16 и взыдеши на люди моя Исраиля, яко облак покрыти землю: в последния дни будет, и возведу тя на землю мою, да мя уведят вси языцы, егда освящуся в тебе пред\ ними, (о, гог!)

<p>17 Сия глаголет адонаи Господь гогу: ты еси, о немже глаголах во дни первыя рукою раб моих пророк Исраилевых, прорекших в оныя дни и лета, еже привести тя на ня.

<p>18 И будет в той день, в оньже приидет гог на землю Исраилеву, глаголет адонаи Господь, взыдет ярость моя во гневе моем

<p>19 и рвения моя во огни гнева моего: глаголах, аще не будет в той день трус велик на земли Исраилеве:

<p>20 и потрясутся от лица господня рыбы морския и птицы небесныя, и зверие польнии и вси гади ползающии по земли, и вси человецы иже на лицы земли, и расторгнутся горы и падут дебри, и всяка стена на землю падет.

<p>21 И призову нань весь страх мечный, глаголет адонаи Господь: мечь человека на брата его будет.

<p>22 И отсужду ему смертию и кровию, и дождем потопляющим и камением градным, огнь и камень горящь одождю нань и на вся сущыя с ним и на языки многия с ним:

<p>23 и возвеличуся и освящуся, и прославлюся и уведан буду пред\ языки многими, и уведят, яко аз есмь Господь.

%{Глава}39.

<p>И ты, сыне человечь, прорцы на гога и рцы: сия глаголет адонаи Господь: се, аз на тя, гог, князя рос, мосоха и фовеля,

<p>2 и соберу тя и наставлю тя, и возведу тя от конца севера и возведу тя на горы Исраилевы:

<p>3 и исторгну лук твой от руки твоея левыя и стрелы твоя от руки твоея десныя,

<p>4 и поражу тя на горах Исраилевых, и падеши ты и вси иже окрест тебе, и языцы иже с тобою отдадятся во множество птиц всякому парящему, и всем зверем польным дах тя на из\ъядение:

<p>5 на лицы поля падеши, яко аз глаголах, глаголет адонаи Господь.

<p>6 И пущу огнь на магога, и населятся острови с миром,

<p>7 и уведят, яко аз есмь Господь: и имя мое святое вестно будет среде людий моих Исраиля, и не осквернится имя мое святое ктому, и уведят вси языцы, яко аз есмь Господь святый среде Исраиля.

<p>8 Се, приспе, и увеси, яко будет, глаголет адонаи Господь: се есть день, о немже глаголах,

<p>9 и изыдут живущии во градех Исраилевых, и пожгут оружие, и щиты и копия, и луки и стрелы, и жезлы ручныя и сулицы, и раждегут ими огнь седмь лет:

<p>10 и не возмут древес с поля, ни изсекут от дубравы, но оружием раждегут огнь, и пленят пленившыя их и расхитят расхитивших я, глаголет адонаи Господь.

<p>11 И будет, в той день дам гогу место нарочито, гроб во Исраили, %[многопогребателно%], пришедших на восток моря, и заградят устие дебри и погребут тамо гога и все множество его, и прозовется та дебрь: %[многопогребателное гога%].

<p>12 И закопают я дом Исраилев, да очистится земля в седмь месяц,

<p>13 и погребут я вси людие земли, и будет им именито, в оньже день прославлюся, глаголет адонаи Господь.

<p>14 И мужей всегда поставят обходити всю землю, еже погребсти оставшихся на лицы земли и очистити ю по седми месяцех, и взыщут опасно.

<p>15 Всяк проходяй землю и узревый кость человечу сотворит у нея знамение, дондеже погребут ю погребающии в дебри, многопогребателнем гогове.

<p>16 Ибо имя месту (прозовется) %[падение многопогребателное%]: и очистится земля.

<p>17 И ты, сыне человечь, рцы: сия глаголет адонаи Господь: рцы всяцей птице парящей и ко всякому зверю селному: соберитеся и приидите от всех окрестных его на заколение мое, еже заклах вам, заклание велие на горах Исраилевых, ядите мяса и пийте кровь:

<p>18 мяса исполинов из\ъясте и кровь князей земных испиете, овны и телцы, и козлы и волы тучнии вси:

<p>19 и да ясте тук до сытости испиете кровь до пиянства от заклания моего, еже заклах вам:

<p>20 и насытитеся от трапезы моея, от коня и всадника, исполина и всякаго мужа воинскаго, глаголет адонаи Господь.

<p>21 И дам славу мою в вас, и узрят вси языцы суд мой, егоже сотворих, и руку мою, юже наведох на ня,

<p>22 и увесть дом Исраилев, яко аз есмь Господь Бог их от сего дне и в прочыя.

<p>23 И уведят вси языцы, яко грехов ради своих пленени быша дом Исраилев, понеже отвергошася мене, и отвратих лице мое от них и предах я в руце врагов их, и падоша мечем вси:

<p>24 по нечистотам их и по беззаконием их сотворих им и отвратих лице мое от них.

<p>25 Того ради сия глаголет адонаи Господь: ныне возвращу пленение иаковле и помилую дом Исраилев, и возревную имене ради моего святаго:

<p>26 и возмут безчестие свое и всякую неправду свою, еюже неправдоваша, егда вселятся на земли своей с миром и не будет устрашающаго,

<p>27 внегда возвращу я от язык и соберу я от стран языческих и освящуся в них пред\ языки:

<p>28 и уведят, яко аз есмь Господь Бог их, внегда явлюся им во языцех и соберу я на землю их и не оставлю от них тамо ктому:

<p>29 и не отвращу лица моего ктому от них, зане излиях ярость мою на дом Исраилев, глаголет адонаи Господь.

%{Глава}40.

<p>И бысть во двадесять пятое лето пленения нашего, перваго месяца, в десятый день месяца, в четвертоенадесять лето по пленении града, в той день бысть на мне рука господня: и веде мя тамо,

<p>2 в видении божии веде мя на землю Исраилеву и постави мя на горе высоце зело, на нейже яко сограждение града прямо (полудне),

<p>3 и введе мя тамо: и се, муж, и зрак его бяше, яко видение меди блещащияся, и в руце его бяше вервь зиждущих и трость мерителная. Той же стояше у врат

<p>4 и рече ко мне: видел ли еси, сыне человечь; виждь очима твоима и ушима твоима слыши, и учини в сердцы твоем вся, елика аз показую тебе, зане того ради вшел еси семо, да покажу тебе, и покажеши ты вся, елика видиши, дому Исраилеву.

<p>5 И се, ограда внеуду окрест храма, и в руце мужа мера тростяна шести лакот в лакоть шестодланный, и измери предстение ширину равно трости, и высоту его равно трости.

<p>6 И вниде во врата зрящая на восток седмию степеньми, и измери фее, шесть о сию страну, шесть же об\ ону, и елам {притвор} дверный равно трости.

<p>7 И фее {чертог} равно трости в долготу и равно трости в широту, и аилам {подвои} среде фенлаф {чертогов} шести лакот. И фее второе {вторый} равно трости в широту и равно трости в долготу, елам {притвор} же пяти лакот.

<p>8 И фее {чертог} третие равно трости в долготу и равно трости в широту,

<p>9 елам же вратный, иже близ\ елама {притвора} двернаго осми лакот, аилев же {подвои же его} двою лактей: и елам {притвор} дверный внутрьуду.

<p>10 И фее дверныя {чертози двернии} прямо фее {чертогом}, три о сию страну и три об\ ону, мера же едина трием: и мера едина аилам {подвоем} сюду и сюду.

<p>11 И размери широту входа вратнаго десяти лактей, широту же вратную тринадесяти лактей,

<p>12 и лакоть един сводимь прямо фееим {чертогом} лактя единаго и лактя единаго, предел сюду и сюду, и фее шести лактей о сию страну и шести лактей об\ ону страну.

<p>13 И размери врата от стены фее до стены фее, широта двадесяти и пяти лактей: сия врата ко вратом,

<p>14 и непокровенное елама {притвора} врат шестидесят лактей, (*двадесяти пяти) и фее {чертог} двора окрест,

<p>15 и непокровенное врат отвне в непокровенное (*врат) елама врат внутрьуду пятьдесят лактей.

<p>16 И оконца сокровена фееим {в чертозех} и в аилам {подвоех их} внутрь врат двора окрест: такожде и елам {притворам} оконца внутрьуду окрест, и на аилам {и на подвоех} финики сюду и сюду (изваяны).

<p>17 И введе мя во двор внутренний, и се, преграждения и междустолпия окрест двора, преграждении же тридесять в междустолпиих,

<p>18 и притворы противу задней стране врат, по долготе врат междустолпие нижнее.

<p>19 И размери широту двора от непокровенаго врат внешних внутрь ко непокровеному врат зрящих вне, лактей сто зрящих на восток: и введе мя на север,

<p>20 и се, врата зрящая на север двору внешнему, и размери я, долготу их и широту.

<p>21 И фее {чертози их} три о сию страну, три же об\ ону, и аилев {подвои их}, и еламы {притворы их}, и финики их: и бысть по мере врат зрящих на восток, пятидесяти лактей долгота их, а широта их двудесяти и пяти лактей:

<p>22 и оконца их, и еламы, и финики их, якоже врата зрящая на восток: и седмию восходами восхождаху на ня, и еламы внутрьуду.

<p>23 И врата двору внутреннему зрящая ко вратом северным, якоже врата зрящая на восток: и размери двор от врат до врат лактей сто.

<p>24 И веде мя к югу, и се, врата зрящая на юг, и размери я, и фее {чертоги их}, и аилева {подвои их}, и еламы {притворы их}, по темжде мерам.

<p>25 И оконца их и еламы окрест якоже и оконца елаг {оныя}, пятидесяти лактей долгота их, а широта двудесяти и пяти лактей,

<p>26 и седмь восходов им, и еламы внутрьуду, и финики их, един о сию страну, а другий об\ ону над\ аилев {подвоями их}.

<p>27 И врата прямо вратом двора внутренняго на юг: и размери двор от врат до врат на юг, сто лактей в широту.

<p>28 И введе мя во двор внутренний врат, яже на юг, и размери врата, яже на юг, по темжде мерам:

<p>29 и фее {чертози их}, и аилев {подвои их}, и еламы {притворы их} по темжде мерам.

<p>30 И оконца их и еламы окрест, пятидесяти лактей долгота их, а широта двудесяти и пяти лактей.

<p>31 Еламы же во двор внешний, и финики аилев {подвоем их}, и осмь восходов.

<p>32 И введе мя во врата зрящая на восток, и размери я по темжде мерам, и фее {чертоги их} и аилев {подвои} и еламы {притворы их} по темжде мерам.

<p>33 И оконца им, и еламы {и притворам их} окрест, пятидесяти лактей долгота их, а широта их двудесяти и пяти лактей.

<p>34 И еламы во двор внутренний, и финики на аилев {на подвоех их} сюду и сюду, и осмь восходов им.

<p>35 И введе мя во врата яже на север, и размери по темжде мерам,

<p>36 и фее и аилев и еламы, и оконца им окрест, пятидесяти лактей долгота их, а широта двудесяти и пяти лактей,

<p>37 и еламы во внешний двор, и финики аилеву {подвоем их} сюду и сюду, и осмь восходов им.

<p>38 И преграды их, и двери их, и еламы их пред\ враты их вторыми сток, тамо измывают всесожжения.

<p>39 Во еламе {в притворе} же врат, две трапезы о сию страну, две же об\ ону, еже закалати на них всесожжения, яже за грехи и яже за неведение.

<p>40 И созади стока всесожжений дверий зрящих на север две трапезы на восток противу задней стране (дверий) вторых, и противу елама врат две трапезы на восток.

<p>41 Четыри о сию страну, четыри же об\ ону противу задней стране врат, на тех закалают заколения: прямо осми трапез заколений:

<p>42 четыри же трапезы всесожжений каменны истесаны, в широту лактя единаго и пол, в долготу двух лактей и пол, а в высоту лакоть един: на тыя возлагают орудия, имиже закалают тамо всесожжения и заколения.

<p>43 И имеют ограждение мало истесано на длань внутрьуду окрест, верху же трапезы покров, еже покрыватися им от дождя и зноя.

<p>44 И введе мя во двор внутреннейший, и се, две преграды во внутреннейшем дворе, едина противу задней стране врат зрящих на север, вводящая на юг, а другая противу задней стране врат сущих на юг, зрящих же к северу.

<p>45 И рече ко мне: преграда сия, яже зрит на юг, жерцем есть, иже стрегут стражбу храма:

<p>46 а преграда, яже зрит к северу, жерцем есть стрегущым стражу требника: тии суть сынове садуковы, приступающии от левиа ко Господеви, еже служити ему.

<p>47 И размери двор ста лактей в долготу и в широту ста лактей, на четыри страны его, и требник прямо храму.

<p>48 И введе мя во елам {притвор} храма: и размери аил {подвои} елама пяти лактей широту о сию страну, пяти же лактей об\ ону, широта же дверная четырехнадесяти лактей, и бока дверная елама три лакти о сию страну, три же об\ ону.

<p>49 Долгота же елама двадесять лактей, а широта дванадесять лактей: и десятию степеньми восхождаху к нему, и столпи бяху у аилама {у подвоев}, един о сию страну, а другий об\ ону {В сей главе и в других сея книги главах оставлены еврейския речи в составе, понеже во всех греческих переводех стоят еврейския жь: а лучшаго ради вразумления читателем, значения их из\ъображены под\ составом славенски.}.

%{Глава}41.

<p>И введе мя во храм, и размери аилам {подвои}, шести лактей широта о сию страну и шести лактей широта аилам об\ ону,

<p>2 и широта врат десять лактей, и бока врат пяти лактей о сию страну и пяти об\ ону: и измери долготу их четыредесять лактей, а широту двадесять лактей.

<p>3 И вниде во двор внутренний, и размери аилам дверий двух лактей, и двери шести лактей, бока же дверная седми лактей о сию страну и седми об\ ону.

<p>4 И размери долготу дверий четыредесять лактей, а широту двадесять лактей пред\ лицем храма, и рече ко мне: сие святое святых.

<p>5 И размери стену храма шести лактей и широту страны четырех лактей окрест,

<p>6 страны же страна до страны тридесять и три дващи: и разстояние в стене храма во странах окрест, еже на прозрак быти входящым, да отнюд не прикасаются ко стенам храма.

<p>7 Широта же вышния страны по приложению от стены к вышней окрест храма, яко да разширяется свыше, и да от долних восходят на горняя, а от средних на трекровная.

<p>8 И видех храма высоту окрест разстояние стран равно трости шести лактей разстояния,

<p>9 широта же стены страны внеуду пяти лактей, и прочая между странами храма,

<p>10 и между преградами широта двадесяти лактей, окружность окрест храма.

<p>11 Двери же преград ко прочему дверий единых яже к северу: и дверь едина к югу, широта же света прочаго пяти лактей широта окрест.

<p>12 Раздел же противу прочему аки к морю седмьдесят лактей, широта стены разделяющия, широта окрест пять лактей, и долгота ея девятьдесят лактей

<p>13 и размери противу храма долготу сто лактей, и прочая и разделяющая, и стены их в долготу сто лактей.

<p>14 И широта противу храма, и прочая противу ста лактей.

<p>15 И размери долготу разделу противу лицу прочему созади храму тому, и прочая о сию страну и об\ ону ста лактей долготу: храм же и углы, и елам {притвор} внешний, доски постланы.

<p>16 И окна решетчатая свещения окрест трием (странам) еже приницати: храм же и яже близ\ его устлана древом окрест, и помост, и от помоста до окон: окна же отворяема трояко на приницание,

<p>17 и даже до дому внутренняго и до внешняго, и на всей стене окрест внутренней и внешней меры,

<p>18 и изваяннии херувими и финики: финик посреде херувима и херувима: два лица херувиму:

<p>19 лице человеческо к финику сюду и сюду, и лице львово к финику сюду и сюду, изваян весь храм окрест.

<p>20 От помоста даже до свода херувими и финики изваяни.

<p>21 Святое же и храм отверзаемь на четыри страны, пред\ лицем святых видение яко зрак требника древяна,

<p>22 три лакти высота его, а долгота дву лактей, и широта такожде: имеяше же роги, и основание его и стены его древяны. И рече ко мне: сия трапеза, яже пред\ лицем господним:

<p>23 двои же двери храму и двои двери святому,

<p>24 двоим дверем вращающымся: две вереи единым, и две вереи вторым дверем.

<p>25 И ваяния над\ ними и над\ дверьми храма херувим и финики, по ваянию святых, и древеса потребна пред\ лицем елама {притвора} от внеуду,

<p>26 и окна сокровена. И размери сюду и сюду в покровех елама, и страны храма древами сопряжены.

%{Глава}42.

<p>И введе мя во двор внешний на востоки, прямо врат яже к северу, и введе мя (внутрь), и се, преград пять держащыяся прочаго и держащыяся предела к северу,

<p>2 противу лица ста лактей долгота к северу, а широта пятьдесят лактей,

<p>3 расписаны якоже врата двора внутренняго, и якоже междустолпия внешняго двора чинорасположены, прямоличны притворы три.

<p>4 И прямо преградам проход десяти лактей в широту, во внутренняя пути единаго лактя на сто лактей долгота, и двери их к северу.

<p>5 И проходи горничнии такожде, яко изницаше междустолпие из\ него, от долнаго междустолпия, и разстояние: сице междустолпие и разстояние,

<p>6 и сице притворы: понеже трегубы бяху и столпов не имеша, якоже столпи преград: того ради изницаху из\ нижних и средних от земли.

<p>7 И свет внеуду, якоже преграды двора внешняго, зрящыя противу преградам, яже к северу, долгота пятидесяти лактей.

<p>8 Зане долгота преград зрящих во двор внешний бяше пятидесяти лактей, и тыя суть прямоличны тем: все же (бе) ста лактей.

<p>9 Двери же преград тех входа, иже на востоки, еже входити ими от двора внешняго,

<p>10 по свету сущаго в начале прохода: и к югу на лице юга, и прямо прочему, и прямо разделения, и преграды,

<p>11 и проход противу лицу их, по мерам преград яже к северу и по долготе их и по широте их, и по всем исходом их и по всем вращением их, и по светом их и по дверем их,

<p>12 преград яже к югу, и по дверем от начала прохода аки к свету разстояния трости, и на восток еже входити ими.

<p>13 И рече ко мне: преграды, яже к северу, и преграды, яже к югу, сущыя противу лицу разстояний, сия суть преграды святаго, в нихже ядят жерцы сынове садуковы, иже приступают ко Господеви, святая святых, и тамо положат святая святых и жертву, и яже за грехи и яже за неведение, понеже место свято есть.

<p>14 Да не входят тамо, кроме жерцев, и да не исходят от святаго во двор внешний, яко да присно святи будут приносящии, и да не прикасаются ризам их, в нихже служат, понеже свята суть, но да облекутся в ризы ины, егда прикасаются людем.

<p>15 И совершися размерение храма внутрьуду. И изведе мя по пути врат зрящих на восток, и размери подобие храма окрест чинорасположением.

<p>16 И ста созади врат зрящих на восток, и размери пять сот тростию мерною.

<p>17 И обратися на север, и размери на лице севера лактей пять сот тростию мерною.

<p>18 И обратися к морю, и размери на лице моря пять сот лактей тростию мерною.

<p>19 И обратися на юг, и размери противу югу пять сот тростию мерною.

<p>20 Четыри страны тоюжде тростию: и расположи его, и ограду окрест ему, пять сот лактей (долготу) на восток, и пять сот лактей широту, еже разлучати между святыми и между предстением сущим в чиноположении храма.

%{Глава}43.

<p>И веде мя ко вратом зрящым на востоки и изведе мя:

<p>2 и се, слава Бога Исраилева грядяше по пути врат зрящих на востоки, и глас полка аки глас усугубляющих многих, и земля светяшеся аки свет от славы его окрест.

<p>3 И видение, еже видех, по видению, еже видех, егда вхождах помазати град: и видение колесницы, юже видех, подобяшеся видению, еже видех на реце ховар. И падох на лице мое.

<p>4 Слава же господня вниде во храм по пути врат зрящих на восток.

<p>5 И взя мя дух и введе мя во двор внутренний: и се, полн славы дом Господень.

<p>6 И стах, и се, глас от храма глаголющаго ко мне, и муж стояше близ\ мене

<p>7 и рече ко мне: сыне человечь, видел ли еси место престола моего и место стопы ног моих, идеже вселится имя мое среде дому Исраилева во век; и не осквернят ктому имене моего святаго дом Исраилев, тии и старейшины их во блужении своем и во убийствах старейшин своих среде себе,

<p>8 внегда полагаху преддверие мое во преддвериих своих и праги моя близ\ прагов своих: и даша стену мою яко держащуюся мене и онех, и оскверниша имя мое святое в беззакониих своих, яже творяху: и скончах я в ярости моей и во избиении:

<p>9 и ныне да отринут блужение свое и убийства старейшин своих от мене, и вселюся среде их во век.

<p>10 Ты же, сыне человечь, покажи дому Исраилеву храм, и да престанут от грехов своих: и видение его, и чиноположение его,

<p>11 и тии приимут казнь свою о всех, яже сотвориша: и распишеши храм и уготование его, и исходы его и входы его, и бытие его и вся повеления его и вся законы его возвестиши им и да впишеши пред\ ними, и снабдят вся оправдания моя и вся повеления моя и сотворят я.

<p>12 И расписание храма на верху горы: вси пределы его окрест святая святых суть.

<p>13 Сей закон храма, и сия мера требника, в лакоть лактя и длани, недро глубины лакоть на лакоть и лакоть в широту, и ограждение устия ему окрест, пяди.

<p>14 И сия высота требника, и от глубины начала вдоления его ко очистилищу великому, еже внизу, двух лактей, широта же лакоть: а от очистилища малаго ко очистилищу великому лакти четыри, и широта лакоть.

<p>15 И ариил четырех лактей, а от ариила и выше рогов лакоть:

<p>16 ариил же дванадесять лактей в долготу и дванадесять лактей в широту, четвероуголен на четыри части своя.

<p>17 И очистилище четыренадесять лактей в долготу и четыренадесять лактей в широту, четвероуголно на четыри части своя: и ограждение ему окрест окружающее его пол лактя, и обдержание его лакоть окрест, и степени его зрящыя на восток.

<p>18 И рече ко мне: сыне человечь, сия глаголет Господь Бог Исраилев: сия заповеди требника в день сотворения его, еже возносити на нем всесожжения и возливати нань кровь.

<p>19 И даси жерцем и левитом, иже суть от семене садукова, приступающым ко мне, глаголет Господь Бог, еже служити мне, телца от говяд за грех:

<p>20 и да возмут от крове его и да возложат на четыри роги требника и на четыри части очистилища и на основание окрест, и окропиши е, и очистят е:

<p>21 и да возмут телца, иже за грех, и да сожжется во отлученнем храме вне святых.

<p>22 А во вторый день да возмут два козлища от коз непорочных за грех и да очистят требник, якоже очистиша телцем.

<p>23 И егда скончают очищение, да принесут телца от говяд непорочна и овна от овец непорочна,

<p>24 и да принесете пред\ Господа: и да возвергут на ня жерцы соль и да вознесут я Господеви всесожжения.

<p>25 Седмь дний да сотвориши козлище за грех по вся дни, и телца от говяд и овна от овец непорочна, да сотворят седмь дний:

<p>26 и да очистят требник и освятят его, и наполнят руки своя.

<p>27 И скончают седмь дний, и будет от осмаго дне и потом, сотворят жерцы на жертвеннице всесожжения ваша и яже спасения вашего: и прииму вы, глаголет Господь.

%{Глава}44.

<p>И обрати мя на путь врат святых внешних, зрящих на востоки: и сия бяху затворенна.

<p>2 И рече Господь ко мне: сия врата заключенна будут и не отверзутся, и никтоже пройдет ими: яко Господь Бог Исраилев внидет ими, и будут заключенна.

<p>3 Зане старейшина сей сядет в них ясти хлеб пред\ Господем: по пути елама {притвора} врат внидет и по пути его изыдет.

<p>4 И введе мя по пути врат яже к северу, прямо храму: и видех, и се, полн славы дом Господень. И падох ниц на лицы моем.

<p>5 И рече Господь ко мне: сыне человечь, сложи в сердцы твоем, и виждь очима твоима и ушима твоима слыши вся, елика аз глаголю с тобою, по всем повелением храма господня и по всем узаконением его: и устроиши сердце твое на вход храма по всем исходам его во всех святых.

<p>6 И речеши к дому прогневляющему мя, к дому Исраилеву: сия глаголет Господь Бог: да довлеет вам от всех беззаконий ваших, доме Исраилев,

<p>7 еже вводити вам сыны иноплеменничы необрезаны сердцем и необрезаны плотию, еже бывати им во святых моих, и оскверняху я, егда приносите вы хлебы, тук и мяса и кровь: и преступасте завет мой во всех беззакониих ваших,

<p>8 и не снабдесте хранити стражбы во святых моих, и постависте стражей стрещи стражбы святых моих себе.

<p>9 Того ради сице глаголет адонаи Господь: всяк сын иноплеменничь необрезан сердцем и необрезан плотию да не внидет во святая моя во всех сынех иноплеменничих, иже суть среде дому Исраилева:

<p>10 но и левити, иже отвергошася мене, егда заблуждаше Исраиль, иже заблудиша от мене в\ъслед помыслов своих, и возмут неправду свою

<p>11 и будут служаще во святых моих, вратари у дверий храма и служащии храму: тии да закалают жертвы и всесожжения людем и тии да станут пред\ людьми, еже служити им.

<p>12 Понеже служиша им пред\ лицем кумиров своих, и бысть дому Исраилеву в мучение неправды: того ради воздвигох на ня руку мою, глаголет Господь Бог (Исраилев), и возмут беззаконие свое,

<p>13 и не приступят ко мне служити мне, ни приносити ко святым сынов Исраилевых, ниже ко святым святынь моих, и возмут безчестие свое в заблуждении, в немже прельстишася:

<p>14 и учинят я стрещи стражбы храма на вся дела его

<p>15 и на вся, елика сотворят жерцы и левити, сынове садуковы, иже сохраниша стражбы святынь моих (и пути моя), егда заблуждаше дом Исраилев от мене: сии приступят ко мне, еже служити мне, и станут пред\ лицем моим, еже приносити мне жертву, тук и кровь, глаголет адонаи Господь.

<p>16 Сии внидут во святая моя и сии приступят ко трапезе моей, еже служити мне, и сохранят стражбы моя.

<p>17 И будет внегда входити им во врата двора внутренняго, в ризы льняны да облекутся, а да не облекутся в волняны, внегда служити им от врат двора внутренняго.

<p>18 И клобуки {Греч.: кидары.} льняны да имут на главах своих, и опоясания льняна да имут о чреслех своих, и да не препоясуются крепко:

<p>19 и егда исходят к людем во внешний двор, да совлекутся риз своих, в нихже тии служат, и да положат я в преградах святых, и облекутся в ризы ины, и да не освятят людий в ризах своих:

<p>20 и глав своих да не обриют, и влас своих да не растят, покрывающе покрыют главы своя.

<p>21 И вина да не пиет всяк жрец, егда входит во внутренний двор.

<p>22 И вдовицы и пущеницы да не поемлют себе в жену, но токмо девицу от племене дому Исраилева: и аще будет вдова жерча, да оную поймут.

<p>23 И люди моя да научат разлучати между святым и сквернавым, и между чистым и нечистым возвестят им.

<p>24 И на суде крове тии да стоят, еже разсуждати: оправдания моя да оправдят и суды моя да судят, и законы моя и повеления моя во всех праздницех моих сохранят, и субботы моя освятят.

<p>25 И над\ душу человека не приидут осквернитися {к мертвому да не прикоснутся}, но точию над\ отцем и материю, и сыном и дщерию, и братом и сестрою своею, яже не посягла за мужа, осквернится.

<p>26 И по очищении своем седмь дний да сочтет себе.

<p>27 И во оньже день входят во двор внутренний, еже служити во святилищи, да принесут очищение, глаголет Господь Бог.

<p>28 И будет им в наследие: аз им наследие, и одержание им не дастся в сынех Исраилевых, яко аз одержание их.

<p>29 Жертвы же и яже за грехи и за неведение сии да ядят: и всякое отлученное во Исраили тем да будет:

<p>30 начатки всех и первенцы всех и участия вся, от всех начатков ваших жерцем да будут: и начатки жит ваших да дасте жерцу, еже положити благословения в домех ваших.

<p>31 И всякия мертвечины и звероядины, от птиц и от скот да не ядят жерцы.

%{Глава}45.

<p>И егда разделяти вам землю в наследие, отлучите начаток Господеви, свято от земли, в долготу двудесяти и пяти тысящ, а в широту десяти тысящ, свято да будет во всех пределех их окрест.

<p>2 И да будут от того на святое пять сот, по пяти сот четвероуголно окрест, разстояние же их пятьдесят лактей окрест.

<p>3 И от сего размерения да размериши в долготу двадесять пять тысящ, а в широту десять тысящ: и в том да будет освящение, святая святых.

<p>4 Свято от земли да будет жерцем служащым во святем и да будет приступающым служити Господеви, и будет им место на домы отлученны освящению их,

<p>5 двадесять пять тысящ в долготу и двадесять {Евр.: десять.} тысящ в широту да будет, левитом служащым храму, тем во одержание грады ко обитанию.

<p>6 И одержание града да даси в широту пять тысящ, а в долготу двадесять пять тысящ, якоже начаток святых всему дому Исраилеву да будет

<p>7 и старейшине от того: и от сего в начатки святых, во одержание града по лицу начатков святынь и по лицу одержания града, яже к морю, и от сущих к морю, яже на восток: долгота же яко едина часть от предел иже к морю, и долгота ко пределом иже на восток земли.

<p>8 И будет ему во одержание во Исраили, и да не насилуют ктому старейшины Исраилевы людем моим, и землю да наследят дом Исраилев по племеном своим.

<p>9 Сия глаголет Господь Бог: да довлеют вам, старейшины Исраилевы, неправду и озлобление отвержите, суд же и правду сотворите: изымите насилие от людий моих, глаголет Господь Бог.

<p>10 Вес праведный и мера праведна и хиникс праведен да будут вам в меры:

<p>11 и хиникс такожде един да будет вам, еже приимати, десятая часть гомора хиникс, и десятая часть гомора ефи, мера к гомору да будет равна.

<p>12 И вес, двадесять оволи сикль, и двадесять пять сиклей, и двадесять сиклей, и пятьнадесять сиклей мнас будет вам.

<p>13 И сей начаток, егоже отлучите, шестую часть меры от гомора пшеницы и шестую часть ефи от кора ячменя.

<p>14 Заповедь же о елеи, меру елеа от десяти мер, понеже десять мер суть гомор.

<p>15 И овча едино от десяти овец участие от всех отечеств Исраилевых, на жертвы и на всесожжения и на спасение, еже умолити о вас, глаголет Господь Бог.

<p>16 Вси же людие земли да дадят сей начаток старейшине Исраилеву,

<p>17 и старейшиною да бывают всесожжения: и жертвы и возлияния будут в праздники и в новомесячия, и в субботы и во вся праздники дому Исраилева: той сотворит яже за грехи и жертву, и всесожжения и яже спасения, еже умоляти о доме Исраилеве.

<p>18 Тако глаголет Господь Бог: в первый месяц, во един день месяца, да возмете телца от говяд непорочна, еже очистити святое:

<p>19 и да возмет жрец от крове очищения и да возлиет на праги храма и на четыри углы святилища, и на жертвенник и на праги врат двора внутренняго.

<p>20 И сице да сотвориши в седмый месяц: во един (день) месяца возмеши от коегождо неведущаго и от младенца, и очистите храм.

<p>21 В первый месяц, четвертагонадесять дне месяца, да будет вам пасха праздник: седмь дний да ясте опресноки.

<p>22 И сотворит старейшина в той день за ся и за дом и за вся люди земли, телца за грех:

<p>23 в седмь же дний праздника да сотворит всесожжения Господеви седмь телцев и седмь овнов непорочных по всяк день седми дний: и за грех козлище от коз на всяк день, и жертву,

<p>24 и опресноки телцу и опресноки овну да сотвориши, и елеа ин опресноку.

<p>25 В седмый же месяц, в пятыйнадесять день месяца, в празднице сотвориши по томужде, седмь дний, якоже и за грех, и якоже всесожжения, и якоже дар, и якоже масло древяное.

%{Глава}46.

<p>Сия глаголет Господь Бог: врата, яже во дворе внутреннем зрящая на восток, да будут затворена на шесть дний делных: в день же субботный да отверзаются, и в день новомесячия да отверзутся.

<p>2 И внидет старейшина по пути елама {притвора} врат внешних и да станет у преддверия врат, и да сотворят жерцы всесожжения его и яже спасения его:

<p>3 и да поклонится у преддверия врат и изыдет, врата же да не заключатся до вечера, и да покланяются людие земли у преддверия врат тех в субботы и в новомесячия пред\ Господем.

<p>4 И всесожжения да принесет старейшина в день субботный Господеви, шесть агнцев непорочных и овна непорочна,

<p>5 и манау {дар}, опреснок овну, и агнцем жертву, дар руки своея, и елеа ин опресноку.

<p>6 И в день новомесячия телец от стада непорочен и шесть агнцев и овен непорочен да будет,

<p>7 и опреснок телцу и опреснок овну да будет манаа, и агнцем, якоже постигнет рука его, и масла ин опресноку.

<p>8 И егда входит старейшина, по пути елама врат да внидет и по пути врат да изыдет.

<p>9 И егда входят людие земли пред\ Господа в праздники, входящии по пути врат зрящих на север поклонитися, да исходят по пути врат яже на юг: и иже входят по пути врат яже на юг, да исходят по пути врат яже на север, да не возвращаются во врата, имиже внидоша, но прямо им да изыдут.

<p>10 И старейшина посреде их, егда тии входят, да внидет с ними, и егда исходят, да изыдет.

<p>11 И в праздники и в торжества да будет манаа опреснок телцу и опреснок овну, и агнцем, якоже постигнет рука его, и елеа ин опресноку.

<p>12 Аще же сотворит старейшина исповедание, всесожжение спасения Господеви, и отворит себе врата зрящая на восток и сотворит всесожжение свое и яже спасения своего, якоже есть обычай творити в день субботный: и да изыдет и затворит двери по исхождении своем:

<p>13 агнца же единолетнаго непорочна да сотворит во всесожжение на всяк день Господеви, заутра да сотворит его.

<p>14 И манаа {приношение} да сотворит над\ ним заутра заутра, шестую часть меры, и елеа третию часть ина, еже смесити семидал манаа Господеви, заповедь вечная присно.

<p>15 Да сотворите агнца, и манаа, и масло древяно да сотворите заутра всесожжение присно.

<p>16 Сия глаголет Господь Бог: аще даст старейшина даяние единому от сынов своих от наследия своего, сие сыном его да будет: одержание их сие в наследие.

<p>17 Аще же даст даяние единому от раб своих, да будет ему до лета отпущения, и да воздаст старейшине: обаче наследие сынов его им да будет.

<p>18 И да не вземлет старейшина от наследия людий еже насилити им, от одержания своего даст наследие сыном своим: яко да не расточатся людие мои кийждо от одержания своего.

<p>19 И введе мя во вход врат, яже к югу, в преграду святых жерцев, зрящую на север: и се, тамо место отлучено.

<p>20 И рече ко мне: сие место есть, идеже варят жерцы, яже за неведение и яже за грехи, и тамо да пекут манау весьма, еже не износити во двор внешний освящати люди.

<p>21 И изведе мя во двор внешний и обведе мя на четыри части двора: и се, двор по углам двора.

<p>22 По углу двор, на четырех углех двора, двор малый в долготу лактей четыредесять, а в широту лактей тридесять, мера едина четырем.

<p>23 И преграды окрест в них, окрест четырем: и поварни устроеныя под\ преградами окрест.

<p>24 И рече ко мне: сии домове поваров, идеже варят служащии храму заколения людская.

%{Глава}47.

<p>И введе мя ко преддверию храма, и се, вода исхождаше из\ под\ непокровеннаго храма на восток, яко лице храма зряше на восток, и исхождаше вода от страны десныя, от юга к жертвеннику.

<p>2 И изведе мя по пути врат яже на север и обведе мя путем вратным внеуду ко вратом двора, зрящаго на восток, и се, вода исхождаше от страны десныя,

<p>3 якоже исход мужа противу: и мера в руце его: и измери тысящу мерою, и прейде водою воду оставления {Евр.: и преведе мя чрез\ воду даже до глезн.}.

<p>4 И (паки) измери тысящу, и преведе мя чрез\ воду, и взыде вода до колен: и размери тысящу, и взыде вода даже до чресл.

<p>5 И размери тысящу, поток, и не возможе прейти {Евр.: и не могох прейти.}, яко кипяше вода, аки шум поточный, егоже не прейдут.

<p>6 И рече ко мне: видел ли еси, сыне человечь; И веде мя и обрати мя на брег речный, во обращении моем:

<p>7 и се, на брезе речнем древеса многа зело сюду и сюду.

<p>8 И рече ко мне: вода сия текущая в галилею, яже на восток, и низхождаше ко аравии, и грядяше до моря к воде исхода, и исцелит воды:

<p>9 и будет всяка душа животных вреющих, на вся, на няже найдет тамо река, жива будут: и будут тамо рыбы многи зело, яко приидет тамо вода сия и исцелит, и живо будет всякое, на неже аще приидет река, тамо живо будет.

<p>10 И станут тамо рыбарие от ингадда до ингалима: сушило мрежам будет, о себе будет: и рыбы ея яко рыбы моря великаго, множество много зело.

<p>11 И во исходе ея и во обращении ея и в возвышении ея мелины ея не исцелятся, в соль вдадутся:

<p>12 и над\ реку взыдет, и на брезе ея оба полы, всякое древо ядомое не обетшает у нея, ни оскудеет плод его, новости своея первый плод принесет, ибо воды их сия от святых исходят, и будет плод их в снедь и прозябение их во здравие.

<p>13 Сице глаголет Господь Бог: сия пределы наследите земли, двунадесяти племеном сынов Исраилевых приложение ужа.

<p>14 И наследите ю кийждо, якоже брат его, на нюже воздвигох руку мою, еже дати ю отцем их, и падет земля сия вам в наследие.

<p>15 И сии пределы земли на север, от моря великаго сходящаго и отделяющаго вход имаселдам,

<p>16 маавфирас, еврамилиам среде предел дамасковых и среде предел имафовых, дворы савнани, иже суть выше предел авранитидских.

<p>17 Сии пределы от моря: от двора енанова, пределы дамасковы, и яже к северу, и предел емафов, и предел северск.

<p>18 И яже на востоки: между авранитидою и между дамаском, и между галаадитидою и между землею Исраилевою, иордан делит к морю, еже на востоки фиников: сия на востоки.

<p>19 И яже к югу и ливу: от фемана и фиников даже до воды маримоф-кадим, продолжающееся к морю великому.

<p>20 Сия страна юга и лива, сия страна моря великаго разделяет даже прямо входу имаф, даже до входа его: сия суть яже к морю имаф.

<p>21 И разделите землю вам, племеном Исраилевым.

<p>22 Расположите ю жребием вам и пришелцем обитающым среде вас, иже родиша сыны посреде вас, и будут вам яко туземцы в сынех Исраилевых: с вами да ядят во участии среде племен Исраилевых,

<p>23 и будут в племени пришелцев, в пришелцех иже с ними: тамо дадите участие им, глаголет Господь Бог.

%{Глава}48.

<p>Сия же имена племен от начала еже к северу, по стране схождения разделяющаго ко входу имафову двора енаня, предел дамасков к северу по стране имафова двора: и будут им яже на востоки, даже до моря, даново едино.

<p>2 И от предел дановых к востоком даже до моря, асирово едино.

<p>3 И от предел асировых, от сущих к востоком, даже до моря, неффалимле едино.

<p>4 От предел же неффалимлих от страны восточныя даже до страны моря, манассиино едино.

<p>5 От предел же манассииных, сущих на востоки, даже до сущих к морю, ефремле едино.

<p>6 От предел же ефремлих, иже на восток, даже до моря, рувимле едино.

<p>7 От предел же рувимлих, иже на востоки, даже до моря, иудино едино.

<p>8 А от предел иудиных, иже к востоком, даже до моря, будет начаток уделения двадесяти и пяти тысящ широта, и долгота якоже едина от частей сущих к востоком, и даже до тех яже к морю: и будет святое посреде их.

<p>9 Начаток, егоже отделят Господеви, в долготу двадесять и пять тысящ и в широту двадесять и пять тысящ.

<p>10 От сих будет начаток святых жерцем, к северу (в долготу) двадесять и пять тысящ, и к морю в широту десять тысящ, и к востоку десять тысящ, и на юг в долготу двадесять и пять тысящ: и гора святых будет посреде его

<p>11 жерцем, освященным сыном садуковым, стрегущым стражбы храма, иже не прельстишася во прельщение сынов Исраилевых, якоже прельстишася левити.

<p>12 И будет им начаток даемый от начатков земли, святое святых от предел левитских.

<p>13 Левитом же ближняя пределов жреческих, двадесяти и пяти тысящ в долготу, а в широту десяти тысящ: вся долгота двадесяти и пяти тысящ, а широта десяти тысящ.

<p>14 Да не продастся от него, ни заменится, ниже отимутся первая жита земли, яко свято есть Господеви.

<p>15 Пять же тысящ избыточных в широте двадесяти и пяти тысящей, предградие да будет граду на вселение и в разстояние его: и да будет град среде его.

<p>16 И сия меры его: от севера четыре тысящы и пять сот, и от юга четыре тысящы и пять сот, и от восток четыре тысящы и пять сот, и от моря четыре тысящы и пять сот.

<p>17 И да будет разстояние граду к северу двусту и пятидесяти, и к югу двусту и пятидесяти, и на восток двусту и пятидесяти, и к морю двусту и пятидесяти.

<p>18 Избыток же долготы держащься начатков святых десять тысящ к востоком и десять тысящ к морю: и будут начатки святаго, и будут жита ея во хлебы делающым град.

<p>19 Делающии же град да делают его от всех племен Исраилевых.

<p>20 Весь начаток двадесяти и пяти тысящ на двадесять и пять тысящ: четвероуголно отделите от него начаток святаго, от одержания градскаго,

<p>21 а избыток старейшине от сего: и от онаго, от начатков святаго и во участие града, спреди на двадесять и пять тысящ долгота, до предел, иже к морю и к востоком, спреди на двадесять и пять тысящ, до предел, иже к морю, близ\ частей старейшины: и да будет начаток святых и освящение храма среде его.

<p>22 От участия же левитска и от участия града, среде старейшин, будет среде предел иудиных и среде предел вениаминих, и старейшин да будет.

<p>23 А избыточное племен от сущих к востоком даже до сущих к морю, вениаминово едино.

<p>24 От предел же вениаминих к востоком даже до страны яже к морю, симеоне едино.

<p>25 От предел же симеоних, от страны яже на восток даже до страны яже к морю, иссахарово едино.

<p>26 А от предел иссахаровых, от востоков даже до моря, завулоне едино.

<p>27 От предел же завулоних, от востока даже до страны моря, гадово едино.

<p>28 От предел же гадовых, от востока даже до ливы: и будут пределы его от юга, и воды варимоф-кадиса, наследия даже до моря великаго.

<p>29 Сия земля, юже расположите жребием племеном Исраилевым: и сии разделы их, глаголет Господь Бог.

<p>30 И сии исходы града, иже к северу, четыре тысящы и пять сот мерою:

<p>31 врата же града по именом племен Исраилевых: врата троя на север: врата рувимля едина, врата же иудина едина и врата левиина едина:

<p>32 и на восток четыре тысящы и пять сот, и врата троя: врата едина иосифова, врата же едина вениаминя и врата данова едина:

<p>33 и яже к югу четыре тысящы и пять сот мерою, и врата троя: врата едина симеону, врата же едина иссахару и врата едина завулону:

<p>34 и яже к морю четыре тысящы и пять сот мерою: врата троя: врата едина гадова, и врата асирова едина и врата неффалимова едина.

<p>35 Округлость же осминадесяти тысящ: имя же граду, от негоже дне будет, %[Господь тамо%] будет имя ему.

<p><br>Конец книзе пророка иезекииля: имать в себе глав 48.
