Иоиль

%{Глава}1

<p>1 Слово господне, иже бысть ко иоилю сыну вафуилеву.

<p>2 Слышите сия, старцы, и внушите, вси живущии на земли: аще быша сицевая во днех ваших или во днех отец ваших;

<p>3 О сих чадом своим поведите, а чада ваша чадом своим, а чада их роду другому:

<p>4 останок гусениц поядоша прузи, и останок пругов поядоша мшицы, и останок мшиц поядоша сиплеве.

<p>5 утрезвитеся, пиянии, от вина своего и плачитеся: рыдайте, вси пиющии вино до пиянства, яко отяся от уст ваших веселие и радость.

<p>6 Понеже язык взыде на землю мою крепок и безчислен: зубы его (якоже) зубы львовы, и членовныя его якоже львичища:

<p>7 положи виноград мой в погубление и смоквы моя в сломление: взыскуя об\ъиска и и сверже, обели лозие его.

<p>8 Восплачися ко мне паче невесты препоясаныя во вретище по мужи своем девственнем.

<p>9 Извержеся жертва и возлияние из\ дому господня: плачитеся, жерцы, служащии жертвеннику господню,

<p>10 яко опустеша поля. плачися, земле, яко пострада пшеница, и изсше вино, умалися елей,

<p>11 посрамишася земледелателе. плачитеся, села, по пшенице и по ячмени, яко погибе об\ъимание от нивы,

<p>12 виноград изсше, и смоквы умалишася: шипки, и финикс, и яблонь, и вся древа польская изсхоша, яко посрамиша радость сынове человечи.

<p>13 Препояшитеся и бийтеся, жерцы, плачитеся, служащии жертвеннику: внидите, поспите во вретищих, служащии Богу, яко отяся от дому Бога вашего жертва и возлияние:

<p>14 освятите пост, проповедите цельбу, соберите старейшины вся живущыя на земли в дом Бога вашего и воззовите ко Господу усердно:

<p>15 увы мне, увы мне, увы мне в день! яко близ\ есть день Господень, и яко беда от беды приидет:

<p>16 яко пред\ очима вашима пищы взяшася и от дому Бога вашего веселие и радость.

<p>17 Вскочиша юницы у яслей своих, погибоша сокровища, раскопашася точила, яко посше пшеница.

<p>18 Что положим себе; восплакашася стада волов, яко не бе пажити им, и паствы овчыя погибоша.

<p>19 К тебе, Господи, возопию, яко огнь потреби красная пустыни, и пламень пожже вся древа польская,

<p>20 и скоти польстии воззреша к тебе, яко посхоша источницы воднии, и огнь пояде красная пустыни.

%{Глава}2

<p>1 Вострубите трубою в сионе, проповедите в горе моей святей, и да смятутся вси живущии на земли, яко предстоит день Господень, яко близ\,

<p>2 день тмы и бури, день облака и мглы: якоже утро разлиются по горам людие мнози и крепцы, подобни им не быша от века, и по них не приложится до лет в род и род:

<p>3 яже пред\ ним огнь потребляяй, и яже за ним возгараяся пламень: якоже рай сладости земля пред\ лицем его, и яже созади его поле пагубы, и спасающагося не будет им:

<p>4 якоже вид конский вид их, и якоже конницы, тако проженут:

<p>5 якоже глас колесниц на верхи гор востекут, и яко глас пламене огненна попаляюща тростие, и яко людие мнози и крепцы воополчающиися на брань.

<p>6 От лица их сокрушатся людие: всякое лице аки опаление горнца.

<p>7 Якоже борцы потекут, и якоже мужие храбри взыдут на ограды: и кийждо в путь свой пойдет, и не совратят путий своих,

<p>8 и кийждо от брата своего не отступит: отягощени оружии своими пойдут и в стрелах своих падут, но не скончаются.

<p>9 Града имутся, и на забрала востекут, и на храмины взлезут, и оконцами внидут, якоже татие.

<p>10 Пред\ лицем его смятется земля и потрясется небо: солнце и луна померкнут, и звезды угасят свет свой.

<p>11 И Господь даст глас свой пред\ лицем силы своея, яко мног есть зело полк его, яко крепка дела словес его: зане велик день Господень, велик и светел зело, и кто будет доволен ему;

<p>12 И ныне глаголет Господь Бог ваш: обратитеся ко мне всем сердцем вашим в посте и в плачи и в рыдании,

<p>13 и расторгните сердца ваша, а не ризы вашя, и обратитеся ко Господу Богу вашему, яко милостив и щедр есть, долготерпелив и многомилостив и раскаявайся о злобах.

<p>14 Кто весть, обратится ли, и раскается, и оставит за собою благословение и жертву и возлияние Господу Богу вашему;

<p>15 Вострубите трубою в сионе, освятите пост, проповедите цельбу,

<p>16 соберите люди, освятите церковь, изберите старейшины, совокупите младенцы ссущыя сосцы: да изыдет жених от ложа своего, и невеста от чертога своего.

<p>17 Между степеньми жертвенника восплачутся жерцы служащии Господу и рекут: пощади, Господи, люди твоя и не даждь достояния твоего на укоризну, да не обладают ими языцы, да не рекут во языцех: где есть Бог их;

<p>18 И возревнова Господь о земли своей и пощаде люди своя.

<p>19 И отвеща Господь людем своим и рече: се, аз вам послю пшеницу и вино и масло древяное, и насытитеся их, и не дам вас ксему на поругание во языцех:

<p>20 и сущаго от севера отжену от вас и отрину его на землю безводную, и погублю лице его в мори первем и задняя его в мори последнем, и взыдет гнилость его, и взыдет смрад его, яко возвеличи дела своя.

<p>21 Дерзай, земле, радуйся и веселися, яко возвеличи Господь, еже сотворити.

<p>22 Дерзайте, скоти польстии, яко прозябнуша поля пустыни, яко древо принесе плод свой, виноград и смокви даша силу свою.

<p>23 И чада сионя, радуйтеся и веселитеся о Господе Бозе вашем, яко даде вам пищу в правду и одождит вам дождь ранний и поздный, якоже и прежде:

<p>24 и наполнятся гумна ваша пшеницы, и преизлиются точила вином и елеем.

<p>25 И воздам вам вместо лет, в няже поядоша прузи и мшица, и сиплеве и гусеницы, сила моя великая, юже послах на вы:

<p>26 и снесте ядуще и насытитеся, и похвалите имя Господа Бога вашего, яже сотвори с вами чудеса: и не посрамятся людие мои во век.

<p>27 И уведите, яко посреде Исраиля аз есмь, и аз Господь Бог ваш, и несть иного разве мене: и не посрамятся ктому людие мои во век.

<p>28 И будет по сих, и излию от духа моего на всяку плоть, и прорекут сынове ваши и дщери вашя, и старцы ваши сония узрят, и юноты ваши видения увидят:

<p>29 ибо на рабы моя и на рабыни моя во дни оны излию от духа моего:

<p>30 и дам чудеса на небеси и на земли, кровь и огнь и курение дыма:

<p>31 солнце обратится во тму, и луна в кровь, прежде неже приити дню господню великому и просвещенному:

<p>32 и будет, всяк иже призовет имя господне, спасется: яко в горе сионе и во иерусалиме будет спасаемый, якоже рече Господь, и благовествуемии, ихже Господь призва.

%{Глава}3

<p>1 Яко се, аз во дни тыя и во время оно, егда возвращу пленники иудины и иерусалимли,

<p>2 и соберу вся языки, и сведу я на юдоль иосафатову, и разсуждуся с ними ту о людех моих и о наследии моем Исраили, иже разсеяшася во языцех, и землю мою разделиша.

<p>3 И на люди моя вергоша жребия, и даша отрочища блудницам, и отроковицы продаяху на вине и пияху.

<p>4 И что вы мне, тире и сидоне и вся галилеа иноплеменников; еда воздаяние вы воздаете мне; или памятозлобствуете вы на мя; остро и быстро воздам воздаяние ваше на главы вашя,

<p>5 понеже сребро мое и злато мое взясте, и избранная моя и добрая внесосте в требища ваша,

<p>6 и сыны иудины и сыны иерусалимли продасте сыном еллинским, яко да ижденете я от предел их.

<p>7 И се, аз возставлю я от места, в неже продасте я тамо, и воздам воздаяние ваше на главы вашя:

<p>8 и отдам сыны вашя и дщери вашя в руце сынов иудиных, и продадят я в плен во страну далече сущу, яко Господь глагола.

<p>9 Проповедите сия во языцех, освятите рать, возставите сечцы, приведите и восходите, вси мужие воинстии,

<p>10 разсецыте рала ваша на мечы и серпы вашя на копия: немощный да глаголет, яко могу аз:

<p>11 совокупляйтеся и входите, вси языцы окрест, и соберитеся ту: кроткий да будет храбр.

<p>12 Да востанут и взыдут вси языцы на юдоль иосафатову, яко тамо сяду разсудити вся языки яже окрест.

<p>13 Испустите серпы, яко предстоит об\ъимание винограда: внидите, топчите, яко исполнь точило, изливаются подточилия, яко умножишася злобы их.

<p>14 Гласи прогласишася на поли судебнем, яко близ\ день Господень на юдоли судебней.

<p>15 Солнце и луна померкнут, и звезды скрыют свет свой.

<p>16 Господь же от сиона воззовет и от иерусалима даст глас свой, и потрясется небо и земля: Господь же пощадит люди своя и укрепит (Господь) сыны Исраилевы.

<p>17 И увесте, яко аз Господь Бог ваш, вселяяся в сионе в горе моей святей: и будет иерусалим свят, и иноплеменницы не пройдут сквозе его ктому.

<p>18 И будет в той день, искаплют горы сладость, и холми источат млеко, и вси источницы иудины источат воды, и источник от дому господня изыдет и напоит водотечь сития.

<p>19 Египет в погибель будет, и идумеа в поле погибели будет за озлобление сынов иудиных, понеже пролияша кровь праведную на земли своей:

<p>20 иудеа же во веки населится, и иерусалим в роды родов.

<p>21 И взыщу крови их и не обезвиню: и Господь вселится в сионе.
