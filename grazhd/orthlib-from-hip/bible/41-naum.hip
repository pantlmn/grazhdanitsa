Наум

%{Глава}1

<p>1 Пророчество о ниневии: книга видения наума сына елкесеева.

<p>2 Бог ревнив и мстяй Господь, мстяй Господь с яростию, Господь мстяй сопостатом своим и потребляяй сам враги своя.

<p>3 Господь долготерпелив, и велика крепость его, и очищаяй не очистит Господь: в скончании и трусе путь его, и облацы прах ног его:

<p>4 запрещаяй морю и изсушаяй е и вся реки опустошаяй. умалися васанитида и кармил, и процветающая ливана оскудеша:

<p>5 горы потрясошася от него, и холми поколебашася, и ужасеся земля от лица его, вселенная и вси живущии на ней.

<p>6 От лица гнева его кто постоит; и кто сопротивится во гневе ярости его; ярость его растаевает власти, и камение сотрошася от него.

<p>7 Благ Господь терпящым его в день скорбения, и знаяй боящыяся его:

<p>8 и в потопе пути скончание сотворит: востающыя и враги его поженет тма.

<p>9 Что помышляете на Господа; скончание сам сотворит, не отмстит дважды купно в скорби:

<p>10 понеже до основания своего оляденеет, и аки блющь и оплетающься снеден будет, и аки трость сухоты полна.

<p>11 Из\ тебе изыдет помысл на Господа злый, совещаваяй сопротивная.

<p>12 Сия глаголет Господь: обладаяй водами многими, и сице разступятся, и слух твой не услышится ктому:

<p>13 и ныне сокрушу жезл его от тебе и узы твоя расторгну.

<p>14 И заповесть о тебе Господь, не разсеется от имене твоего ктому: от дому Бога твоего потреблю изваянная и слиянная положу гроб твой, яко скори (есте).

<p>15 Се, на горах ноги благовествующаго и возвещающаго мир: празднуй, иудо, праздники твоя, воздаждь обеты твоя, зане не приложат ктому еже проити сквозе тебе во обетшание: скончася и извержеся.

%{Глава}2

<p>1 Взыде вдыхаяй в лице твое, отемляй от оскорбления: усмотри путь, укрепи чресла, возмужай крепостию зело:

<p>2 понеже отврати Господь укоризну иаковлю, якоже укоризну Исраилеву: зане отрясающии отрясоша я и лозы их растлиша.

<p>3 оружия силы их от человек, мужы сильныя играющыя во огни: брозды колесниц их в день уготования его, и конницы возмятутся на путех,

<p>4 и смятутся колесницы и сплетутся на стогнах: вид их яко свещы огненны, и яко молния протекающая.

<p>5 И помянутся старейшины их, и побегнут в день, и изнемогут в пути своем, и потщатся на забрала его, и уготовят предния стражбы своя.

<p>6 Врата градная отверзошася, и царства падоша, и имение открыся.

<p>7 Сия же восхождаше, и рабыни ея ведяхуся, яко голубицы воркующя в сердцах своих:

<p>8 и ниневиа, аки купель водная воды ея, и тии бежаще не сташа, и не бе взирающаго.

<p>9 Расхищаху сребро, расхищаху злато, и не бяше конца имения ея: отяготишася паче всех сосудов вожделенная ея.

<p>10 Истрясение и вострясение, и воскипение и сердца сокрушение, и разслабление колен и болезни по всем чреслом, и лице всех, аки опаление котла.

<p>11 Где есть виталище львов и пажить сущая львичищем; камо иде лев, еже влезти тамо львичищу, и не бяше устрашающаго.

<p>12 Лев восхити доволная львичищем своим и удави львицам своим, и наполни ловитвы гнездо свое и виталище свое похищения.

<p>13 Се, аз на тя, глаголет Господь вседержитель, и пожгу дымом множество твое, и львы твоя пояст оружие: и потреблю от земли ловитву твою, и не услышатся ктому дела твоя.

%{Глава}3

<p>1 О, граде кровей, весь лживый, полн неправды! не осяжется ловитва.

<p>2 Глас бичей и глас труса колес, и коня текуща и колесницы шумящия,

<p>3 и конника едуща, и блистающа меча и блистающих оружий, и множества язвеных и тяжкаго падения, и не бяше конца языком ея: и изнемогут в телесех своих от множества блужения.

<p>4 Блудница добра и приятна, началница волхвований, продающая языки во блужении своем и племена в чародеяниих своих.

<p>5 Се, аз на тя, глаголет Господь Бог вседержитель, и открыю задняя твоя к лицу твоему, и покажу языком срамоту твою и царствам безчестие твое,

<p>6 и возвергу на тя огнушение по нечистотам твоим, и положу тя в притчу.

<p>7 И будет, всяк видяй тя снидет с тебе и речет: окаянная ниневиа, кто постенет по ней; откуду взыщу утешение ей;

<p>8 уготовити часть, устроити струну, уготовити часть аммону, живущая в реках, вода окрест ея, ейже начало море, и вода забрала ея:

<p>9 и ефиопиа крепость ея и египет, и несть конца бегству твоему: и фуд и ливиане быша помощницы ея.

<p>10 И сия в преселение пойдет пленница, и младенцы ея разбиют в началех всех путий ея, и о всех славных ея вергут жребия, и вси воеводы ея свяжутся путы.

<p>11 И ты упиешися и будеши презрена, и ты сама себе взыщеши помощи от враг.

<p>12 Вся твердели твоя яко смоквичие стражу имущее: аще поколеблются, впадут во уста ядущаго.

<p>13 Се, людие твои, яко жены в тебе: врагом твоим отворяема отворятся врата земли твоея, и пояст огнь вереи твоя.

<p>14 Воду одержания восхити себе сама и утверди твердели твоя: влези в брение и поперися в плевах, утверди паче плинфа.

<p>15 Тамо пояст тя огнь, потребит тя мечь, поядят тя аки прузи, и отягчаеши аки мшица.

<p>16 умножила еси купли твоя паче звезд небесных: мшицы устремишася и возлетеша.

<p>17 Возскочи аки пруг смесник твой, аки акрида восходящая на ограду в день студеный: солнце взыде, и отлете, и не познася место ея: люте им!

<p>18 Воздремашася пастуси твои, царь ассирийск успи сильныя твоя, воздвигошася людие твои на горы, и не бяше приемлющаго.

<p>19 Несть цельбы сокрушению твоему, разгореся язва твоя: вси слышащии весть твою восплещут руками о тебе: понеже на кого не найде злоба твоя всегда;
