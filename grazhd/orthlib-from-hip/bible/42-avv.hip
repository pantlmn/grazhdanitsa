Аввакум

%{Глава}1

<p>1 Видение, еже виде аввакум пророк.

<p>2 Доколе, Господи, воззову, и не услышиши; возопию к тебе обидимь, и не избавиши;

<p>3 Вскую мне показал еси труды и болезни, смотрити страсть и нечестие; противу мне бысть суд, и судия вземлет.

<p>4 Сего ради разорися закон, и не производится в совершение суд: яко нечестивый преобидит праведнаго, сего ради изыдет суд развращен.

<p>5 Видите, презорливии, и смотрите, и чудитеся чудесем и изчезните: понеже дело аз делаю во днех ваших, емуже не имате веровати, аще кто исповесть вам.

<p>6 Зане, се, аз возставляю халдеи, язык горький и борзый, ходящий по широтам земли, еже наследити селения не своя:

<p>7 страшен и явлен есть, от него суд его будет, и взятие его от него изыдет:

<p>8 и изскочат паче рысей кони его и быстрее волков аравийских, и поедут конницы его и устремятся издалеча и полетят аки орел готов на ядь.

<p>9 Скончание на нечестивыя приидет, сопротивляющыяся лицам их противу, и соберет яко песок пленники.

<p>10 И той над\ царьми посмеется, и мучителие играние его, и той над\ всякою тверделию поругается, и обложит вал, и воз\ъобладает ею.

<p>11 Тогда пременит дух и прейдет и помолится: сия крепость Богу моему.

<p>12 Неси ли ты искони, Господи Боже, святый мой; и не умрем. Господи, на суд учинил еси его, и созда мя обличати наказание его.

<p>13 Чисто око еже не видети зла и взирати на труды болезненныя: вскую призираеши на презорливыя; премолчаваеши, егда пожирает нечестивый праведнаго;

<p>14 и сотвориши человеки яко рыбы морския и яко гады не имущыя старейшины.

<p>15 Скончание удою восхити и привлече его мрежею и собра его сетьми своими: сего ради возвеселится и возрадуется сердце его:

<p>16 сего ради пожрет мрежи своей и покадит сеть свою, яко теми разблажи часть свою и пищи своя избранныя:

<p>17 сего ради прострет мрежу свою и присно избивати языков не пощадит.

%{Глава}2

<p>1 На стражи моей стану, и взыду на камень, и посмотрю еже видети, что возглаголет во мне и что отвещаю на обличение мое.

<p>2 И отвеща Господь ко мне и рече: впиши видение, и яве на дске, яко да постигнет читаяй я.

<p>3 Зане еще видение на время, и просияет в конец, а не вотще: аще умедлит, потерпи ему, яко идый приидет и не умедлит.

<p>4 Аще усумнится, не благоволит душа моя в нем: праведник же (мой) от веры жив будет.

<p>5 Презорливый же и обидливый муж и величавый ничесоже скончает: иже разшири аки ад душу свою, и сей яко смерть ненасыщен: и соберет к себе вся языки и приимет к себе вся люди.

<p>6 Не сия ли вся на него притчу приимут и гадание в повесть его; и рекут: горе умножающему себе не сущая его, доколе; и отягчающему узу свою тяжце.

<p>7 Яко внезапу востанут угрызающии его, и ободрятся наветницы твои, и будеши в разграбление им.

<p>8 Понеже ты пленил еси страны многи, пленят тя вси оставшии людие крове ради человечи и нечестия земли и града и всех живущих на ней.

<p>9 Горе лихоимствующым лихоимство злое дому своему, еже учинити на высоте гнездо свое, еже исторгнути от руки злых.

<p>10 умыслил еси стыдение дому своему, скончал еси люди многи, и согреши душа твоя.

<p>11 Зане камень из\ стены возопиет, и хрущь от древа возглаголет сия:

<p>12 у, люте созидающему град кровьми и уготовляющему град неправдами.

<p>13 Не сия ли суть от Господа вседержителя; и оскудеша людие мнози огнем, и языцы мнози изнемогоша:

<p>14 яко наполнится вся земля ведения славы господни, якоже вода многа в мори покрыет я.

<p>15 Горе напаяющему подруга своего развращением мутным, и упоявающему, яко да взирает к пещерам их.

<p>16 Сытость безчестия от славы испий и ты: сердце, поколеблися и сотряснися: обыде о тебе чаша десницы господни, и собрася безчестие на главу твою.

<p>17 Занеже нечестие ливаново покрыет тя, и страсть зверей престрашит тя, крове ради человечи и нечестия земли и града и всех живущих на ней.

<p>18 Что пользует изваяное, яко изваяша е; создаша слияние, мечтание ложное, яко упова создавый на создание свое, сотворити кумиры немыя.

<p>19 у, люте глаголющему ко древу: ободрися, востани: и камению: возвысися: и то есть мечтание, и сие есть скование злата и сребра, и всякаго духа несть в нем.

<p>20 Господь же во храме святем своем: да убоится от лица его вся земля.

%{Глава}3

<p>1 Молитва аввакума пророка с песнию. Господи, услышах слух твой и убояхся:

<p>2 Господи, разумех дела твоя и ужасохся: посреде двою животну познан будеши: внегда приближитися летом, познаешися: внегда приити времени, явишися: внегда смутитися души моей во гневе, милость (твою) помянеши.

<p>3 Бог от юга приидет, и святый из\ горы приосененныя чащи: покры небеса добродетель его, и хваления его исполнь земля.

<p>4 И сияние его яко свет будет: рози в руках его, и положи любовь державну крепости своея.

<p>5 Пред\ лицем его пред\ъидет слово, и изыдет на поле при ногу его.

<p>6 Ста, и подвижеся земля: призре, и растаяша языцы: стрышася горы нуждею, и растаяша холми вечнии, шествия вечная его,

<p>7 за труд видеша селения ефиопская, убоятся и кровы земли мадиамския.

<p>8 Еда в реках прогневаешися, Господи; еда в реках ярость твоя; или в мори устремление твое; яко всядеши на кони твоя, и яждение твое спасение.

<p>9 Наляцая налячеши лук твой на скиптры, глаголет Господь: реками разсядется земля.

<p>10 узрят тя и поболят людие, расточая воды шествия его: даде бездна глас свой, высота привидения своя:

<p>11 воздвижеся солнце, и луна ста в чине своем: во свете стрелы твоя пойдут, в блистании молний оружий твоих.

<p>12 Прещением умалиши землю и яростию низложиши языки.

<p>13 Изшел еси во спасение людий твоих, спасти помазанныя твоя, вложил еси во главы беззаконных смерть, воздвигл еси узы даже до выи в конец:

<p>14 разсекл еси во изступлении главы сильных, сотрясутся в ней: разверзут узды своя яко снедаяй нищий тай.

<p>15 И навел еси на море кони твоя, смущающыя воды многи.

<p>16 Сохранихся, и убояся сердце мое от гласа молитвы устен моих, и вниде трепет в кости моя, и во мне смятеся крепость моя: почию в день скорби моея, да взыду в люди пришелствия моего.

<p>17 Зане смоковь не плодопринесет, и не будет рода в лозах: солжет дело маслинное, и поля не сотворят яди: оскудеша овцы от пищи, и не будет волов при яслех.

<p>18 Аз же о Господе возрадуюся, возвеселюся о Бозе спасе моем.

<p>19 Господь Бог мой сила моя, и учинит нозе мои на совершение, и на высокая возводит мя, еже победити ми в песни его.
