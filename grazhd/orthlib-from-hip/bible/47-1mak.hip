а~ маккавейская

%{Глава}1

<p>1 И бысть, егда поражаше александр македонский сын филиппа, иже изыде от земли хеттиим, порази и дариа царя персскаго и мидскаго, и воцарися вместо его первый во елладе,

<p>2 и состави брани многи, и одержа твердыни многи, и уби цари земския,

<p>3 и пройде даже до краев земли, и взя корысти многих языков. и умолче земля пред\ ним. и возвысися, и вознесеся сердце его.

<p>4 И собра силу крепку зело, и началствова над\ странами и языки и мучительми, и быша ему в данники.

<p>5 И по сих паде на ложе и позна, яко умирает:

<p>6 и созва отроки своя благородныя, иже с ним бяху совоспитани от юности его, и раздели им царство свое еще жив сый.

<p>7 И царствова александр лет дванадесять и умре.

<p>8 И обладаша отроцы его кийждо в месте своем.

<p>9 И возложиша вси диадимы по смерти его, и сынове их по них лета многа, и умножиша злая на земли.

<p>10 И изыде от них корень греха антиох епифан, сын антиоха царя, иже бе залогом в риме: и царствова в лете сто тридесять седмем царства еллинскаго.

<p>11 Во днех тех изыдоша от Исраиля сынове беззаконнии и наустиша многих глаголюще: пойдем и завещаем завет с языки, иже окрест нас, яко отнележе отлучихомся от них, обретоша нас многа злая.

<p>12 И благоувидеся слово во очию их:

<p>13 и пред\ъизбрашася нецыи от людий и идоша ко царю: и даде им власть творити оправдания языческая.

<p>14 И создаша (себе) училище во иерусалиме по законом языческим.

<p>15 И сотвориша себе необрезание, и отступиша от завета святаго, и сопрягошася языком, и продашася еже творити лукавое.

<p>16 И уготовася царство пред\ антиохом: и умысли царствовати во египте, яко да царствует над\ двема царствома.

<p>17 И вниде во египет в народе тяжце, на колесницах и на слонех, и на всадниках и на кораблех многих.

<p>18 И состави брань на птоломеа царя египетскаго: и убояся птоломей от лица его и побеже, и падоша язвени мнози.

<p>19 И взяша грады тверды в земли египетстей: и взя корысти земли египетския.

<p>20 И обратися антиох, повнегда порази египта во сто четыредесять третие лето: и взыде на Исраиля и на иерусалим в народе тяжце,

<p>21 и вниде во святилище с гордынею, и взя олтарь златый и светилник свещный и вся сосуды его,

<p>22 и трапезу предложения и возлиялники, и фиалы и кадилницы златыя, и катапетасму и венцы и украшение златое, еже на лицы церкви (бяше), и сокруши вся:

<p>23 и взя сребро и злато и сосуды вожделенныя: и взя сокровища тайная, ихже обрете.

<p>24 И взем вся отиде в землю свою, и сотвори убийство, и глагола в гордости велицей.

<p>25 И бысть плачь велик во Исраили на всяцем месте их.

<p>26 И возстенаша началницы и старейшины, девы и юноши изнемогоша, и красота женская изменися.

<p>27 Всяк жених прия плачь, и седящая на одре брачне бысть в печали.

<p>28 И потрясеся земля на обитающих на ней, и весь дом иаковль облечеся студом.

<p>29 И по двою лету дний посла царь началника данем во грады иудины. и прииде во иерусалим с народом великим

<p>30 и глагола к ним словеса мирная во льсти. и вероваша ему. и нападе на град внезапу и порази его язвою великою и погуби люди многи от Исраиля:

<p>31 и взя корысти града и сожже его огнем, и разори домы его и стены его окрест:

<p>32 и плениша жен и чад, и скоты разделиша,

<p>33 и оградиша град давидов стеною великою и крепкою и башнями крепкими, и бысть им в крепость:

<p>34 и посадиша тамо людий грешников, мужей беззаконных, и возмогоша в ней:

<p>35 и положиша оружия и брашна, и собираху корысти иерусалимския, и полагаху тамо: и быша в сеть велику,

<p>36 и бысть в ловителство святыни и в диавола лукаваго Исраилю выну.

<p>37 И пролияша кровь неповинную окрест святилища и оскверниша святыню.

<p>38 И бежаша обитающии во иерусалиме их ради, и бысть обитание чуждим: и бысть чуждо семени рождения своего, и чада его оставиша его.

<p>39 Святыня его разорена яко пустыня, праздницы его обращени суть во плачь, субботы его в поношение, честь его во уничижение:

<p>40 по славе его умножися безчестие его, и высота его обращена бысть во плачь.

<p>41 И писа царь антиох всему царству своему, да будут вси людие едино,

<p>42 и оставит кийждо закон свой. и соизволиша вси языцы по слову царя (антиоха).

<p>43 И мнози от Исраиля изволиша служению его и пожроша идолом и оскверниша субботу.

<p>44 И посла царь книги рукою вестников во иерусалим и во грады иудины, да пойдут в\ъслед законов чуждих земли

<p>45 и возбранят всесожжения и жертву и возлияние от святыни, и омерзят субботы и праздники,

<p>46 и осквернят святыню и святых,

<p>47 и созиждут требища и капища и кумирницы, и да жрут мяса свиная и скоты общыя:

<p>48 и да оставят сыны своя необрезаны, еже осквернити душы их во всяцей нечистоте и осквернении,

<p>49 яко да забудут закон и изменят вся оправдания (божия).

<p>50 И иже аще не сотворит по глаголу цареву, да умрет.

<p>51 По всем словесем сим написа всему царству своему и пристави надзиратели над\ всеми людьми: и повеле градом иудиным жрети во всяцем граде.

<p>52 И собрашася мнози от людий к ним, всяк оставивый закон Господень: и сотвориша лукавая на земли

<p>53 и положиша Исраиля в тайных во всяцем убежищи их.

<p>54 И в пятыйнадесять день месяца хаслева, в лето сто четыредесять пятое создаша мерзость запустения на олтари (божии), и во градех иудиных окрест создаша требища.

<p>55 И пред\ дверьми домов и на стогнах кадяху,

<p>56 и книги закона (божия), ихже обретоша, сожгоша огнем, раздирающе (их).

<p>57 И идеже обреташеся у кого книга завета господня, и аще кто соизволяше закону господню, по повелению цареву закалаху его.

<p>58 В силе своей творяху сице людем Исраилевым, обретающымся во всяцем месяце и месяце во градех.

<p>59 И в двадесять пятый день месяца жряху в капищи, еже бе на олтари.

<p>60 И жен обрезавших чада своя закалаша по повелению (цареву),

<p>61 и обешаху детища за шии их, домы их расхищаху, и обрезавших я умерщвляху.

<p>62 И мнози от людий Исраилевых удержашася и утвердишася в себе, еже не ясти скверных,

<p>63 и избраша паче умрети, неже осквернитися брашны, и не хотеша преступити закона божия святаго: и заклани быша.

<p>64 И бысть гнев велий на Исраиля зело.

%{Глава}2

<p>1 Во днех тех воста маттафиа сын иоаннов, сына симеоня, священник от сынов иоаривлих от иерусалима, и седе во модине.

<p>2 И имяше сынов пять: иоанна, иже проименовашеся гаддис,

<p>3 и симона, иже проименовашеся фассис,

<p>4 иуду, иже звашеся маккавей,

<p>5 елеазара, иже проименовашеся аваран, и ионафана, иже проименовашеся апфус.

<p>6 И виде хуления бывающая во иудеи и во иерусалиме,

<p>7 и рече: увы мне! почто рожден есмь видети сотрение людий моих и сотрение града святаго, и седети зде, внегда предаватися ему в руце врагов и святыни в руки чуждих;

<p>8 бысть храм его яко человек безчестен,

<p>9 сосуды славы его пленени отнесени суть, побиени суть младенцы его на стогнах, и юношы его падоша мечем вражиим:

<p>10 кий язык не наследова царства его и не одержа корыстей его;

<p>11 вся утварь его взята есть, вместо свободнаго бысть в раба:

<p>12 и се, святая наша и красота наша и слава наша опусте, и оскверниша я языцы:

<p>13 почто убо нам еще жити;

<p>14 И растерза ризы своя маттафиа и сынове его, и облекошася во вретища, и плакаша зело.

<p>15 И приидоша от царя принуждающии ко отступлению во град модин, да пожрут.

<p>16 И мнози от Исраиля приложишася к ним: маттафиа же и сынове его собрашася.

<p>17 И отвещаша посланнии от царя и реша маттафии глаголюще: князь и преславный и велий еси во граде сем, и утвержден в сынех и братиих:

<p>18 ныне убо приступи первый и сотвори повеление царево, якоже сотвориша вси языцы и мужие иудины и оставшии во иерусалиме, и будеши ты и дом твой посреде другов царевых: и ты и сынове твои прославитеся в сребре и злате и в дарех мнозех.

<p>19 И отвеща маттафиа и рече гласом велиим: аще и вси языцы в дому царствия царя слушают его, еже отступити комуждо от служения отец своих, и соизволиша в заповедех его:

<p>20 но аз и сынове мои и братия моя повинуемся закону отец наших:

<p>21 милостив нам (буди, Боже), еже оставити закон и оправдания:

<p>22 словес царевых не послушаем, еже преступити служение наше на десно или на шуее.

<p>23 И яко преста глаголати словеса сия, приступи муж иудеанин пред\ очима всех жрети в капищи, еже в модине, по повелению цареву.

<p>24 И виде маттафиа и возревнова, и вострепеташа внутренняя его, и возжжеся ярость его по суду (закона), и наскочив разсече его в капищи.

<p>25 И мужа, егоже царь посла, иже принуждаше жрети, уби во время оно и капище разори.

<p>26 И возревнова о законе, якоже же сотвори финеес замврию сыну саломлю.

<p>27 И возопи маттафиа во граде гласом велиим глаголя: всяк ревнуяй о законе и стояй в завете да изыдет в\ъслед мене.

<p>28 И отбежа сам и сынове его в горы, и оставиша, елика имеяху во граде.

<p>29 Тогда снидоша мнози ищуще суда и правды в пустыню,

<p>30 и седоша ту сами, и сынове их и жены их, и скоти их, яко умножишася на них злая.

<p>31 И возвещено бысть мужем царевым и силам, иже бяху во иерусалиме граде давидове, яко отидоша мужие нецыи, иже разориша заповедь царску, в места тайная в пустыню.

<p>32 И текоша в\ъслед их мнози, и постигше их ополчишася на них, и составиша противу их брань в день субботный,

<p>33 и рекоша к ним: доныне доволно, изыдите и сотворите по слову цареву, и живи будете. <p>34 И реша: не изыдем, ни сотворим по слову цареву, еже осквернити день субботный.

<p>35 И ускориша на них брань.

<p>36 И не отвещаша им, ниже камене вергоша на них, ниже заградиша мест тайных, рекуще:

<p>37 умрем вси в простоте нашей, свидетеле будут на нас небо и земля, яко неправо погубляете нас.

<p>38 И восташа на них в брани в субботы, и умроша сии и жены их, и сынове их и скоти их, даже до тысящи душ человек.

<p>39 И позна маттафиа и друзи его, и плакашася о них зело.

<p>40 И рече муж искреннему своему: аще вси сотворим, якоже братия наша сотвориша, и не воополчимся на языки о душах наших и оправданиих наших, ныне нас скоро искоренят от земли.

<p>41 И умыслиша в день он глаголюще: всяк человек, иже аще приидет к нам на брань в день субботный, ополчимся противу его, и не умрем вси, якоже умроша братия наша в тайных.

<p>42 Тогда собрася к ним сонмище иудейское крепцыи въсиле от Исраиля, всяк соизволяяй закону:

<p>43 и вси иже бежаша от злых, приложишася им и быша им во утверждение.

<p>44 И собраша воев и побиша грешных во гневе своем и мужей беззаконных в ярости своей: прочии же бежаша во языки спастися.

<p>45 И обыде маттафиа и друзи его, и разориша капища,

<p>46 и обрезаша отроки необрезаныя, еликих обретоша в пределех Исраилевых в силе,

<p>47 и погнаша сынов гордыни, и успе дело в руку их:

<p>48 и удержаша закон от руки языков и от руки царей, и не даша рога грешнику.

<p>49 И приближишася дние маттафии умрети, и рече сыном своим: ныне укрепися гордыня и обличение, и время низвращения и гнев ярости:

<p>50 и ныне, чада, возревнуйте закону и дадите душы вашя за завет отцев наших.

<p>51 Помяните дела отец наших яже сотвориша въродех своих, и приимете славу велию и имя вечное.

<p>52 Авраам не во искушении ли обретен есть верен, и вменися ему в правду;

<p>53 Иосиф во время тесноты своея сохрани заповедь и бысть господин египту.

<p>54 Финеес отец наш внегда возревнова ревностию, прият завет священства вечнаго.

<p>55 Иисус, егда исполни слово, бысть судия во Исраили.

<p>56 Халев, егда засвидетелствова в церкви, восприя земли наследие.

<p>57 Давид во своей милости наследова престол царствия во век века.

<p>58 Илиа, егда возревнова ревностию закона, взяся даже на небо.

<p>59 Ананиа, азариа, мисаил верующе спасошася от пламене.

<p>60 Даниил в простоте своей из\ъятся от уст львовых.

<p>61 И тако помышляйте по роду и роду, яко вси уповающии нань не изнемогут.

<p>62 И от словес мужа грешна не убойтеся, понеже слава его в мотыла и в червие:

<p>63 днесь вознесется, а утре не обрящется, яко обратися в персть свою, и помышление его погибе.

<p>64 и вы, сынове, укрепитеся и мужайтеся в законе, яко в нем прославитеся.

<p>65 И се, симеон брат ваш, вем, яко муж совета есть, того послушайте вся дни, той будет вам во отца.

<p>66 И иуда маккавей, сей крепок в силе от юности своея, сей будет вам началник воинства и сотворит брань людем.

<p>67 И вы приведите к себе вся творцы закона и отмстите мщение людий ваших:

<p>68 воздайте воздаяние языком и внемлите в заповеди закона.

<p>69 И благослови их: и приложися ко отцем своим.

<p>70 И умре в лето сто четыредесять шестое: и погребоша его сынове его во гробех отец его в модине, и плакаша его весь Исраиль плачем велиим.

%{Глава}3

<p>1 И воста иуда нарицаемый маккавей сын его вместо его.

<p>2 И помогаху ему вси братия его и вси елицы прилепишася ко отцу его, и ополчахуся ополчением Исраиль с веселием.

<p>3 И распространи славу людем своим: и облечеся в броня яко исполин и препоясася оружием своим бранным, и состави рати, защищая ополчения мечем своим,

<p>4 и уподобися льву в делех своих, и яко скимен рыкающь в ловитве:

<p>5 и погна беззаконныя изследуяй, и смущающих люди его пожже пламенем.

<p>6 И слякошася беззаконнии от страха его, и вси делателе беззакония смятошася, и благопоспешно быти спасение рукою его.

<p>7 И огорчи цари многи и возвесели иакова в делех своих, и даже до века память его во благословение:

<p>8 и пройде грады иудины, и погуби нечестивых от них, и отврати гнев от Исраиля,

<p>9 и именит бысть даже до последних земли, и собра погибающих.

<p>10 Аполлоний же собра языки и от самарии силу велию, еже ратовати на Исраиля.

<p>11 И уведа иуда и изыде во сретение ему, и порази его и уби того: и падоша язвении мнози, а прочии убегоша.

<p>12 И взя корысти их, и мечь аполлониев отя иуда, и бысть воюя им вся дни.

<p>13 И услыша сирон началник воев сирских, яко собра иуда совокупление и церковь верных с ним исходящих на брань,

<p>14 и рече: сотворю себе имя, и прославлюся в царствии, и поборю иуду и сущих с ним и уничижающих слово царево.

<p>15 (и уготовася) и приложи еже взыти: и взыде с ним полк нечестивых крепок помощи ему и сотворити отмщение на сынех Исраилевых.

<p>16 И приближися даже до восхода вефоронска: и изыде иуда во сретение ему в мале.

<p>17 Егда же увидеша полк грядущий во сретение им, реша иуде: како можем в мале суще ополчатися противу множества толикаго крепкаго; и мы утруждени есмы постом днесь.

<p>18 И рече иуда: удобь есть об\ъяти многих рукою малых: и несть разнствия пред\ богом небесным спасти во многих или в малых:

<p>19 яко не во множестве воев одоление брани есть, токмо от небесе крепость:

<p>20 сии грядут к нам во множестве укоризны и беззакония, еже исторгнути нас и жены нашя и чада наша, еже взяти корысти нашя,

<p>21 мы же ополчаемся за душы нашя и законы нашя:

<p>22 и сам Господь сокрушит их пред\ лицем нашим, вы же не устрашитеся их.

<p>23 Якоже преста глаголати, и наскочи на них внезапу, и сотреся сирон и вои его пред\ ним:

<p>24 и погна его в низхождение вефорона даже до поля: и падоша от них яко осмь сот мужей, прочии же побегоша в землю филистимлю.

<p>25 И нападе страх иудин и братии его и боязнь на вся языки, яже окрест их.

<p>26 И дойде до царя имя его, и о ополчениих иудиных поведаху вси языцы.

<p>27 Егда же услыша царь антиох словеса сия, разгневася яростию, и послав собра силы вся царства своего, полк крепок зело:

<p>28 и отверзе сокровище свое, и даде оброки воином своим на лето, и заповеда им в лето быти готовым на всяку потребу.

<p>29 И виде, яко оскуде сребро от сокровищ, и дани от стран малы, ради несогласия и язвы, яже сотвори на земли, да возмет законная, яже бяху от первых дний.

<p>30 И устрашися, да не вознеимеет единою и дважды в росходы и даяния, яже даяше прежде пространною рукою, и избыточествова паче царей бывших прежде.

<p>31 И смятеся душею своею зело, и умысли ити в персиду и прияти дани от стран и собрати сребра много.

<p>32 И остави лисию человека славна и от рода царска над\ вещьми царскими, от реки евфрата даже до предел египетских:

<p>33 и питати антиоха сына своего, дондеже возвратится сам.

<p>34 И предаде ему пол силы и слонов и заповеда ему о всех, ихже совеща, и о обитающих во иудеи и иерусалиме,

<p>35 послати на них силу, еже сокрушити и исторгнути крепость Исраилеву и останок иерусалима, и отяти память их от места,

<p>36 и вселити сынов инородных во всех пределех их, и по жребию разделити землю их.

<p>37 И царь взя пол силы оставших и изыде от антиохии от града царства своего, лета сто четыредесять седмаго: и прейде евфрат реку и прохождаше в вышния страны.

<p>38 И избра лисиа птоломеа сына дорименова, и никанора, и горгию мужы сильныя от другов царевых.

<p>39 И посла с ними четыредесять тысящ мужей и седмь тысящ конников, еже ити в землю иудину и растлити ю по словеси царску.

<p>40 И отидоша со всею силою своею, и приидоша, и ополчишася близ\ аммаума на земли полевой.

<p>41 И слышаша купцы страны тоя имя их, и взяша сребро и злато много зело и отроки: и приидоша в станы, да возмут сынов Исраилевых в рабы, и приложишася к ним вои сирския и земли иноплеменников.

<p>42 И виде иуда и братия его, яко умножишася злая, и вои ополчахуся в пределех их: и познаша словеса царева, яже повеле людем сотворити в погубление и скончание. <p>43 И рече кийждо ко искреннему своему: востанем за истребление людий наших и ополчимся за люди нашя и святыя.

<p>44 И собрася сонм еже быти готовым на брань и еже молитися и просити милости и щедрот.

<p>45 И иерусалим бе необитаемь аки пустыня: не бе входяй и исходяй от порождений его, и святыня попрана, и сынове инородных в краеградии, бысть обиталище языком: и взяся веселие от иакова, и оскуде (ту) сопель и гусли.

<p>46 И собрашася и приидоша в массифу прямо иерусалиму, понеже место молитвы в массифе первее Исраилю.

<p>47 И постишася того дне, и облекошася во вретища, и пепел посыпаша на главы своя, и растерзаша одеяния своя,

<p>48 и распростроша книгу закона, о нихже испытаху языцы написати на них подобия идол своих,

<p>49 и принесоша ризы святителския и первородная и десятины: и воздвигнуша назиреев, иже наполниша дни,

<p>50 и возопиша гласом (велиим) на небо, рекуще: что сотворим сим и камо их отведем;

<p>51 и святая твоя попрашася и осквернишася, и священницы твои в скорби и в смирении:

<p>52 и се, языцы собрашася на ны, да расторгнут нас: ты веси, яже помышляют на нас:

<p>53 како возможем стати пред\ лицем их, аще не ты поможеши нам;

<p>54 И вострубиша трубами и возопиша гласом велиим.

<p>55 И посем постави иуда воеводы людий, тысящники и сотники, и пятьдесятники и десятоначалники.

<p>56 И рекоша созидающым домы и обручающым жены, и насаждающым винограды и боязливым возвратитися комуждо в дом свой по закону.

<p>57 И воздвижеся полк и ополчися на юг аммаума.

<p>58 И рече иуда: препояшитеся, и будите в сыны сильны, и будите готови в заутрие ополчитися на языки сия, иже собрашася на ны растерзати нас и святая наша:

<p>59 яко лучше есть нам умрети в брани, неже видети злая людий наших и святых:

<p>60 и якоже воля будет на небеси, тако сотворит.

%{Глава}4

<p>1 И взя горгиа пять тысящ мужей и тысящу конник избранных, и подвигоша полк нощию,

<p>2 еже напасти на полк иудейский и побити их внезапу, и сынове краеградия быша ему вождеве.

<p>3 И услыша иуда, и воста сам и сильнии, побити силу цареву, яже в еммауме:

<p>4 еще бо силы расточены быша от полка.

<p>5 И прииде горгиа в полк иудин нощию и ни единаго обрете: и искаше их в горах, понеже рече: бежат сии от нас.

<p>6 И вкупе со днем явися иуда на поли со тремя тысящами мужей: обаче щитов и мечей не имяху, якоже хотяху.

<p>7 И видеша полк языческий крепок вооружен и конники окрест его, и сии научени брани.

<p>8 И рече иуда мужем, иже с ним бяху: не убойтеся множества их и устремления их не ужасайтеся:

<p>9 помяните, како спасени быша отцы наши в мори чермнем, егда гоняше их фараон с вои многими:

<p>10 и ныне возопиим на небо, негли како умилосердится на ны и помянет завет отцев наших и сокрушит полк сей пред\ лицем нашим днесь:

<p>11 и уведят вси языцы, яко есть избавляяй и спасаяй Исраиля. <p>12 И возведоша иноплеменницы очи свои и видеша их грядущих сопротиву,

<p>13 и изыдоша из\ полка на брань и вострубиша иже со иудою.

<p>14 И сразишася: и сотрени быша языцы и побегоша в поле,

<p>15 последнии же вси падоша мечем: и прогнаша их даже до ассаримофа и даже до поль идумейских и азотских и иамнийских, и падоша от них до триех тысящ мужей.

<p>16 И возвратися иуда и вои его от гонения в\ъслед их,

<p>17 и рече к людем: не вожделейте корыстей, понеже брань противу нас:

<p>18 и горгиа и вои его близ\ нас на горе: но стойте ныне противу врагов наших и поборите их, и по сих возмете корысти без\ боязни.

<p>19 И еще глаголющу иуде сия, се, явися часть некая приницающая с горы.

<p>20 И виде, яко в бег обратишася, и зажгоша полк, иже суть со иудою, дым бо зримый являше бывшее.

<p>21 Смотрящии же сия убояшася зело: видяще же ополчение иудино в поли готово на брань, бежаша вси в землю иноплеменников.

<p>22 И обратися иуда на корысти ополчения:

<p>23 и взя злата много и сребра, и вакинфа и порфиры морския, и богатства велика.

<p>24 И возвращающеся песнь пояху и благословляху Бога небеснаго, яко благ есть, яко в век милость его.

<p>25 И бысть спасение велико Исраилю в день он.

<p>26 Елицы же от иноплеменников уцелеша, пришедше возвестиша лисии вся случившаяся.

<p>27 он же слышав уны душею и опечалися, яко не яже хотяше, такова быша Исраилю, и не какова заповеда ему царь, сицевая сбышася.

<p>28 И во грядущее лето собра лисиа мужей избранных шестьдесят тысящ и конников пять тысящ, да побиет иерусалим.

<p>29 И приидоша во идумею и ополчишася во вефсурех, и срете их иуда с десятию тысящьми мужей.

<p>30 И виде полк крепок, и помолися, и рече: благословен еси, сп\ссе Исраилев, сокрушивый стремление сильнаго рукою раба твоего давида, и предал еси полк иноплеменных в руки ионафана сына сауля и носящаго оружие его:

<p>31 заключи полк сей рукою людий твоих Исраиля, и да постыдятся о силе и коннице своей:

<p>32 даждь им боязнь и растай дерзость силы их, и да поколеблются сотрением своим:

<p>33 низложи их мечем любящих тя, и да восхвалят тебе вси ведущии имя твое в песнех.

<p>34 И составиша брань, и падоша от полка лисии до пяти тысящ мужей, и падоша пред\ ними.

<p>35 Видя же лисиа своего ополчения бывшее бежание, а иудину бывшую дерзость, и яко готови суть или жити, или умрети храбро, отиде во антиохию и собираше чуждих воев: и умножив бывшее воинство, умысли паки приити на иудею.

<p>36 Рече же иуда и братия его: се, сотрени суть врази наши, взыдем ныне очистити святая и обновити.

<p>37 И собрася весь полк и взыдоша на гору сион:

<p>38 и видеша святыню опустошену, и жертвенник осквернен, и врата сожжена, и в притворех возрастоша древие аки в дубраве, или аки во единей от гор, и пастофориа разбиена.

<p>39 И растерзаша ризы своя и плакаша плачем велиим, и возложиша пепел на главы своя,

<p>40 и падоша лицем на землю, и вострубиша трубным знамением, и возопиша на небо.

<p>41 Тогда повеле иуда мужем ратовати сущих в краеградии, дондеже очистит святая.

<p>42 И избра священники непорочны волители закона божия:

<p>43 и очистиша святая и отвергоша камение осквернения в место нечисто:

<p>44 и советоваша о жертвеннице всесожжения оскверненем, что ему сотворят:

<p>45 и нападе им совет благ разорити его, да не когда будет им в поношение, яко оскверниша его языцы. и разориша жертвенник,

<p>46 и положиша камение на горе храма на месте приличнем, дондеже приидет пророк отвещати о них:

<p>47 и взяша камение цело по закону и создаша жертвенник нов по прежнему.

<p>48 И создаша святая и вся яже внутрь храма, и притворы освятиша,

<p>49 и сотвориша сосуды святыя новы, и внесоша светилник и жертвенник всесожжений и фимиамов и трапезу во храм,

<p>50 и кадиша на жертвеннице, и возжгоша светилники, яже на подсвещнице, и светяху во храме,

<p>51 и положиша на трапезе хлебы и простроша катапетасмы, и скончаша вся дела, яже творяху.

<p>52 И зело рано восташа в пятый и двадесятый день месяца девятаго: сей месяц хаслев, сто четыредесять осмаго лета.

<p>53 И принесоша жертву по закону на олтарь всесожжений новый, егоже сотвориша:

<p>54 по времени и по дни, в оньже оскверниша его языцы, во он обновися в песнех и гуслех и кинирех и в кимвалех.

<p>55 И падоша вси людие на лице свое и поклонишася, и благословиша на небо благопоспешившаго им:

<p>56 и сотвориша обновление олтаря дний осмь, и принесоша всесожжения с веселием, и пожроша жертву спасения и хваления,

<p>57 и украсиша сущее пред\ лицем храма венцы златыми и щитами, и обновиша врата и пастофориа, и поставиша двери.

<p>58 И бысть веселие в людех велико зело, и отвращено бысть поношение языков.

<p>59 И устави иуда и братия его и весь собор Исраилев, да празднуются дние обновления олтаря во времена своя на всяко лето дний осмь, от двадесять пятаго дне месяца хаслев с веселием и радостию.

<p>60 И создаша во время оно гору сион, окрест стены высокия и пирги крепки, да не когда пришедше языцы поперут я, якоже прежде сотвориша.

<p>61 И посади ту воев хранити ю, и утвердиша ю хранити вефсуру, еже имети людем в твердыню противу лица идумеи.

%{Глава}5

<p>1 И бысть егда услышаша языцы окрест, яко создася олтарь и обновися святыня якоже прежде, и разгневашася зело:

<p>2 и совещашася погубити род иаковль, иже беху посреде их, и начаша убивати в людех и истребляти.

<p>3 И ратоваше иуда на сыны исавовы во идумеи, яже во акраватине, понеже обседяху Исраиля: и порази их язвою великою, и утесни их, и взя корысти их.

<p>4 И помяну злобу сынов веаних, иже беху людем в сеть и в соблазн, во еже ловити им на путех.

<p>5 И затворишася от него в пиргех, и наступи на них, и прокля их, и зажже пирги их огнем, со всеми яже в них бяху.

<p>6 И пройде на сыны аммони, и обрете руку крепку и люди многи, и тимофеа вожда их.

<p>7 И состави на них брани многи, и сотрени суть пред\ лицем его, и поби их,

<p>8 и взя иазира и дщери его, и возвратися во иудею.

<p>9 И собрашася языцы иже в галаадитиде противу Исраилтяном сущым в пределех их, да избиют их. и побегоша в дафему твердыню.

<p>10 И послаша писание ко иуде и братии его, рекуще: собрашася на ны языцы, иже окрест нас, избити нас,

<p>11 и готовятся приити и взяти твердыню, в нюже вбегохом, и тимофей есть воевода сил их:

<p>12 ныне убо пришед избави нас от руки их, яко паде множество от нас:

<p>13 и вси братия наша сущии в местех тувииних убиени суть, и плениша жен их и чад их и имения их, и погубиша тамо яко тысящу мужей.

<p>14 И еще писания чтяхуся, и се, инии вестницы приидоша от галилеи в раздраных ризах, возвещающе по словесем сим, рекуще:

<p>15 собрашася на нас от птолемаиды и тира, и сидона и всея галилеи иноплеменник, еже искоренити нас.

<p>16 Егда же услыша иуда и людие словеса сия, собрася собор велик усоветовати, что сотворят братиям своим сущым в скорби и воюемым от них.

<p>17 И рече иуда симону и брату своему: избери себе мужы и иди, и избави братию твою сущую в галилеи: аз же и брат мой ионафан пойдем в галаадит.

<p>18 И остави иосифа сына захариина и азарию воеводы людем с прочими воины во иудеи на хранение,

<p>19 и заповеда им, глаголя: прилежите людем сим и не сотворите брани на языки, дондеже мы возвратимся.

<p>20 И отделиша симону мужей три тысящы, да идет в галилею, иуде же осмь тысящ мужей в галаадит.

<p>21 И иде симон в галилею и состави брани многи на языки, и сотрошася языцы от лица его,

<p>22 и погна в\ъслед их даже до врат птолемаиды: и падоша от язык яко три тысящы мужей, и взя корысти их,

<p>23 и поят сущих в галилеи и во арваттисех с женами и чады, и вся елика бяху им, и приведе во иудею с веселием велиим.

<p>24 И иуда маккавей и ионафан брат его преидоша иордан, и идоша путь триех дний в пустыни,

<p>25 и сретоша наватеев, и прияша их мирно, и поведаша им вся, яже случишася братии их в галаадитиде,

<p>26 и яко мнози от них заключени суть в восоре и восор, во алемисех, хасфоре, македе и карнаине: сии вси гради тверди и велицы:

<p>27 и в прочиих градех галаадитиды суть затворени, и во утрие строятся ополчитися на твердыни и яти и избити всех сих во един день.

<p>28 И возвратися иуда и вои его в путь в пустыню в восор внезапу: и взя град, и уби всяк мужеск пол усты меча, и взя вся корысти их, и сожже его огнем:

<p>29 и воста оттуду нощию и иде даже до твердыни.

<p>30 И бысть пред\ зарею, и воздвигоша очи свои, и се, людие мнози, имже не бе числа, несуще лествицы и миханы взяти твердыню, и ратоваху их.

<p>31 И виде иуда, яко начася брань, и вопль града взыде даже до небесе трубами и гласом велиим,

<p>32 и рече мужем силы: бийтеся днесь за братию вашу.

<p>33 И изыде тремя началы созади их: и вострубиша трубами и возопиша в молитве.

<p>34 И позна полк тимофеов, яко маккавей есть, и отбежа от лица его, и поби их язвою велиею, и падоша от них в день он яко осмь тысящ мужей.

<p>35 И обратися (иуда) в масфу и повоева ю и взя ю, и уби весь мужеск пол ея и взя корысти ея, и сожже ю огнем:

<p>36 оттуду пойде и взя хасфор, макед и восор и прочыя грады галаадитиды.

<p>37 И по сих словесех собра тимофей полк ин и ополчися к лицу рафона об\ ону страну потока.

<p>38 И посла иуда соглядати полк. и возвестиша ему глаголюще: собрани суть к нему вси языцы, иже окрест нас, сила велия зело: <p>39 и аравлян наяша в помощь себе, и ополчаются об\ ону страну потока, готови приити на тя на брань. и иде иуда во сретение их.

<p>40 И рече тимофей началником воев своих: егда приближится иуда и полк его к потоку водному, аще приидет к нам прежде, не можем постояти противу его, яко могий возможет противу нас:

<p>41 аще же устрашится и ополчится об\ ону страну реки, прейдем к нему и возможем противу его.

<p>42 Егда же приближися иуда к потоку водному, постави книжники людий при потоце и повеле им глаголя: не оставляйте всякаго человека остатися в полце, но да грядут вси на брань.

<p>43 И прейде на них прежде, и вси людие в\ъслед его. и сотрени суть вси языцы пред\ лицем его, и повергоша оружия своя, и бежаша в капище, еже к карнаине.

<p>44 И взяша град, и капище сожгоша огнем со всеми, яже в нем: и побежден бысть карнаин и не возможе ктому стати противу лица иудина.

<p>45 И собра иуда всех Исраилтян, иже беху в галаадитиде, от мала даже до велика, и жены их и чада их и имения, полк велик зело, приити в землю иудину.

<p>46 И приидоша даже до ефрона, и сей град велий на входе тверд зело: и не бе уклонитися от него на десно или шуее, но токмо сквозе его проити.

<p>47 И заключишася, иже бяху в граде, и заградиша врата камением. и посла к ним иуда со словесы мирными, глаголя:

<p>48 пройдем по земли вашей, еже отити в землю нашу, и никтоже вас из\ъобидит, токмо ногами пройдем. и не восхотеша отверсти ему.

<p>49 И повеле иуда проповедати в полце ополчитися коемуждо, в немже кто есть месте.

<p>50 И ополчишася мужие силы и ратоваша град той весь день и всю нощь. и предадеся град в руки его.

<p>51 И поби всяк мужеск пол усты меча и искорени его, и взя корысти его и пройде сквозе град по убиеным.

<p>52 И преидоша иордан в поле великое противу лицу вефсана.

<p>53 И бе иуда собирая дальнейших и увещаваше людий по всему пути, дондеже приидут в землю иудину.

<p>54 И взыдоша на гору сион с веселием и радостию и принесоша всесожжения, яко не паде от них ни един, дондеже возвратишася в мире. <p>55 И во дни, в няже бысть иуда и ионафан в галааде, и симон брат его в галилеи противу лицу птолемаиды,

<p>56 слыша иосиф захариин сын и азариа, началницы силы, о вещех благосодеянных и о бранех, яже сотвориша,

<p>57 и реша: сотворим и мы себе имя и пойдем ратовати на языки, иже окрест нас.

<p>58 И возвестиша сущым от силы яже с ними и идоша на иамнию.

<p>59 И изыде горгиа из\ града и мужие его во сретение им на брань.

<p>60 И побежден бысть иосиф и азариа, и гнани быша даже до предел иудиных: и падоша в день он от людий Исраилевых яко две тысящы мужей. и бысть язва велика в людех Исраилевых,

<p>61 понеже не послушаша иуды и братий его, мнящеся храбри быти:

<p>62 тии же не бяху от семене мужей онех, имиже дадеся спасение Исраилю рукою их.

<p>63 И муж иуда и братия его прославишася зело пред\ всем Исраилем и языки всеми, идеже слышашеся имя их.

<p>64 И совокупишася к ним благо глаголющии.

<p>65 И изыде иуда и братия его, и ратоваху сынов исавлих в земли яже к югу, и порази хеврона и дщери его, и разори твердыни его, и столпы его пожже окрест.

<p>66 И воздвижеся ити в землю иноплеменников и прохождаше самарию.

<p>67 В день он падоша священницы на брани, хотящии храбрее быти, внегда изыти им на брань без\ совета (его).

<p>68 И уклонися иуда во азот в землю иноплеменников, и разори капища их, и изваяния богов их сожже огнем, и взя корысти от градов, и возвратися в землю иудину.

%{Глава}6

<p>1 И царь антиох прохождаше вышния страны и слыша, яко есть елимаис в персиде град славен богатством, сребром и златом,

<p>2 и храм в нем богат зело, и ту запоны златы, и броня и оружия, яже остави ту александр сын филиппов, царь македонский, иже царствова первый во еллинех.

<p>3 И прииде и искаше взяти град и пленити его, и не возможе, яко познася слово сущым во граде.

<p>4 И восташа противу ему на брань, и побеже оттуду, и иде со скорбию велиею, и возвратися в вавилон.

<p>5 И прииде возвещаяй ему некто в персиду, яко отбегоша полцы ходившии во иудею.

<p>6 И ходи лисиа с силою крепкою в первых, и прогнан бысть от лица их, и возмогоша оружиями и силами и корыстьми многими, яже взяша от полков, ихже избиша.

<p>7 И разориша мерзость, юже созда на олтари во иерусалиме, и святыню, якоже прежде окружиша стенами высокими, и вефсуру град его. <p>8 И бысть яко услыша царь словеса сия, устрашися и смутися зело: и паде на ложе и впаде в недуг от печали, понеже не сбыстся ему, якоже помышляше.

<p>9 И бе ту дни многи, понеже обновися на нем печаль велика, и мняше, яко умрет.

<p>10 И созва вся други своя и рече им: отиде сон от очию моею, и испадох сердцем от печали,

<p>11 и рех в сердцы моем: до коликия скорби доидох и волны велия, в нейже ныне есмь; яко благ и любимь бых во власти моей:

<p>12 ныне же поминаю злая, яже сотворих во иерусалиме, и взях вся сосуды златы и сребряны в нем, и послах из\ъяти обитающих во иудеи вотще:

<p>13 познах убо, яко сих ради обретоша мя злая сия: и се, гибну скорбию велиею в земли чуждей.

<p>14 И призва филиппа единаго от другов своих, и постави его над\ всем царством своим,

<p>15 и даде ему диадиму и ризу свою и перстень, еже водити антиоха сына его и воспитати его еже царствовати.

<p>16 И умре тамо антиох царь в лето сто четыредесять девятое.

<p>17 И позна лисиа, яко умре царь. и постави царствовати антиоха сына его вместо его, егоже воспита юношу, и нарече имя ему евпатор.

<p>18 И сущии во краеградии заключиша Исраиля окрест святых и искаху им злая всегда и утверждение языком.

<p>19 И умысли иуда изгнати их: и созва вся люди, да обстоят их.

<p>20 И собрашася вкупе и обседоша их в лето сто пятьдесятое, и сотвори на них стрелостоятелницы и миханы.

<p>21 И изыдоша от них из\ заключения, и прилепишася тем нецыи нечестивии от Исраиля,

<p>22 и идоша ко царю и реша: доколе не сотвориши суда и отмстиши братию нашу;

<p>23 мы благоволим служити отцу твоему и ходити в заповедех его и последовати повелением его:

<p>24 и облежени суть во краеградии сынове людий наших, сего ради и отчуждаются от нас: и елицы обретахуся от нас, погубляхуся, и наследия наша расхищаема бяху: <p>25 и не на нас токмо простроша руку, но и на вся пределы нашя:

<p>26 и се, ополчишася днесь на краеградие во иерусалиме, еже взяти его и святыню, и вефсуру утвердиша:

<p>27 и аще не предвариши их скорее, болшая сих сотворят, и не возможеши удержати их.

<p>28 И прогневася царь, егда услыша, и собра вся други своя и началники силы своея и иже над\ конники:

<p>29 и от царств иных и от островов морских приидоша к нему силы наемницы:

<p>30 и бысть число сил его сто тысящ пешцев и двадесять тысящ конников, и слонов тридесять два ведящих брань.

<p>31 И приидоша сквозе идумею и ополчишася в вефсуре, и ратоваху дни многи и сотвориша миханы: и изыдоша и пожгоша их огнем и бишася мужественне.

<p>32 И отиде иуда от краеградия и ополчися в вефсахарии противу полка царева.

<p>33 И воста царь зело рано и воздвиже ополчение во устремлении его по пути вефсахарии: и устроишася силы на брань, и вострубиша трубами,

<p>34 и слоном показаша кровь гроздову и ягоды, еже поострити их на брань:

<p>35 и разлучиша зверей на полки и приставиша коемуждо слону тысящу мужей облеченных в броня железом соплетены, и шлемы медяни на главах их, и пять сот конников вчиненых коемуждо зверю избранных.

<p>36 Сия беша прежде времене, идеже аще бе зверь: и идеже аще идяше, идяху вкупе и не отступаху от него.

<p>37 И пирги древяни на них крепцы защищающии на коемждо звери, препоясани на нем миханами, и на коемждо мужей силы тридесять два воюющих на них, и индианин управитель его.

<p>38 И прочыя конники сюду и сюду поставиша на две части полка, побуждающе и заграждающе в дебрех.

<p>39 Егда же возсия солнце на щиты златыя и медяныя, обсияша горы от них и облисташа яко лампады огненныя.

<p>40 И отлучися часть некая от полка царева на горы высоки, и нецыи на нижшая, и идяху крепце и чинно.

<p>41 И поколебашася вси слышащии глас множества их, и путьшествия многих, и сражения оружий: бе бо ополчение велико зело и крепко.

<p>42 И приближися иуда и полк его на брань, и падоша от полка царева шесть сот мужей.

<p>43 И увиде елеазар сын саварань единаго от зверей облечена в броню царску, и бяше выше прочиих зверей, и возмнеся ему, яко на нем есть царь:

<p>44 и вдадеся сам еже избавити люди своя и сотворити себе имя вечное,

<p>45 и тече к нему с дерзостию в средину полка, и побиваше одесную и ошуюю, и разделяхуся от него сюду и сюду:

<p>46 и вниде под\ слона, и подложися ему, и уби его, и паде на землю верху его, и умре ту.

<p>47 И видеша силу царства и устремление воев, и уклонишася от них.

<p>48 Сущии же от полка царева взыдоша противу их на иерусалим: и ополчися царь на иудею и на гору сион.

<p>49 И сотвори мир с сущими в вефсурех: и изыдоша из\ града, яко не бе им тамо пищи, еже затворитися в нем, понеже суббота бяше земли.

<p>50 И взя царь вефсуру и постави ту стражу хранити ю.

<p>51 И ополчися на место святыни дни многи, и постави ту стрелостоятелницы и миханы, и огнеметницы и каменометницы и скорпионы, еже бы метати стрелы и пращы. <p>52 Сотвориша же и тии миханы противу михан их, и брашася дни многи.

<p>53 Пища же не бяше во граде, занеже седмое лето бе, и избежавшии во иудею от язык поядоша останок сокровения.

<p>54 И осташася во святилищи мужей мало, яко об\ъят их глад, и расточени быша кийждо в место свое.

<p>55 И слыша лисиа, яко филипп, егоже постави царь антиох, еще жив сый, да воспитает антиоха сына его, во еже царствовати ему,

<p>56 возвратися от персиды и мидии, и вои царстии ходившии с ним, и яко ищет прияти вещы:

<p>57 и потщася поити от краеградия и глаголати ко царю и воеводам силы и к мужем: оскудеваем на всяк день, и пища нам мала (есть), и место, еже обстоим, утверждено, и надлежит нам (строити) яже о царстве:

<p>58 ныне убо дадим десницу человеком тем и сотворим с ними мир и со всеми людьми их,

<p>59 и уставим им, да ходят в законех своих, якоже прежде: ради бо законов своих, яже разрушихом, прогневашася и сотвориша вся сия.

<p>60 И угодно бысть слово пред\ царем и началники, и посла к ним мир сотворити. и прияша.

<p>61 И клятся им царь и началницы: о сих изыдоша из\ твердыни.

<p>62 И вниде царь в гору сион и виде твердыню места: и отвержеся клятвы, еюже клятся, и повеле разорити стену окрест.

<p>63 И отиде тщателно и возвратися во антиохию, и обрете филиппа господствующа над\ градом, и воева нань, и взя град нуждею.

%{Глава}7

<p>1 Лета сто пятьдесят перваго, изыде димитрий селевкиев сын от рима, и взыде с малыми людьми во град приморский, и воцарися тамо.

<p>2 И бысть, егда вхождаше в дом царства отец своих, яша силы антиоха и лисию привести их к нему.

<p>3 И уведана бысть ему вещь, и рече: не покажите ми лиц их.

<p>4 И убиша их воини, и седе димитрий на престоле царства своего.

<p>5 И приидоша к нему вси мужие беззаконнии и нечестивии от Исраиля, и алким предвождаше их, хотяй жречествовати:

<p>6 и оклеветаша людий пред\ царем, глаголюще: погуби иуда и братия его всех другов твоих и нас расточи от земли нашея:

<p>7 ныне убо посли мужа, емуже вериши, да идет и видит истребления вся, яже сотвори нам и стране царстей, и да мучит их и всех помогающих им.

<p>8 И избра царь вакхида друга царска, иже господствоваше об\ ону страну реки, и великаго в царстве и верна цареви,

<p>9 и посла его и алкима нечестиваго, и устави ему жречество, и повеле ему сотворити отмщение в сынех Исраилевых.

<p>10 И отидоша и приидоша с силою велиею в землю иудину: и посла вестники ко иуде и братии его словесы мирными с лестию.

<p>11 И не вняша словесем их: видеша бо, яко приидоша с силою велиею.

<p>12 И собрашася ко алкиму и вакхиду собрания книжник изыскати праведная. <p>13 И первии асидее беху в сынех Исраилевых, и искаху от них мира.

<p>14 Рекоша бо: человек жрец от семене аароня прииде в силах и не из\ъобидит нас.

<p>15 И глагола с ними словеса мирна и клятся им, глаголя: не воздам вам злая, ниже другом вашым. и вероваша ему.

<p>16 И поима от них шестьдесят мужей и уби их во един день по словесех, якоже писано есть:

<p>17 плоти преподобных твоих и крови их пролияша окрест иерусалима, и не бе погребаяй их.

<p>18 И нападе страх их и трепет на вся люди, яко рекоша: несть в них истины и суда: преступиша бо уставление и клятву, еюже кляшася.

<p>19 И воздвижеся вакхид от иерусалима и ополчися в визефе, и посла и ят многих отступивших от него мужей и некиих от людий, и закла их, (и) в кладязь велик (вверже):

<p>20 и вручи страну алкиму и остави силу в помощь ему: и отиде вакхид ко царю.

<p>21 И подвизашеся алким о архиерействе.

<p>22 И собрашася к нему вси возмущающии люди своя, и одержаша землю иудину, и сотвориша язву велику во Исраили.

<p>23 И виде иуда вся злая, яже сотвори алким, и иже с ним бяху, сыном Исраилевым паче языков.

<p>24 И изыде во вся пределы иудейския по окрест и сотвори отмщение на мужех отторгшихся, и престаша ходити во страну.

<p>25 Егда же увиде алким, яко укрепися иуда и иже с ним, и позна, яко не может противостояти им, и возвратися ко царю и оклевета их лукавне.

<p>26 И посла царь никанора, единаго от началник своих славных, и ненавидящаго и враждующаго на Исраиля, и повеле ему избити люди.

<p>27 И прииде никанор во иерусалим с силою великою и посла ко иуде и братии его с лестию словесы мирными, глаголя:

<p>28 да не будет брань между мною и вами: прииду с мужы малыми, да вижду лица ваша с миром.

<p>29 И прииде ко иуде, и поздравляху друг друга мирно: и воини уготовани бяху восхитити иуду. <p>30 И познася слово иуде, яко с лестию прииде к нему: и устрашися от него и не восхоте ктому видети лица его.

<p>31 И позна никанор, яко открыся совет его, и изыде во сретение иуде бранию близ\ харфарсарама.

<p>32 И падоша от сущих при никаноре яко пять тысящ мужей, и бежаша во град давидов.

<p>33 И по словесех сих взыде никанор на гору сион: и изыдоша от иереев от святых и от старейшин людских поздравити его мирно и показати ему всесожжение приносимое за царя.

<p>34 И поругася им и посмеяся им, и оскверни их и глагола гордо.

<p>35 И клятся с яростию, рекий: аще не предастся иуда и воини его в руки моя ныне, и будет, егда возвращуся в мире, сожгу храм сей. и изыде с яростию велиею.

<p>36 И внидоша жерцы и сташа пред\ лицем олтаря и храма и плачуще рекоша:

<p>37 ты, Господи, избрал еси храм сей, нарещися имени твоему в нем, да будет храм молитвы и прошения людем твоим:

<p>38 сотвори отмщение на человеце сем и на воех его, и да падут мечем: помяни хуления их и не даждь им обиталища.

<p>39 И изыде никанор от иерусалима и ополчися в вефороне и срете его сила сирска.

<p>40 Иуда же приближися во адасу с тремя тысящьми мужей. и помолися иуда и рече:

<p>41 иже послани бяху от царя ассирийскаго (сеннахирима), Господи, егда похулиша тя, изыде ангел твой и порази от них сто осмьдесят пять тысящ:

<p>42 тако сокруши ополчение сие пред\ нами днесь, и да познают прочии, яко зло глагола на святая твоя, и суди ему по злобе его.

<p>43 И сотвориша воини брань в третийнадесять день месяца адара, и сотреся ополчение никанорово, и паде сам первый во брани.

<p>44 Егда же увидеша вои его, яко паде никанор, повергше оружия своя бежаша.

<p>45 И гнаша их путь дне единаго от адаса, дондеже приити в газир, и трубами трубиша в\ъслед их со знаменами.

<p>46 И изыдоша от всех сел иудейских окрест и заключиша их рогами, и возвращахуся тии к ним и падоша вси мечем, и не оста от них ни един.

<p>47 И взяша корысти их и плен, и главу никанорову отсекоша, и десницу его, юже простре гордо, и принесоша и повесиша противу иерусалима.

<p>48 И возвеселишася людие зело, и сотвориша день той день веселия великаго,

<p>49 и уставиша праздновати на всяко лето день той третийнадесять месяца адара.

<p>50 И умолче земля иудина на дни малы. %{Глава}8

<p>1 И слыша иуда имя римлян, яко суть сильни крепостию, и тии благоволят о всех приложившихся к ним, и елицы приидут к ним, составляют с ними дружбу, и яко суть сильни крепостию.

<p>2 И поведаша ему брани их и мужества блага, яже творят в галатех, и яко одержаша их и приведоша их под\ дань:

<p>3 и колика сотвориша во стране испанийстей, еже удержати руды сребра и злата, еже тамо: и одержаша всяко место советом своим и долготерпением,

<p>4 и место бе далече отстоящо от них зело: и царей нашедших на них от края земли сотроша, и поразиша их язвою великою, прочии же дают им дань по вся лета:

<p>5 и филиппа и персеа китиейскаго царя, и воставших на них сокрушиша их в брани и одержаша их:

<p>6 и антиоха великаго царя асийскаго, шедшаго противу их на брань, имущаго сто двадесять слонов, конники и колесницы и силу велию зело, и сотрен бысть от них:

<p>7 и яша его жива, и уставиша, да дает им той и царствующии по нем дань велику, и даяти залог и уставление,

<p>8 и страну индийску и мидию, и лидию и от предобрых стран их, и взявше их от него даша я евмению царю:

<p>9 и яко совещаша сущии от еллады приити и взяти их: и уведано бысть слово тем,

<p>10 и послаша на них воеводу единаго и воеваша на них, и падоша от них язвении мнози, и плениша жен их и чад их, и разграбиша их и землю их одержаша, и разориша твердыни их и поработиша их даже до сего дне:

<p>11 и прочая царства и островы, иже некогда противишася им, истребиша и поработиша их:

<p>12 с други же своими и примиряющимися к ним сохраняху дружбу, и одержаху царства ближняя и дальняя, и елицы слышаху имя их, бояхуся от них:

<p>13 елицем же аще хотят помогати и воцаряти, царствуют: и ихже аще хотят, пременяют: и вознесошася зело:

<p>14 и во всех сих не возлагаше ни един от них диадимы, ни облачашеся в порфиру, еже возвеличитися о ней:

<p>15 и советную палату сотвориша себе, и на всяк день советоваху в ней о множестве (народов) еже благоустрояти их:

<p>16 и вверяют единому человеку началство свое по лету, и господствовати всею землею их, и вси повинуются единому, и несть зависти ниже рвения в них.

<p>17 И избра иуда евполемона сына иоаннова, сына аккосова, и иасона сына елеазарова, и посла их в рим, составити с ними дружбу и споборение,

<p>18 и еже отяти от них иго их, понеже видеша царство еллинское порабощающее Исраиля в работу.

<p>19 И идоша в рим, путь же велий зело, и внидоша в палату советную, и отвещаша и реша:

<p>20 иуда маккавей и братия его и множество иудейское послаша нас к вам составити с вами дружбу и мир и вписати нас споборниками и другами вашими.

<p>21 И угодно бысть слово пред\ ними.

<p>22 И сие списание послания, еже восписаша на дщицах медяных и послаша во иерусалим быти у них тамо в память мира и споборства:

<p>23 благо да будет римляном и языку иудейску на мори и на земли в век, оружие же и врази далече да будут от них:

<p>24 аще же наступит брань римляном первее или всем споборником их во всем господстве их,

<p>25 споборет язык иудейский, якоже время определит им, сердцем полным:

<p>26 и ратующым не дадут, ниже ссудят пшеницею, оружием, сребром, кораблями, якоже угодно римляном, и сохранят заповеди их ничтоже вземлюще:

<p>27 такожде аще и языку иудейску прежде случится брань, помогут римляне от души, якоже им время определит:

<p>28 и споборающым не дастся пшеница, оружие, сребро, корабли, якоже угодно римляном: и сохраняти заповеди их, и без\ лести.

<p>29 По сим словесем уставиша римляне людем иудейским.

<p>30 Аще же по словесех сих совещаются сии и онии приложити или отяти нечто, сотворят от произволения своего, и еже аще приложат или отимут, будут тверда.

<p>31 А о злобах, яже царь димитрий творит в них, писахом ему, глаголюще: вскую отяготил еси иго твое на други нашя споборники иудеи;

<p>32 аще убо паки прибегнут к нам на тя, сотворим им суд и ополчимся на тя морем и землею.

%{Глава}9

<p>1 И слыша димитрий, яко паде никанор и силы его во брани, и приложи вакхида и алкима паки послати во иудею, и десный рог с ними.

<p>2 И идоша путем, иже (ведет) в галгалы, и ополчишася на месалоф, иже есть во арвилех, и взяша его, и побиша душ человеческих много.

<p>3 И в месяц первый лета сто пятьдесят втораго, приступиша воини ко иерусалиму,

<p>4 и восташа и идоша в верею в двадесяти тысящах мужей и две тысящы конников.

<p>5 Иуда же бе ополчен во елаасе, и три тысящы мужей избранных с ним.

<p>6 И видеша множество сил, яко многи суть, и устрашишася зело: и избегоша мнози от полка, и не остася от них токмо осмь сот мужей.

<p>7 И виде иуда, яко расточися полк его, и брань оскорбляше его: и сокрушися сердцем, яко не имеяше времене собрати их,

<p>8 и ослабе и рече оставшым: востанем и взыдем на супостаты нашя, аще можем ратовати противу их.

<p>9 И отвращаху его рекуще: не можем, но спасем токмо душы своя ныне, и возвратимся со братиею нашею, и ополчимся на них: мы же мали.

<p>10 И рече иуда: не буди ми сотворити вещь сию, еже бежати от них: и аще приближися время наше, умрем мужественно ради братии нашея и не оставим вины славе нашей.

<p>11 И воздвижеся сила от полка и ста во сретение им, и разлучишася конницы на две части, и пращницы и стрелцы пред\ъидяху силе, и предподвижницы вси сильнии.

<p>12 Вакхид же бе на деснем розе, и приближися полк от двою страну, и возглашаху трубами.

<p>13 И вострубиша, иже бяху от страны иудины, и тии трубами: и поколебася земля от гласа ополчений. и бысть брань сражена от утра даже до вечера.

<p>14 И виде иуда, яко вакхид и крепость полка в десных: и собрашася к нему вси крепцыи сердцем:

<p>15 и сотреся десный рог от них, и гнаше в\ъслед их даже до горы азота.

<p>16 И сущии в левем розе видеша, яко сотреся десный рог, и обратишася по стопам иудиным и сущих с ним созади.

<p>17 И отягчися брань, и падоша язвени мнози от сих и от тех:

<p>18 и иуда паде, прочии же бежаша.

<p>19 И взяста ионафан и симон иуду брата своего и погребоста его во гробе отец его в модине.

<p>20 И плакашася о нем и рыдаше его весь Исраиль плачем велиим, и сетоваху дни многи и рекоша:

<p>21 како паде сильный спасаяй Исраиля;

<p>22 Прочая же словес и браней иудиных и благих мужеств, ихже сотвори, и величества его, не суть писана: многа бо бяху зело.

<p>23 И бысть по преставлении иудине, проникоша беззаконнии во всех пределех Исраилевых, и прозябоша вси делающии беззаконие.

<p>24 Во дни оны бысть глад велик зело, и отступи страна с ними.

<p>25 И избра вакхид нечестивых мужей и постави их господиями страны.

<p>26 И искаху и испытаху другов иудиных и привождаху тех к вакхиду: и мстяше им и посмевашеся им.

<p>27 И бысть скорбь велика во Исраили, яже не бысть от дний, в нихже не явися пророк во Исраили.

<p>28 И собрашася вси друзи иудины и рекоша ионафану:

<p>29 отнележе брат твой иуда скончася, и муж подобен ему несть изыти противу врагов и вакхида и враждующих языку нашему:

<p>30 ныне убо тебе днесь избрахом, еже быти вместо его нам в началника и вожда, еже ратовати во брани нашей.

<p>31 И прия ионафан во время оно началство и воста вместо иуды брата своего.

<p>32 И позна вакхид и искаше его убити.

<p>33 И позна ионафан и симон брат его и вси иже с ним (бяху), и побегоша в пустыню фекуе, и ополчишася при воде рва асфара.

<p>34 И позна вакхид в день суббот, и прейде сам и вси вои его об\ ону страну иордана.

<p>35 И посла ионафан брата своего вожда народу и моли наватеов другов своих представити им приготовление их многое.

<p>36 И изыдоша сынове иамвриины от мидавы, и яша иоанна и вся елика име, и отидоша имуще та.

<p>37 По словесех же сих возвестиша ионафану и симону брату его, яко сынове иамвриины творят брак великий и ведут невесту от надавафа, дщерь единаго от великихъвельмож ханаанских, с гордостию велиею.

<p>38 И помянуша иоанна брата своего, и взыдоша, и скрышася под\ сению горы:

<p>39 и воздвигнуша очи свои и видеша, и се, плищь и уготование многое, и жених изыде и друзи его и братия его бо сретение им с тимпаны и мусикиами и оружии многими:

<p>40 и восташа на них от засады иже при ионафане и убиша их, и падоша язвени мнози, прочии же бегоша в гору: и взяша вся корысти их.

<p>41 И обратися брак в сетование, и глас мусикии их в плачь.

<p>42 И отмстиша отмщение крове брата своего и возвратишася на брег иорданский.

<p>43 И слыша вакхид и прииде в день субботный даже до брегов иорданских с силою многою.

<p>44 И рече ко своим ионафан: востанем ныне и ополчимся за душы нашя, несть бо днесь якоже вчера и третияго дне:

<p>45 се бо, брань противу нас и созади нас: вода же иорданская сюду и сюду, и блато и лес, и несть места, еже уклонитися:

<p>46 ныне убо возопийте на небо, да избавитеся от рук врагов ваших. и сразися брань.

<p>47 И простре ионафан руку свою убити вакхида, и уклонися и него вспять.

<p>48 И вскочи ионафан и иже с ним во иордан, и преплываху на об\ ону страну, и не преидоша по них иордана.

<p>49 И падоша от страны вакхидины дне онаго яко тысяща мужей.

<p>50 И возвратися во иерусалим и созда грады тверды во иудеи, твердыню во иерихоне и яже во еммауме и вефороне, и вефили и фемнафе, и фарафоне и тефоне, со стенами высокими и вратами и заворами,

<p>51 и постави стражу в них, еже враждовати Исраилю:

<p>52 и утверди град иже в вефсуре, и газару, и краеградие, и постави в них силы и предложение брашен:

<p>53 и взя сыны вождов страны в залог и посади их в краеградии во иерусалиме под\ стражею.

<p>54 И в лето сто пятьдесят третие месяца втораго, заповеда алким разорити стену двора святых внутренняго, и разори дела пророков, и нача разоряти.

<p>55 Во время оно поражен бысть алким, и воспятишася дела его, и заградишася уста его, и разслабе и не можаше ктому глаголати слова и заповедати о доме своем.

<p>56 И умре алким во время оно с мукою велиею.

<p>57 И виде вакхид, яко умре алким, и возвратися ко царю. и умолча земля иудина лета два.

<p>58 И совещаша вси беззаконницы рекуще: се, ионафан и иже с ним в покои обитают уповающе: ныне убо наведем вакхида, и поимает их всех во едину нощь.

<p>59 И шедше совещашася с ним.

<p>60 И воста ити с силою многою и посла епистолии тай всем споборителем его, иже во иудеи, да имут ионафана и сущих с ним. и не возмогоша, яко познася им совет их.

<p>61 И яша от мужей страны началников злобы пятьдесят мужей и убиша их.

<p>62 И отиде ионафан и симон и иже с ними в вефвасию, яже в пустыни, и созда разореная ея и укрепи ю.

<p>63 И позна вакхид, и собра все множество свое, и сущым от иудеи возвести.

<p>64 И шед ополчися на вефвасию, и воеваше ю дни многи, и сотвори миханы.

<p>65 И остави ионафан симона брата своего во граде, и изыде во страну, и изыде в числе.

<p>66 И порази одомира и братию его и сынов фасироних в жилищих их, и нача избивати и восходити в силах.

<p>67 Симон же и иже с ним изыдоша из\ града и пожгоша миханы,

<p>68 и ратоваху противу вакхида, и сотреся от них, и озлобляху его зело, яко бе совет его и поход его вотще.

<p>69 И прогневася яростию на мужей беззаконных, советовавших ему приити во страну, и уби от них многих, и совещася отити в землю свою.

<p>70 И позна ионафан и посла к нему старейшин составитимир с ним и отдати им плен.

<p>71 И прия, и сотвори по словесем его, и клятся ему не искати ему зла во вся дни живота его.

<p>72 И отдаде ему плен, егоже прежде плени от земли иудины: и возвращься отиде в землю свою и не приложи ктому приити в пределы их.

<p>73 И преста мечь от Исраиля. и обита ионафан в махмасе: и нача ионафан судити люди и истреби нечестивых от Исраиля.

%{Глава}10

<p>1 И в лето сто шестьдесятое взыде александр сын антиохов епифан и одержа птолемаиду: и прияша его, и царствова тамо.

<p>2 И слыша димитрий царь, и собра воев много зело, и изыде противу ему на брань.

<p>3 И посла димитрий ко ионафану епистолии словесы мирными, величая его.

<p>4 Рече бо: предварим сотворити мир с ним, прежде неже сотворит со александром противу нас:

<p>5 воспомянет бо вся злая, яже сотворихом на него и на братию его и на язык его.

<p>6 И даде ему власть собирати воины и уготовляти оружия, и быти ему другом его, и залог, иже бе в краеградии, повеле отдати ему.

<p>7 И прииде ионафан во иерусалим и прочте епистолии во услышание всем людем и иже от краеградия.

<p>8 И устрашишася страхом велиим, егда услышаша, яко даде ему царь власть собирати воины.

<p>9 И предаша иже от краеградия ионафану залог, и отдаде их родителем их.

<p>10 И обита ионафан во иерусалиме, и нача созидати и обновляти град,

<p>11 и рече ко творящым дела созидати стены и гору сион окрест от камений четвероуголных ко утверждению, и сотвориша сице.

<p>12 И побегоша иноплеменницы, иже бяху в твердынех, яже созда вакхид:

<p>13 и остави кийждо место свое и отиде в землю свою.

<p>14 обаче в вефсуре осташася нецыи от оставльших закон и заповеди (божия): бе бо им убежище.

<p>15 И слыша александр царь обещания, елика посла димитрий ионафану, и поведаша ему брани и мужества, яже сотвори той и братия его, и труды, яже имеху.

<p>16 И рече: еда обрящем коего мужа такова; и ныне сотворим его в друга и споборника нашего.

<p>17 И написа епистолии и посла ему по словесем сим, глаголя:

<p>18 царь александр брату ионафану радоватися:

<p>19 слышахом о тебе, яко муж силен еси крепостию и угоден еси быти нам друг:

<p>20 и ныне поставихом тя днесь архиереа языка твоего, и еже другом царевым нарицатися (и посла ему порфиру и венец злат), и мудрствовати таяжде с нами и снабдевати дружбу к нам.

<p>21 И облечеся ионафан во святую ризу седмаго месяца лета сто шестьдесятаго, в день праздника сенопотчения, и собра силы и уготова оружия многа.

<p>22 И слыша димитрий словеса сия, и опечалися зело, и рече: <p>23 что сие сотворихом, яко предвари нас александр составити дружбу со иудеи во утверждение;

<p>24 напишу и аз им словеса просителная и возвышения и дары, яко да будут со мною в помощь.

<p>25 И написа им по словесем сим: царь димитрий языку иудейскому радоватися:

<p>26 понеже сохранисте заветы к нам и пребывасте в дружбе нашей и не приступисте ко врагом нашым, слышахом и радовахомся:

<p>27 и ныне пребывайте еще сохранити к нам веру, и воздадим вам благая, ихже ради творите с нами,

<p>28 и оставим вам дани многи, и дадим вам дары:

<p>29 и ныне свободных творю вас и оставляю всем иудеом дани и цену от соли и от венцев:

<p>30 и еже вместо третины семене и вместо половины плода древеснаго надлежащаго ми взяти, оставляю от днесь и потом, еже не взимати от земли иудины и от триех стран прилежащих ей, от самарии и галилеи, и от днешняго дне и в вечное время:

<p>31 и иерусалим да будет свят и свободен со пределы своими, и десятины и дани:

<p>32 оставляю и власть краеградия еже во иерусалиме, и даю архиерею, да поставит в нем мужы, ихже аще изберет сам, хранити его:

<p>33 и всяку душу иудейскую, яже пленена есть от земли иудины, во всем царстве моем оставляю свободну туне, и вси да оставятся от даней и скотов своих:

<p>34 и вси праздницы и субботы и новомч\сия и дние вчиненнии, и три дни прежде праздника и три дни по празднице, да будут вси дние свободы и оставления всем иудеомъсущым во царствии моем:

<p>35 и никто имети будет власти делати и стужати кому от них о всяцей вещи:

<p>36 и да напишутся от иудей в воины царския до тридесяти тысящ мужей, и да дадутся им оброцы, якоже подобает всем воем царским:

<p>37 и да поставятся от них в твердынех царских велиих, и от сих поставятся на потребы царства сущыя в верность: и сущии над\ ними и началницы да будут от них, и да ходят в законех своих, якоже повеле царь в земли иудине:

<p>38 и три пределы, прилежащии иудеи от страны самарийския, да приложатся ко иудеи, да вменятся быти под\ единым, еже не послушати иныя власти, но токмо архиереа:

<p>39 птолемаиду и пределы ея дах в дар святым, сущым во иерусалиме, на приличное иждивение святым,

<p>40 и аз дам на коеждо лето пятьнадесять тысящ сикль сребра от сокровищ царских от мест прилежащих:

<p>41 и всякое излишнее, еже не воздаша от потреб, якоже в первых летех, отныне дадут в дела храму:

<p>42 и свыше сих пять тысящ сиклей сребра, ихже взимаху от потреб святилища, якоже в прежних летех от собрания на всякое лето, и сия оставляются, понеже надлежат сия жерцем служащым:

<p>43 и елицы аще прибегнут к церкви сущей во иерусалимех и во всех пределех его, одолжени суще царскими и всякою вещию, да отрешаются, и вся елика суть им во царствии моем:

<p>44 и созидати и обновляти дела святых, и иждивение дастся от сокровища царскаго:

<p>45 и еже созидати стены иерусалима и утвердити окрест, и иждивение дастся от собрания царска, и еже создати стены во иудеи.

<p>46 Егда же услыша ионафан и людие словеса сия, не вероваша им, ниже прияша, яко помянуша злобу велию, юже сотвори во Исраили, и оскорби их зело.

<p>47 И благоволиша о александре, яко сей бысть им началник словес мирных, и споборяху ему во вся дни.

<p>48 И собра царь александр силу велию и ополчися противу димитриа.

<p>49 И сотвориша брань два царя, и побеже полк димитриев, и гна его александр и укрепися на них.

<p>50 И превозможе брань зело, дондеже зайде солнце, и паде димитрий в день он.

<p>51 И посла александр ко птоломею царю египетскому послы по словесем сим, рекий:

<p>52 понеже возвратихся в землю царства моего, и седох на престоле отец моих, и одержах началство, и сокруших димитриа, и воз\ъобладах страною нашею,

<p>53 и составих противу его рать, и сокрушися той и ополчение его от нас, и седохом на престоле царства его:

<p>54 и ныне составим между нами дружбу, и ныне даждь мне дщерь твою в жену, и буду зять твой, и дам тебе дары, и ей достойная тебе.

<p>55 И отвеща царь птоломей глаголя: благ день, в оньже возвратился еси в землю отец твоих и сел еси на престоле царства их:

<p>56 и ныне сотворю ти, яже писал еси: но срящися во птолемаиде, яко да видим друг друга, и будеши ми зять, якоже рекл еси.

<p>57 И изыде птоломей от египта сам и клеопатра дщи его, и внидоша во птолемаиду лета сто шестьдесят втораго.

<p>58 И срете его александр царь: и даде ему клеопатру дщерь свою и сотвори брак ея во птолемаиде, якоже царие во славе велицей.

<p>59 И написа александр царь ионафану приити во сретение ему.

<p>60 И иде со славою во птолемаиду и срете оба царя: и даде има сребро и злато и другом их, и дары многи, и обрете благодать пред\ нима.

<p>61 И собрашася нань мужие губителе от Исраиля, мужие беззаконнии клеветати нань. и не внят им царь.

<p>62 И повеле царь совлещи ионафана с риз его и облещи его в порфиру. и сотвориша тако. <p>63 И посади его царь с собою и рече началником своим: изыдите с ним на среду града и проповедите ни единому клеветати нань ни о единей вещи, и ни един ему да стужит о всяцем глаголе.

<p>64 И бысть егда увидеша клеветницы славу его, якоже проповедаша, и облечена его порфирою, и бежаша вси.

<p>65 И прослави его царь, и написа его в первых друзех, и постави его воеводу и участника началства.

<p>66 И возвратися ионафан во иерусалим с миром и веселием.

<p>67 И в лето сто шестьдесят пятое прииде димитрий сын димитриев от крита в землю отец своих.

<p>68 И слыша александр царь, и опечалися зело, и возвратися во антиохию.

<p>69 И постави димитрий аполлониа сущаго от килисирии: и собра силу велию, и ополчися во иамнии, и посла ко ионафану архиерею, глаголя:

<p>70 ты ли един возносишися на ны, аз же бых в посмех и в поношение тебе ради: и чесо ради ты властелствуеши над\ нами в горах;

<p>71 ныне убо, аще надеешися в силах твоих, изыди к нам на поле и искусимся ту между собою, яко со мною есть сила градов:

<p>72 вопроси и научися, кто есмь; и прочии помогающии нам, и глаголют: несть вам стояния ноги пред\ лицем нашим, яко дващи в бег обратишася отцы твои в земли их:

<p>73 и ныне не возможеши стерпети конника и силы таковыя в поли, идеже несть камене, ни стены, ни места к бежанию.

<p>74 Егда же услыша ионафан словеса аполлониева, подвижеся мыслию, и избра десять тысящ мужей, и изыде из\ иерусалима, и снидеся с ним симон брат его в помощь ему.

<p>75 И ополчися на иоппию, и заступиша ему от града, яко стража аполлониева в иоппии бысть, и ратоваша ю.

<p>76 И убоявшеся отверзоша иже из\ града, и облада ионафан иоппиею.

<p>77 И слыша аполлоний, и собра три тысящы конник и силу велию, и иде во азот аки путьшествуя, и абие изыде на поле, зане имеяше множество конник и надеяшеся на них.

<p>78 И гна ионафан в\ъслед его во азот, и сразишася полцы на рать.

<p>79 И остави аполлоний тысящу конник созади их в тайне.

<p>80 И позна ионафан, яко есть засада созади его. и окружиша полк его и стреляху на люди от утра даже до вечера,

<p>81 людие же стояша, якоже заповеда ионафан: и утрудишася кони их.

<p>82 И приведе симон силу свою и нападе на полк: конницы бо утруждени бяху, и сокрушишася от него и побегоша,

<p>83 и конницы расточишася по полю и бегоша во азот, и внидоша в вифдагон капище его, еже уцелети.

<p>84 И пожже ионафан азот и грады иже беху окрест его, и взя корысти их и капище дагоново, и вбегших в не пожже огнем.

<p>85 И бысть падших мечем с сожжеными яко осмь тысящ мужей.

<p>86 И отиде оттуду ионафан и прииде во аскалон, и изыдоша от града во сретение ему в славе велицей.

<p>87 И возвратися ионафан во иерусалим с сущими с ним, имуще корысти многи.

<p>88 И бысть егда услыша александр царь словеса сия, и приложи прославити ионафана:

<p>89 и посла ему гривну златую якоже обычай есть даяти сродником царевым, и даде ему аккарон и вся пределы его во одержание.

%{Глава}11

<p>1 И царь египетский собра силу многу аки песок, иже вскрай моря, и корабли многи: и искаше обладати царство александрово лестию и приложити е к царству своему.

<p>2 И изыде в сирию словесы мирными, и отверзаху ему иже от градов и сретаху его, яко заповедь бе александра царя сретати его, зане бяше тесть его.

<p>3 Егда же вхождаше во грады, птоломей поставляше силы на стражу в коемждо граде.

<p>4 Егда же приближися ко азоту, показаша ему капище дагоново сожжено, и азот и окрестныя грады его разорены, и телеса повержена, и побиеных, ихже поби во брани: сметаша бо я в купы их при пути его.

<p>5 И поведаша царю, яже сотвори ионафан, еже бы возненавидети его. и умолча царь.

<p>6 И срете ионафан царя во иоппии со славою, и целоваста друг друга и почиста ту.

<p>7 И иде ионафан со царем даже до реки нарицаемыя елевфера, и возвратися во иерусалим.

<p>8 Царь же птоломей огосподствова грады приморскими даже до селевкии приморския и размышляше на александра советы лукавы.

<p>9 И посла старейшин к димитрию царю, глаголя: прииди, составим между нама завет, и дам тебе дщерь мою, юже имать александр, и царствовати имаши во царствии отца твоего:

<p>10 раскаяхся бо дав ему дщерь мою, искаше бо мя убити.

<p>11 И похули его ради похотения царства его.

<p>12 И отяв дщерь свою, даде ю димитрию и отчуждися от александра, и явися вражда их.

<p>13 И вниде птоломей во антиохию и возложи две диадимы на главу свою, асийскую и египетскую.

<p>14 Александр же царь бе в киликии во времена она, понеже отметахуся иже от мест оных.

<p>15 И слыша александр и прииде нань бранию: и изведе птоломей силу, и срете его рукою крепкою, и прогна его.

<p>16 И побеже александр во аравию защититися тамо: царь же птоломей вознесеся.

<p>17 И усекну завдииль аравитин главу александрову и посла птоломею.

<p>18 И царь птоломей умре в третий день, и сущии в твердынех погибоша от сущих в твердынех.

<p>19 И воцарися димитрий в лето сто шестьдесят седмое.

<p>20 Во дни оны собра ионафан сущих от иудеи, да воюют краеградие, еже во иерусалиме, и сотвори на оное миханы многи.

<p>21 И идоша нецыи ненавидящии языка их, мужие беззаконницы, ко царю димитрию и возвестиша ему, яко ионафан обстоит краеградие.

<p>22 И слышав разгневася: егда же слыша, скоро прииде во птолемаиду и написа ко ионафану, да не обстоит краеградия, но да идет во сретение ему тщателно во птолемаиду, еже беседовати с ним.

<p>23 Егда же услыша ионафан, повеле обстояти, и избра от старейшин Исраилевых и иереев, и вдадеся в бедство:

<p>24 и взяв злато и сребро и ризы и ины дары многи, иде ко царю во птолемаиду и обрете благодать пред\ ним.

<p>25 И клеветаху на него нецыи беззаконнии от языка (его). <p>26 И сотвори ему царь, якоже сотвориша ему, иже прежде его быша, и возвыси его пред\ всеми други своими, <p>27 и постави его началника священству, и елика ина имеяше прежде честная, и сотвори его в первых друзех быти.

<p>28 И моли ионафан царя сотворити иудею безданну, и три топархии, и самарию, и обеща ему триста талант.

<p>29 И угодно бысть царю, и написа ионафану епистолии о всех сих, имеющыя образ сицевый:

<p>30 царь димитрий брату ионафану радоватися и языку иудейскому:

<p>31 списание епистолии, юже писахом ласфену сроднику нашему о вас, писахом и к вам, да весте:

<p>32 царь димитрий ласфену отцу радоватися:

<p>33 языку иудейску другом нашым и сохраняющым яже к нам праведная судихом благосотворити, ради благоприятства их к нам:

<p>34 уставихом убо им пределы иудейския и три страны, аферему, лидду и рамафем, иже приложишася иудеи от самарии, и вся надлежащая к ним, всем жрущым во иерусалиме, вместо царских, ихже взимаше царь от них первее на всяко лето от жит земли и от овощей древесных,

<p>35 и ина надлежащая нам отныне десятин и даней надлежащих нам, и соли точила, и принадлежащих нам венцев,

<p>36 вся щедро оставляем им, и ничтоже от сих отимется отныне и в вечное время:

<p>37 ныне убо прилежите сотворити сих списание, и да дастся ионафану и да положится в горе святей в месте честне.

<p>38 И виде димитрий царь, яко утишися земля пред\ ним, и ничто ему противится, и отпусти вся вои своя коегождо в место свое, кроме чуждих сил, ихже собра от островов языческих, и враждоваху ему вся силы отцев его.

<p>39 Трифон же бе от александровых первее, и виде, яко вся силы ропщут на димитриа, и иде ко емалкую аравитину, иже воспита антиоха детище александрово:

<p>40 и прилежаше ему, яко да даст ему е, да воцарит вместо отца его: и возвести ему, елика сотвори димитрий, и вражду, еюже враждуют нань силы его, и пребысть ту дни многи.

<p>41 И посла ионафан ко димитрию царю, да ижденет сущих во краеградии из\ иерусалима и иже в твердынех: бяху бо воююще Исраиля.

<p>42 И посла димитрий ко ионафану глаголя: не токмо сия сотворю тебе и языку твоему, но и славою прославлю тя и язык твой, аще благовременство получу: <p>43 ныне убо право сотвориши, аще послеши ми мужей споборающих, яко отступиша вси вои мои.

<p>44 И посла ему ионафан три тысящы мужей сильных крепостию во антиохию, и приидоша ко царю, и возвеселися царь о пришествии их.

<p>45 И собрашася иже от града в средину града сто двадесять тысящ мужей и совещахуся убити царя.

<p>46 И бежа царь во двор, и об\ъяша иже беху от града пути градския, и начаша битися.

<p>47 И призва царь иудеов на помощь, и собрашася вси вкупе к нему: и расточишася вси по граду,

<p>48 и убиша во граде в той день сто тысящ мужей, и сожгоша град, и взяша корысти многи во он день и избавиша царя.

<p>49 И видеша иже бяху от града, яко одержаша иудее град, якоже хотеша, и изнемогоша мысльми своими, и возопиша ко царю с молением, глаголюще:

<p>50 даждь нам десницу, и да престанут иудее ратовати нас и град.

<p>51 И повергоша оружия своя и сотвориша мир. И прославишася иудее пред\ царем и пред\ всеми иже во царствии его, и возвратишася во иерусалим имеюще корысти многи.

<p>52 И седе димитрий царь на престоле царства своего, и упокоися земля пред\ ним.

<p>53 И солга вся елика рече, и отчуждися ионафана, и не воздаде ему по благотворением, яже воздаде ему, и оскорби его зело.

<p>54 По сих же возвратися трифон и антиох с ним отрочищь юный: и воцарися и возложи диадиму.

<p>55 И собрашася к нему вси вои, ихже расточи димитрий, и ратоваша противу его, и побеже и побежден бысть.

<p>56 И взя трифон звери и одержа антиохию.

<p>57 И писа антиох юный ионафану, глаголя: уставляю тебе архиерейство и поставляю тебе над\ четырми странами, и будеши в друзех царских.

<p>58 И посла ему сосуды златыя и служение, и даде ему власть пити из\ злата и быти в порфире и имети гривну злату. <p>59 И симона брата его постави воеводою от страны тира даже до предел египта.

<p>60 И изыде ионафан и прохождаше об\ ону страну реки и во градех, и собрашася к нему вся силы сирския в помощь, и прииде во аскалон, и сретоша его честно от града.

<p>61 И иде оттуду в газу, и заключишася иже в газе, и обстояше ю, и пожже окрестныя грады ея огнем, и плени я.

<p>62 И молиша ионафана иже от газы, и даде им десницу, и взя сыны началников их в залог, и посла их во иерусалим, и пройде страну даже до дамаска.

<p>63 И слыша ионафан, яко суть началницы димитриевы в кадисе, иже в галилеи, с силою многою, хотяще изринути его от страны.

<p>64 И сретеся с ними, брата же своего симона остави во стране.

<p>65 И ополчися симон на вефсуру, и ратоваша ю дни многи, и заключи ю.

<p>66 И просиша у него десницу прияти, и даде им, и изгна их оттуду, и взя град, и постави в немъстражу.

<p>67 Ионафан же и полк его приидоша к воде геннисар:

<p>68 и идоша утро рано на поле насор, и се, полк иноплеменников срете его на поли, и поставиша нань ловителство в горах, сами же сретоша отсупротиву.

<p>69 Ловителе же восташа от мест своих и составиша рать,

<p>70 и побегоша иже со ионафаном вси, и ни един остася от них, токмо маттафиа сын авессаломов, и иуда сын халфиев, началницы воинских сил.

<p>71 И растерза ионафан ризы своя, и возложи землю на главу свою, и помолися:

<p>72 и обратися на них бранию и победи их, и бегоша.

<p>73 И видеша свои бежавшии от него, и обратишася к нему, и гнаша с ним даже до кадиса, даже до полка их, и ополчишася тамо.

<p>74 И падоша от иноплеменник в день той три тысящы мужей. и возвратися ионафан во иерусалим.

%{Глава}12

<p>1 И виде ионафан яко время ему споспешествует, и избра мужы и посла их в рим составити и обновити с ними дружбу,

<p>2 и ко спартиатом и ко иным местом посла епистолии, по томужде образу.

<p>3 И идоша в рим и внидоша в советный дом и рекоша: ионафан архиерей и язык иудейский послаша нас обновити дружбу с вами и споборение по прежнему.

<p>4 И даша епистолии им к ним по месту, да проводят их в землю иудину с миром.

<p>5 И сие списание епистолий, ихже писа ионафан ко спартиатом:

<p>6 ионафан архиерей и старейшины людий, и жерцы и прочии людие иудейстии, спартиатом братии радоватися:

<p>7 еще прежде посланы бяху епистолии ко онии архиерею от дариа царствовавшаго в вас, яко есте братия наша, якоже списание содержит:

<p>8 и прия ониа мужа посланаго славно и прият епистолии, в нихже завещано о споборении и дружбе:

<p>9 и мы убо не требующе сих, утешение имуще святыя книги, яже в руках наших,

<p>10 покусихомся послати к вам обновити братство и дружбу, еже бы не отчуждитися вас: многа бо времена проидоша, отнележе посласте к нам:

<p>11 мы убо во всяко время непрестанно и в праздники и в прочих подобающих днех воспоминаем вас в жертвах, яже приносим, и в молитвах, якоже подобает и лепо есть воспоминати братию:

<p>12 веселимся убо о славе вашей:

<p>13 нас же обыдоша многи скорби и многи брани, и ратоваша нас царие, иже окрест нас:

<p>14 не хотехом убо стужати вам и прочиим споборником и другом нашым во бранех сих,

<p>15 имеем бо с небесе помощь помогающую нам, и избавихомся от враг наших, и смиришася врази наши:

<p>16 избрахом убо нуминиа антиохова сына и антипатра иасонова, и послахом к римляном обновити с ними дружбу и споборение прежнее:

<p>17 заповедахом убо им и к вам поити и поздравити вас, и дати вам от нас послания о обновлении и о братстве нашем:

<p>18 и ныне добре сотворите отвещавающе нам на сия.

<p>19 И сие списание посланий, ихже посла онии:

<p>20 дарий царь спартиатов онии священнику великому радоватися:

<p>21 обретеся в писаниих о спартиатех и иудеех, яко суть братия и яко суть от рода авраамля:

<p>22 и ныне, отнележе сия познахом, добре сотворите пишуще нам о мире вашем:

<p>23 и мы же восписахом вам: скоти ваши и имение ваше наша суть, и яже наша ваша суть: повелехом убо, да возвестят вам сия.

<p>24 И слыша ионафан, яко возвратишася началницы димитриевы с силою многою, паче неже прежде, ратовати нань,

<p>25 и изыде из\ иерусалима, и срете их во амафитстей стране: не бо даде им времене, да внидут во страну его:

<p>26 и посла созиратели в полк их: и возвратишася и возвестиша ему, яко сице устрояются напасти на ня нощию.

<p>27 Егда же зайде солнце, заповеда ионафан своим бдети и быти во оружии и готовитися на брань всю нощь, и постави стражы окрест полка.

<p>28 И слышаша супостати, яко готов есть ионафан со своими на брань, и убояшася и ужасошася сердцем своим, и возжгоша огни в полце своем и отидоша.

<p>29 Ионафан же и иже с ним беша, не познаша даже до утра: видяху бо огни горящыя.

<p>30 И погна ионафан в\ъслед их и не достиже их, преидоша бо елевферу реку.

<p>31 И обратися ионафан на аравы, иже нарицахуся заведее, и порази их, и взя корысти их.

<p>32 И востав иде в дамаск и прохождаше всю страну ту.

<p>33 Симон же изыде и прииде даже до аскалона и ближних твердынь, и уклонися во иоппию и взя ю.

<p>34 Слыша бо, яко совещашася твердыню предати стране димитриеве, и постави тамо стражу, да стрегут ю.

<p>35 И возвратися ионафан, и собра старейшины людския, и совещася с ними созидати твердыни во иудеи

<p>36 и возвысити стены иерусалимския и воздвигнути высоту велию между краеградием и градом, еже бы отлучити оное от града, да будет сие на уединении, яко да ни купуют, ниже продают.

<p>37 И собрашася созидати град, паде бо стена потока, яже от востока, и уготоваша нарицаемое хафенафа.

<p>38 И симон созда адиду в сефиле и утверди врата и заворы.

<p>39 И взыска трифон царствовати во асии и возложити диадиму и прострети руку на антиоха царя,

<p>40 и убояся, да не когда не попустит ему ионафан и ратовати будет на него, и взыска пути, еже яти ионафана и убити его: и востав прииде в вефсан.

<p>41 И изыде ионафан во сретение ему с четыредесятию тысящию мужей избранных на ополчение и прииде в вефсан.

<p>42 И виде трифон, яко прииде ионафан с вои многими, и прострети нань руку убояся:

<p>43 и восприят его честно, и постави его пред\ всеми други своими, и даде ему дары, и заповеда всем силам своим послушати его яко себе.

<p>44 И рече ионафану: вскую утрудил еси вся люди сия, брани не настоящей нам;

<p>45 и ныне отпусти их в домы своя, избери же себе мужей мало, иже будут с тобою, и прииди со мною во птолемаиду, и предам тебе ю и прочыя твердыни и силы прочыя, и всех иже над\ потребами, и возвращься отиду: сего бо ради приидох.

<p>46 И веровав ему, сотвори, якоже рече, и отпусти силы, и отидоша в землю иудину.

<p>47 Остави же с собою три тысящы мужей, ихже две тысящы остави в галилеи, тысяща же идоша с ним. <p>48 Егда же вниде ионафан во птолемаиду, заключиша врата градская во птолемаиде, и яша его, и всех вшедших с ним убиша мечем.

<p>49 И посла трифон вои и конники в галилею и на поле великое, еже погубити всех другов ионафановых.

<p>50 И познаша, яко ят бысть ионафан и убиен и вси иже с ним, и увещаша сами себе и идоша уготовани на брань.

<p>51 И видеша гонящии, яко о души им есть, и возвратишася.

<p>52 И приидоша вси с миром в землю иудину, и плакашася ионафана и сущих с ним, и убояшася зело, и плакаше весь Исраиль плачем велиим.

<p>53 И взыскаша вси языцы, иже окрест их, сокрушити их, реша бо:

<p>54 не имеют началника и помогающаго: ныне убо поратуем их и отимем от человек память их.

%{Глава}13

<p>1 И слыша симон, яко собра трифон силу многу приити в землю иудину и сокрушити ю,

<p>2 и виде люди, яко суть в страсе и трепете, и взыде во иерусалим и собра люди,

<p>3 и увеща их и рече им: вы весте, елика аз и братия моя и дом отца моего сотворихом и о законех и о святых, и брани и тесноты, ихже видехом:

<p>4 сего ради погибоша братия моя вси ради Исраиля, и остах аз един:

<p>5 и ныне не буди ми пощадити души моея во всяко время скорбей, не бо лучший есмь братии моея:

<p>6 обаче отмщу о языце моем и о святых и о женах и чадех наших: яко собрашася вси языцы сотрети нас вражды ради.

<p>7 И возгорешася духом людие вкупе послушати словес сих

<p>8 и отвещаша гласом велиим, глаголюще: ты еси вождь наш вместо иуды и ионафана брата твоего:

<p>9 побори брань нашу, и вся, елика аще речеши нам, сотворим.

<p>10 И собра вся мужы бранники и ускори совершити вся стены иерусалимския и утверди его окрест:

<p>11 и посла ионафана сына авессаломова и с ним силу доволную во иоппию, и изгна сущих в ней и пребысть тамо в ней.

<p>12 И воздвижеся трифон от птолемаиды с силою велиею внити в землю иудину, и ионафан с ним в стражи.

<p>13 Симон же ополчися во адиде на лицы поля.

<p>14 И позна трифон, яко воста симон вместо брата своего ионафана и яко сразитися с ним хощет бранию,

<p>15 посла к нему послы глаголя: сребра ради, еже должен брат твой ионафан царю, потреб ради, ихже имеяше, содержим его:

<p>16 и ныне посли сребра талантов сто и два сына его в залог, яко да не отпущен отступит от нас, и отпустим его.

<p>17 И позна симон, яко лестию глаголют к нему, и посла сребро и отроки, да не когда вражду приимет велию от людий, глаголющих:

<p>18 яко не посла ему сребра и отроков, и погибе.

<p>19 И посла отроки и сто талант. И солга и не отпусти ионафана.

<p>20 И по сих прииде трифон, да внидет во страну и сотрет ю, и обыде путь, иже ведет во адору: а симон и полк его противоидяше ему на всяко место, аможе идяше.

<p>21 Сущии же от краеградия послаша к трифону послов понуждающих его, да потщится приити к ним пустынею и послати им пищы.

<p>22 И уготова трифон вся конники своя, еже приити в нощь оную. и бе снег велий зело, и не прииде снега ради: и воста и отиде в галаадитиду.

<p>23 Егда же приближися к васкаме, уби ионафана, и погребен быти тамо.

<p>24 И возвратися трифон и иде в землю свою.

<p>25 И посла симон и взя кости ионафана брата своего и погребе я в модине граде отец своих.

<p>26 И плакаша его весь Исраиль плачем велиим и рыдаху его дни многи.

<p>27 И созда симон над\ гробом отца своего и братий своих, и вознесе его видением, камением тесаным созади и сопреди,

<p>28 и постави на них седмь пирамид, едину противу единоя, отцу и матери и четырем братиям:

<p>29 и сим сотвори ограды, и обложи столпы великия, и сотвори на столпех всеоружия в память вечную, и при всеоружиих корабли изваянныя, во еже видимым быти от всех плавающих на мори.

<p>30 Сей гроб, егоже сотвори в модине, даже до сего дне.

<p>31 Трифон же хождаше лестию со антиохом царем юным, и уби его,

<p>32 и воцарися вместо его, и возложи на ся диадиму асийскую, и сотвори язву великую на земли.

<p>33 И созда симон твердыни иудейския, и огради столпамивысокими и стенами велиими, и вратами и заворами, и положи пищы в твердынех.

<p>34 И избра симон мужы и посла ко димитрию царю, да сотворит ослабление стране, яко вся дела трифонова беша хищения.

<p>35 И посла ему димитрий царь по словесем сим, и отвеща ему, и написа ему епистолию сицеву:

<p>36 царь димитрий симону архиерею и другу царей и старейшинам и языку иудейску радоватися:

<p>37 венец златый и перстень, яже послал еси, восприяхом, и готови есмы сотворити с вами мир велик и писати к сущым над\ даньми, еже оставити вам дани:

<p>38 и елика уставихом вам, крепка суть, и твердыни, яже создасте, да будут вам: <p>39 отпущаем же неведения и согрешения даже до днешняго дне, и венец, егоже должни бысте, и аще кая иная дань бе во иерусалиме, ктому да не будут даваемая:

<p>40 и аще нецыи угодни от вас вписатися к нашым, да впишутся, и да будет между нами мир.

<p>41 Лета сто седмьдесятаго отято бысть иго языческое от Исраиля,

<p>42 и начаша людие Исраилевы писати в писаниих и в совещаниих: лета перваго при симоне архиереи велицем и воине и вожди иудейстем.

<p>43 Во днех онех прииде симон в газу и окружи ю полками, и сотвори миханы и приближися ко граду, и изби столп един и взя.

<p>44 И вскачаху во град иже бяху в михане, и бысть смятение велие в граде.

<p>45 И взыдоша иже беху во граде с женами и чады на стену, растерзаны имуще ризы своя, и возопиша гласом велиим, моляще симона десницу им дати, <p>46 и рекоша: не сотвори нам по лукавством нашым, но по милости твоей.

<p>47 И умилостивися им симон, не воева их, и изгна их от града: и очисти домы, в нихже бяху идоли, и тако вниде в онь с песньми благословя Господа:

<p>48 и изверже из\ него всякую нечистоту, и всели в нем мужы, иже закон творят, и утверди его, и сотвори себе в нем обитание.

<p>49 Сущым же от краеградия во иерусалиме возбраняшеся исходити и входити во страну, и куповати и продавати: и взалкаша зело, и мнози от них гладом погибоша.

<p>50 И возопиша к симону десницу прияти, и даде им, и изгна их оттуду и очисти краеградие от осквернений.

<p>51 И вниде в не в двадесять третий день втораго месяца, лета сто седмьдесят перваго с хвалением и ваиями, и в гуслех и кимвалех и сопелех, и в песнех и пениих, яко сокрушися враг велий от Исраиля.

<p>52 И устави на всякое лето провождати день той с веселием, и утверди гору святилища, яже близ\ краеградия, и вселися ту сам и иже с ним.

<p>53 И виде симон иоанна сына своего, яко муж есть, и постави его вожда сил всех, и вселися в газарех.

%{Глава}14

<p>1 И в лето сто седмьдесят второе, собра царь димитрий силы своя и иде в мидию собрати помощь себе, яко да ратует противу трифона.

<p>2 И слыша арсак царь персский и мидский, яко прииде димитрий в пределы его, и посла единаго от началник своих яти его жива.

<p>3 И иде и порази ополчение димитриево, и ят его и приведе его ко арсаку: и всади его в темницу.

<p>4 И умолча земля иудина во вся дни симоновы, и взыска благая языку своему, и угодна бысть им власть его и слава его во вся дни.

<p>5 И со всею славою своею взя иоппию в пристанище и сотвори вход островом морским,

<p>6 и распростре пределы языку своему, и одержа страну,

<p>7 и собра пленение много, и господствова над\ газары и вефсуры и краеградием, и отят нечистоты от него, и не бысть противляющагося ему.

<p>8 И кийждо делаше землю свою с миром, и земля даяше жита своя, и древеса польская плод свой.

<p>9 Старейшины на стогнах седяху и вси о благих беседоваху, и юноши облачахуся славою и ризами ратными.

<p>10 Градом даяше пищы и вчиняше их в сосуды утверждения, донележе именовася имя славы его даже до края земли.

<p>11 Сотвори мир на земли, и возвеселися Исраиль веселием велиим.

<p>12 И седе кийждо под\ виноградом своим и смоковницею своею, и не бысть устрашающаго их.

<p>13 И оскуде ратуяй их на земли, и царие сотрошася во дни оны. <p>14 И укрепи всех смиренных людий своих: закона взыска и отят всяко беззаконие и лукавство,

<p>15 святая прослави и умножи сосуды святых.

<p>16 И слышано бе в риме, яко умре ионафан, и даже до спартии слышася, и оскорбишася зело.

<p>17 Егда же услышаша, яко симон брат его бысть вместо его архиерей и одержа всю страну и грады в ней,

<p>18 писаша к нему на дщицах медяных, еже обновити с ним дружбу и споборение, яже сотвориша со иудою и ионафаном братиею его.

<p>19 И прочтошася пред\ церковию во иерусалиме.

<p>20 И сей образ посланий, ихже послаша спартиаты: спартиатов началницы и град симону иерею великому и старейшинам, и жерцем и прочым людем иудейским братии радоватися:

<p>21 послы, иже послани суть к людем нашым, возвестиша нам о вашей славе и чести, и возвеселихомся о приходе их,

<p>22 и списахом яже от них речена в советех людий сице: нуминий сын антиохов и антипатр иасонов, послы иудейстии, приидоста к нам возновляюща с нами дружбу:

<p>23 и угодно бысть людем прияти мужы славно и положити восписание словес их во особыя людския книги, да будет память людем спартиатов: образ же тех писахом симону архиерею.

<p>24 По сих посла симон нуминиа в рим, имущаго щит злат велик весом мнас тысяща на уставление с ними дружбы.

<p>25 Егда же услышаша людие словеса сия, реша: кую благодать воздадим симону и сыном его;

<p>26 утверди бо сам и братия его и дом отца его, и поби враги Исраилевы от них, и уставиша ему свободу.

<p>27 И написаша на дсках медяных и поставиша на столпе в горе сионе. и сей есть образ писания: во осмыйнадесять день месяца елул, лета сто седмьдесят втораго, и сие третие лето при симоне архиереи, в сарамели,

<p>28 в собрании велицем жерцев и людий, и князей языка и старейшин страны возвестися нам: понеже многащи быша брани в стране,

<p>29 симон же сын маттафиев, сын сынов иаривовых, и братия его вдаша себе в бедство, и противосташа сопостатом языка своего, яко да стоят святая их и закон, и славою великою прославиша люди своя:

<p>30 и собра ионафан люди своя, и бысть им архиерей, и приложися к людем своим:

<p>31 и хотеша врази их внити в страну их, еже сокрушити страну их и простерти руку на святая их,

<p>32 тогда воста симон и брася за люди своя, и разда сребреников много своим, и вооружи мужы сильныя языка своего, и даде им оброки,

<p>33 и утверди грады иудейския и вефсуру, яже в пределех иудейских, идеже бяху оружия бранников прежде, и постави тамо на стражу мужы иудейския:

<p>34 и иоппию утверди, яже на примории, и газару, яже в пределех азота, в нейже врази прежде обитаху, и насели тамо иудеи, и елика потребна бяху на управление сих, положи в них:

<p>35 и видеша людие действо симоново и славу, юже умысли сотворити языку своему, и поставиша его в вожда своего и архиереа, занеже сотвори сия вся, и правду и веру, юже соблюде языку своему, и взыска всяким образом вознести люди своя:

<p>36 и во дни его благоуспеваше в руку его, еже из\ъяти языки от страны их, и иже во граде давидове беху во иерусалиме, иже сотвориша себе краеградие, из\ негоже исхождаху и скверняху окрест святых и творяху язву велию в чистоте,

<p>37 и насели в нем мужы иудейски и утверди ко укреплению страны и града и возвыси стены во иерусалиме:

<p>38 и царь димитрий устави ему началство жречества,

<p>39 по сим сотвори его друга своего и прослави его славою великою:

<p>40 слыша бо, яко наречени суть иудее от римлян друзи и споборницы и братия, и яко прияша послов симоновых преславно:

<p>41 и яко благоволиша иудее и жерцы быти симону вождом и архиереем в век, дондеже востанет пророк верен:

<p>42 и да будет над\ ними воевода, и яко да радеет о святых поставляти их над\ делами их и над\ страною, и над\ оружием и над\ твердынями,

<p>43 и яко да радеет о святых, и да слушают еговси, и да пишутся на имя его вся писания во стране,и да облачится в порфиру и златую ризу,

<p>44 и не леть будет ни комуже от людий и от жрец отврещи что от сих и вопреки глаголати от него реченым, или совокупити сонм во стране без\ него и облещися в порфиру и носити гривну злату:

<p>45 а иже аще сотворит кроме сих, или отвержет что сих, повинен будет.

<p>46 И угодно бысть всем людем уставити симону и сотворити по словесем сим.

<p>47 И прия симон, и благоволи архиерействовати, и быти воеводою и началником языка иудейска и жерцем, и началствовати над\ всеми.

<p>48 И писание сие реша водрузити во дщицах медяных и поставити их в притворе святых, в месте славне,

<p>49 списание же сих положити в газофилакии, яко да имать симон и сынове его.

%{Глава}15

<p>1 И посла царь антиох сын димитриа царя послания от островов морских симону архиерею и началнику языка иудейска и всему языку.

<p>2 И бяху содержаще образ сей: царь антиох симону жерцу великому и языка началнику и языку иудейскому радоватися:

<p>3 понеже мужие губителе одержаша царствия отец наших, хощу же снабдети царство, да устрою е якоже бе прежде, и от стран собрах множество сил и сотворих корабли воинския,

<p>4 хощу же изыти во страну, да отмщу растлившым страну нашу и опустошившым грады многи в царствии (моем),

<p>5 ныне убо утверждаю тебе вся оставления даней, яже оставиша тебе бывшии прежде мене царие, и елики ины дары оставиша тебе,

<p>6 и попустих тебе творити кование особых пенязей во стране твоей,

<p>7 иерусалиму же и святынем быти свободным: и вся оружия, елика уготовал еси, и твердыни, ихже создал еси, ихже держиши, да будут тебе:

<p>8 и весь долг царев, и яже подобают цареви, отныне и во все время да оставятся тебе:

<p>9 егда же одержим царство наше, прославим тебе и люди твоя и святилище славою великою, яко да явленна будет слава ваша по всей земли.

<p>10 Лета сто седмьдесят четвертаго изыде антиох в землю отец своих, и собрашася к нему вси вои, яко малым быти оставшым со трифоном.

<p>11 И гнаше его антиох царь, и прииде бежащь в дору, яже при мори:

<p>12 ведяше бо, яко собрашася злая нань и оставиша его воини.

<p>13 И ополчися антиох на дору, и с ним дванадесять тем мужей бранных и осмь тысящ конников:

<p>14 и обступи град, и корабли от моря приидоша, и оскорбляше град от земли и моря, и не остави ни единаго изыти и внити.

<p>15 Прииде же нуминий и иже с ним от рима, имуще послание царем и странам, в нихже написана сия:

<p>16 левкий впат римский птоломею царю радоватися:

<p>17 послы иудейстии приидоша к нам друзи наши и споборницы, обновляюще прежнюю дружбу и споборение, послани от симона архиереа и людий иудейских,

<p>18 принесоша же и щит златый мнас тысящи:

<p>19 угодно убо бысть нам писати ко царем и странам, да не наносят им зол и да не ратуют их, ни градов их, ни страны их, и да не споборают ратующым противу их:

<p>20 и изволися нам прияти от них щит:

<p>21 аще убо нецыи губителе пребежаша от страны их к вам, предайте их симону архиерею, да отмстит им по закону своему.

<p>22 Таяжде написа димитрию царю и атталу, и ариарафу и арсаку,

<p>23 и во вся страны, и сампсаку и спартиатом, и в дилон и в миндон, и в сикион и в карию, и в самон и в памфилию, и в ликию и в аликарнас, и в род и в фасилиду, и в кою и в сидину, и в арад и в гортину, и в книд и в кипр и в киринию.

<p>24 Списание же их написаша симону архиерею.

<p>25 Антиох же царь ополчися на дору вторицею, наводя выну на ню руки и миханы творя, и заключи трифона еже не входити ниже исходити.

<p>26 И посла ему симон две тысящы мужей избранных в помощь ему и сребро и злато и сосуды многи.

<p>27 И не восхоте их прияти, но отверже вся, елика завеща ему прежде, и отчуждися от него.

<p>28 И посла к нему афиновиа единаго от другов своих, да побеседует с ним, глаголя: вы держите иоппию и газару и краеградие еже во иерусалиме, грады царства моего,

<p>29 пределы их опустошисте, и сотвористе язву велику на земли, и господствовасте местами многими в царствии моем:

<p>30 ныне убо отдадите грады, ихже взясте, и дани мест, имиже огосподствовасте вне пределов иудейских:

<p>31 аще же ни, дадите место сих пять сот талантов сребра, и за опустошение, имже опустошисте, и за дани градов другия пять сот талантов: аще же ни, пришедше поратуем вас.

<p>32 И прииде афиновий друг царский во иерусалим, и виде славу симонову, и сокровище злата и сребра, и устроение доволно, и ужасеся, и возвести ему словеса царска.

<p>33 И отвещав симон, рече ему: ниже чуждую землю прияхом, ниже чуждая одержахом, но наследие отец наших, от враг же наших в некое время неправедно удержася:

<p>34 мы же время имуще восприяхом наследие отец наших:

<p>35 о иоппии же и газарех, ихже просиши, сии творяху в людех язву велию в стране нашей, от сих дадим талант сто. И не отвеща ему афиновий словесе.

<p>36 Возвратися же с яростию ко царю и возвести ему словеса сия и славу симонову и вся елика виде. И прогневася царь гневом велиим.

<p>37 Трифон же всед к корабль, отбеже во орфосиаду.

<p>38 И постави царь кендевеа воеводою приморским и силы пехотныя и конныя даде ему.

<p>39 И повеле ему ополчитися противу лица иудейска, и заповеда ему создати кедрон и утвердити врата, и да ратует люди. Царь же гоняше трифона.

<p>40 И прииде кендевей во иамнию и нача раздражати люди и входити во иудею и пленити люди и убивати: и созда кедрон

<p>41 и постави тамо конники и силы, яко да исходяще проходят пути иудейския, якоже повеле ему царь.

%{Глава}16

<p>1 И взыде иоанн от газаров и возвести симону отцу своему, яже сотвори кендевей. <p>2 И призва симон два сыны своя старейшыя иуду и иоанна и рече има: аз и братия моя и дом отца моего поборахом враги Исраилевы от юности даже и до сего дне, и благопоспешествовася в руках наших избавити Исраиля многащи:

<p>3 ныне же состарехся и вы милостию (Бога) доволни есте в летех: будите вместо мене и брата моего, и изшедше поборствуйте за язык наш, помощь же с небесе с вама да будет.

<p>4 И избра от страны двадесять тысящ мужей военных и конников, и идоша на кендевеа и обнощеваша в модине.

<p>5 И воставше заутра идоша на поле, и се, сила велия во сретение им, пешая и конная, и бе поток среде их.

<p>6 И ополчися противу лица их сам и людие его: и виде люди боящыяся прейти поток и прейде первый, и видеша его мужие и преидоша в\ъслед его.

<p>7 И раздели людий и конников посреде пеших: конницы же врагов мнози зело.

<p>8 И вострубиша трубами, и побежден бысть кендевей и полк его, и падоша от них язвени мнози: прочии же бегоша в твердыню.

<p>9 Тогда уязвен бысть иуда брат иоаннов: иоанн же гна их, дондеже прииде в кедрон, егоже созда.

<p>10 И побегоша даже до столпов сущих на селех азотских, и зажже его огнем, и падоша от них две тысящы мужей: и возвратися в землю иудину в мире.

<p>11 И птоломей сын авувов поставлен бысть воеводою в поли иерихона и имяше сребра и злата много:

<p>12 бе бо зять архиереов.

<p>13 И вознесеся сердце его, и восхоте одержати страну, и помышляше лестно на симона и сынов его, погубити их.

<p>14 Симон же прохождаше грады, яже во стране иудейстей, попечение имея о прилежании их, и сниде во иерихон сам и маттафиа, и иуда и сынове его, лета сто седмьдесят седмаго месяца первагонадесять, сей есть месяц сават.

<p>15 И прия их сын авувов в твердыню, нарицаемую док, с лестию, юже созда, и сотвори им пир велик, и сокры тамо мужы.

<p>16 И егда упися симон и сынове его, воста птоломей и иже с ним, и взяша оружия своя, и внидоша к симону на пир, и убиша его и два сына его и некиих от отрок его.

<p>17 И сотвори прелесть велику во Исраили и воздаде злая за благая.

<p>18 И писа сия птоломей и посла ко царю, да послет ему воев в помощь, и предаст ему страну их и грады.

<p>19 И посла иныя в газару погубити иоанна, и тысящником посла послания, да приидут к нему, да даст им сребро и злато и дары. <p>20 И иныя посла об\ъяти иерусалима и гору святилища.

<p>21 И предтек некий возвести иоанну в газаре, яко погибе отец его и братия его, и яко посла и тебе убити. И слышав ужасеся зело. <p>22 И ят мужы, иже приидоша погубити его, и уби их: позна бо яко ищут его убити.

<p>23 И прочая словес иоанновых и браней его и благих мужеств его, имиже благомужествова, и созидания стен, ихже созда, и деяний его,

<p>24 се, сия писана суть в книзе дний архиерейства его, отнележе бысть архиерей по отце своем.
