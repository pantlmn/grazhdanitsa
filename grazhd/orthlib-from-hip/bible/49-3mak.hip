КНИГА ТРЕТИЯ

<p> МАККАВЕЙСКАЯ. %{Глава}1.

<p> Егда филопатор уведа от возвестивших бывшее держимых от себе мест отнятие антиохом, заповеда всем воем своим пешцем и конником (собратися): взяв же и сестру свою арсиною, изыде вскоре даже до рафийских мест, идеже ополчишася вои иже при антиохе.

<p> 2. Феодот же некто исполнити навет умыслив, поят предврученныя ему крепчайшыя оружники птоломеевы, прииде нощию на птоломеев намет, яко да сам убиет его и сим разрушит брань.

<p> 3. Сего же проведе досифей сын дримилов нарицаемый, родом иудеанин, последи же изменив законы и от отеческих догматов отчуждився, незнаменита некоего заключи в намете том, емуже случися под\ъяти онаго мучение.

<p> 4. Составленней же бывшей тяжцей брани и воем антиоховым паче мужающымся, арсиноа безпрестани проходящи вои, со умилением и слезами плетеницы влас разрешивши, моляше, да помогут самим себе и чадом и женам мужественно, обещавающи дати победившым комуждо два мнаса злата.

<p> 5. И тако супостатом случися рукосечением побежденым быти и многим плененным ятым быти.

<p> 6. Получив же намерение, суди ближния грады пришед утешити.

<p> 7. Сотворив же сия и капищем дары дав, мужественны подручныя постави.

<p> 8. Егда же иудее послаша от пресвитер и старейшин к филопатору поздравляющих его и дары приносящих и о случившихся благополучиих срадующихся, случися ему паче вожделети, да скорее к ним приидет.

<p> 9. Пришед же во иерусалим, и великому Богу пожре, и благодарение воздав, и прочая, яже леть бе месту, сотвори.

<p> 10. И вшед на место, и художеству и благолепию его удивився, такожде и благочинию храма почудився, с вожделением зелным восхоте внити во святилище.

<p> 11. Оным же рекшым, никакоже подобает быти сему, зане ниже сущым от рода нашего леть есть входити (тамо), ниже всем иереом, но токмо единому первейшему всех архиереови, и сему единожды в лето, он же никакоже восхоте послушати.

<p> 12. Закон же презрев, не остася похотения своего, глаголя: подобает внити ми: аще же они и лишаются сицевыя чести, но мне не подобает. И вопрошаше, чесо ради приходящу ему во всякое капище ни един возбрани от присущих;

<p> 13. Некто же неразсудителио рече: зле само сие чудо смыслися. Бывшу же, рече, сему, коея ради вины не всяко внити ми подобает, и хотящым им, или ни;

<p> 14. Иереом же во святых одеждах припадшым и молящым великаго Бога помощи им в настоящей их нужди и устремление зле нашедшаго пременити: и внегда вопля со слезами храм наполниша, тогда, иже во граде оставшиися возмутившеся, изскочиша, безвестно мняще быти творимое.

<p> 15. Такожде и заключенныя девы в чертозех с рождшими избегоша, и пепелом и прахом главы посыпавшя, рыдания и стенания стогны исполниша:

<p> 16. иныя же всецело украшенныя, на сретение уготованныя чертоги и подобающий стыд оставльшя, течение нечинное во граде творяху.

<p> 17. И новорожденныя младенцы, матери же купно и доилицы оставляюшя семо и овамо, едины по домех, другия же по путех, неудержно в превышнее святилище собирахуся.

<p> 18. Бяше же различна молитва в тое собранных о начинаемых от него беззаконно.

<p> 19. С сими же граждане дерзнувше не попускаху ему конечно належащу и намерение свое исполнити умыслившу: и возгласивше вооружитися комуждо и мужественне за отеческий закон умрети, велие смятение сотвориша на месте.

<p> 20. Едва же от старейшин и пресвитеров удержани, на томже моления стоянии сташа.

<p> 21. И множество убо людий, яко и прежде, в сих пребываше молящееся: а иже при цари старейшины многажды покушахуся прегордый его ум пременити от намереннаго совета:

<p> 22. он же дерзостен быв и вся отринув, уже и вход творяше, совершити непщуя предреченное.

<p> 23. Сия убо и сущии при нем зряще, обратишася еже с нашими призывати вся содержащаго, дабы присутствующым помогл, не попуская беззаконнаго и прегордаго дела.

<p> 24. От премногаго же и болезненнаго народов совокупленнаго вопля, несказанный некий бе кличь.

<p> 25. Мняшеся бо, яко не токмо человецы, но и стены и весь помост вопиет, аки бы уже тогда вси смерть приимали за осквернение места.

%{Глава} 2.

<p> Архиерей убо симон противу храма преклонив колена и руце простер благочинно, творяше молитву сию:

<p> 2. Господи, Господи, царю небесный и Владыко всякаго создания, святый во святых, единоначалниче, вседержителю, вонми нам озлобленным от непреподобнаго и сквернаго, продерзостию и силою напыщеннаго:

<p> 3. ты бо, создавый вся и вся содержащь, силен и праведн еси, и со укоризною и гордостию что либо творящым судиши:

<p> 4. ты прежде беззаконие сотворших, в нихже и исполини быша, на силу и дерзость уповавшии, погубил еси, навед на них безмерную воду:

<p> 5. ты прегордая творящих содомлян, в явных злобах бывших, огнем и жупелом попалил еси, образ по них будущым составль:

<p> 6. ты свирепаго фараона поработившаго люди твоя святыя Исраиля, различными и многими искусил еси муками, показав силу твою,

<p> 7. и во онех велию державу твою явил еси, и гонящаго его с колесницами и народов множеством погрузил еси во глубине морстей, верующих же тебе, всяким созданием обладающему, невредны превел еси: иже и видевше дела твоея руки, восхвалиша тебе вседержителя:

<p> 8. ты, царю, создавый безконечную и безмерную землю, избрал еси град сей и освятил еси место сие во имя тебе ничтоже требующему, и прославил еси во явлении великолепнем, составление сотворивый его ко славе великаго и честнаго имене твоего:

<p> 9. и любящь дом Исраилев, обещал еси, яко аще будет нам злоключение и об\ъимет нас теснота, и пришедше на место сие помолимся, услышиши молитву нашу:

<p> 10. и убо верен еси и истинен, а понеже многащи оскорбленным бывшым отцем нашым, помогл еси им ты во смирении и избавил еси я от великих бед:

<p> 11. се убо ныне, святый царю, многих ради и великих наших грехов страждем, и повинуемся врагом нашым, и есмы в немощех:

<p> 12. в нашем же низпадении дерзостивый и скверный сей начинает обидети на земли возвышенное имени славы твоея святое место:

<p> 13. аще бо и жилище твое небо небесе непостижно человеком есть, но понеже благоволил еси славу твою в людех твоих Исраили, освятил еси место сие:

<p> 14. да не отмстиши нам нечистотою сих, ниже да накажеши нас скверною сих: да не похвалятся пребеззаконнии в ярости своей, ниже да возрадуются в гордости языка своего, глаголюще: мы попрахом храм святыни, якоже попираются храмы мерзостей:

<p> 15. остави грехи нашя и разруши неправости нашя и яви милость твою в час сей, скоро да предварят ны щедроты твоя, и даждь хваления во уста низпадших и сокрушенных душами, сотворивый нам мир.

<p> 16. Зде всевидец Бог и прежде всех святый во святых, услышав молитву смирения, хулою и дерзостию вельми вознесеннаго уязви, отсюду и отонуду сотряс его, якоже трость ветром, яко и на помосте недействителну ктому лежати и удами разслабленну, ниже прогласити возмощи ему, праведным уязвленну судом.

<p> 17. Отнюдуже друзи и тела его охранителе внезапную и острую видевше об\ъемшую его казнь, убоявшеся, да и живота не лишится, вскоре его извлекоша вон, превеликим уязвленни страхом.

<p> 18. По времени же пришед в себе, никакоже в покаяние прииде наказанный и с прещением горьким отиде.

<p> 19. Пришед же во египет и злобу умножающь чрез\ предреченных притрапезников и другов от всякия правды отлученных, не токмо безчисленными студодеянии доволствовася, но и на толикую дерзость произыде, яко хуления на местех состави, и мнози друзи взирающе на царское хотение, и тии последоваша онаго воли.

<p> 20. И предложи царь народне на язык иудейский издати хулу: и повелев на столпе сущем при дворе поставити идола, извая писание: еже ни единому от нежрущих во святая их входити, всех же иудеев вписати в люди простыя и в служебный чин поставити, сопротив же глаголющих нуждею ятых живота лишити.

<p> 21. Техже записанных назнаменовати и огнем на теле знаменитым диониса киссовым листом, и тех отлучити в преждесокрашенную свободу.

<p> 22. Но да не всем ненавидимь явится, подписа: аще же нецыи от них произволят жителствовати во обрядех языческих, сии равни гражданом александрийским будут.

<p> 23. Темже убо нецыи во граде, благочестия своя ни во чтоже вменяюще, с радостию себе вдаша, мняще себе аки велией некоей имущии приобщитися славе от будущаго со царем сожителства.

<p> 24. Множайшии же храброю душею укрепишася и не отступиша от благочестия: и сребреники за живот обещавше во изменение дати, безбоязненно тщахуся свободити себе от вписаний: благонадежни быша помощь получити,

<p> 25. а отлучившихся от них гнушахуся, и аки супостатов роду своему судиша, и общаго сожителства и благодеяния лишаху.

%{Глава} 3.

<p> Сия уведав нечестивый в толико разгневание прииде, яко не токмо на сущих во александрии разгневася, но и сущым во стране тяжце сопротивися и повеле тщателне всех собрати в купу и лютейшею смертию живота лишити.

<p> 2. Сим же устроеным бывшым, весть злая происхождаше на род (иудейский), человеком согласующым на злотворение, егда вина дадеся ко уставлению, аки бы им возбраняли от законов.

<p> 3. Но иудее беху сохраняюще ко царем убо неразвратное послушание и верность, чествующе же Бога и закона его держашеся, олучение творяху в некиих и отмены: еяже ради вины некиим ненавидими являхуся: праведных же благотворением украшающе сожителство, всем человеком благоприятни сотворишася.

<p> 4. Темже убо о роде во всех славимое благотворение иноплеменницы ни во что вменяху, различие же в поклонениих и брашнах разглашаху, глаголюще, яко сии человецы ниже царю, ниже воем согласни суть, но враждебни суть и вельми некако делом противни: и нестерпимым огласиша их хулением.

<p> 5. Еллини же сущии во граде ни чим обидими от них, видяще смятение нечаянное на них и собрания внезапно бывающая, помощи убо не могоша: мучителское бо бяше повеление.

<p> 6. утешаху же и негодоваху и минути сим вскоре непщеваху, ибо не будет тако презрено толикое множество ничтоже согрешившее.

<p> 7. И уже нецыи соседи и друзи и сокупечствующии, тайно некиих призвавше, верность даяху помогати и всякое усердие творити к защищению.

<p> 8. он же убо по настоящему благоденствию разгордеваяся и не зря великаго Бога державы, непщуя же выну в сицевом пребывати злосоветии, написа на ня послание сицевое:

<p> 9. царь птоломей филопатор сущым во египте и по местом стратигом и воином радоватися и здравствовати: здравстую же и аз сам, и вещы нашя:

<p> 10. по бывшей нам рати во асии, юже весте и вы, яже богов нечаянным споборением и нашею силою разумно в добрый конец приведеся, судихом не нуждею оружия, но кротостию и многим человеколюбием благоустроити живущыя в килисирии и финикии языки и благотворити радостне:

<p> 11. и сущым во градех капищем давше доходы премноги, приидохом и во иерусалим, возшедше почтити храм суемудренных и никогдаже престающих от безумия:

<p> 12. они же словом убо прияша наше пришествие, делом же лестне, возжелевшым нам внити во храм их и лепотными и добрейшими дары почтити, тии по древней (своей) гордости возбраниша нам внити, немощнейшии (суще) нашея силы, за человеколюбие, еже имамы ко всем человеком,

<p> 13. свое же зломыслие к нам явленно показавше, аки едини точию от язык царем и их благодетелем выи не покаряюще, ничтоже праведно хощут носити:

<p> 14. мы же сих безумие усмотривше, и с победою возвратившеся, и во египте со всеми языки любочеловечне сретившеся, якоже подобаше, сотворихом:

<p> 15. и в тех ко единоплеменником их непамятозлобие всем сказующе, и ради споборения, и вверенныя с простотою им издревле безчисленныя вещы дерзнувше пременити, восхотехом и гражданства александрийскаго сподобити их и причастники всегда жерцем поставити:

<p> 16. они же в противность приемлюще, и природным злонравием доброе отринувше, и присно в злое уклоняющеся, не токмо отринуша честное гражданство, но и гнушаются словом и делом, молчанием тех, иже немногии от них к нам нелестне доброжелательни суть, по всяк час чающе, яко мы вскоре нестройным житием низвратим исправления.

<p> 17. Темже и показаньми добре увещавшеся, яко сии по всякому образу зломыслят нам, и мы проразумевающе, да не когда внезапну потом мятежу нашедшу на ны, сих нечестивых созади предателей и варваров воз\ъимеем супостатов,

<p> 18. повелехом убо, егда приидет к вам послание сие, вскоре во един час вышеписанных собравше с женами и чады, с досадою и озлоблением послати к нам узами железными отвсюду окованных, на лютое и злославное подобающее зломыслящым убиение:

<p> 19. по умучении бо сих уповаем, яко в прочее время совершенно нам вещы во благостоянии и в предобрем состоянии устроятся.

<p> 20. Аще же кто скрыет коего либо иудеанина, от стара даже до младенца и даже до ссущих, прелютейшими муками умучен будет со всем домом:

<p> 21. аще же кто возвестит, сей приимет имение подпадшаго казни, еще же и от царскаго сребра драхм две тысящы, и свободу получит, и увенчается:

<p> 22. всяко же место, идеже аще ят будет весьма крыющься иудеанин, пусто и огнем сожжено да будет, и всякому смертному естеству по всему неключимо да будет в вечное время. И убо послания образ сице написан бысть.

%{Глава} 4.

<p> И везде, идеже прииде сие повеление, народне составляшеся языком убо пир с восклицаньми и радостию, аки бы заматерелая издревле в мысли их, ныне с дерзостию являлася вражда:

<p> 2. иудеом же бяше непрестающь плачь и зело рыдателен со слезами вопль, стенаньми сожженну сущу сердцу их отвсюду, рыдающих о нечаянней внезапу уставленней на них погибели.

<p> 3. Кая страна или град, или кое весьма обитаемое место, или кия стогны плача и рыдания о них не наполняхуся;

<p> 4. Сице бо с горькою и немилосердою душею от стратигов сущих по градом единодушно изсылаеми бяху (ко царю), яко о необычных мучениих, и нецыи от врагов вземлюще пред\ очеса общую бедность и помышляюще неизвестную жития измену, (да не когда и им случится сие,) плакаху о пребедственнем их изслании.

<p> 5. Ведомо бо бяше престарелых множество сединами украшенных, ради бывшаго от старости коснения ног сляченых, за насильное изгнание стремления, без\ всякаго студа злоупотребляющих ко скорому шествию.

<p> 6. Такожде и недавно сочетавшыяся к жития сообщению, в брачный вшедшыя чертог отроковицы, вместо веселия вземшя плачь, и прахом мироуханныя власы посыпавшя, непокровены же ведомы, рыдание вместо песней брачных единодушно начинаху, аки растерзаны иноязычных мучением, и связаны народне влекомы быша с нуждею даже до ввержения в корабль.

<p> 7. Супрузи же сих в цветущем юношестем возрасте, ужами вместо венцев на шиях оплетени, вместо пиршества и юношескаго упокоения прочыя дни брака в рыданиих провождаху, при ногах уже видяще ад лежащь.

<p> 8. Ведени же быша звериным образом, влекоми во узах железных нуждных: и ови убо к седалищем корабленым пригвождени быша шиями, инии же за ноги нерастерзными путами укреплени, еще же и сверху частыми дщицами обложенными от света заключени, яко да отвсюду помрачени очесы, поведение аки наветницы во всем плавании имеют.

<p> 9. Сим же на глаголемую ладию приведеным бывшым, и плаванию совершившуся, якоже бе повелено от царя, повеле их пред\ градом на конористателнем месте поставити, на велицем пространстве, и на поругание вельми угоднем всем входящым во град, такожде и оттуду во страну посылаемым ко изшествию: да ниже с воями его сообщаются, ниже отнюд сподобятся коего покрова.

<p> 10. Егда же бысть сие, услышав (царь), яко нецыи от рода их из\ града тайно исхождаху часто оплакивати безчестную братии бедность, разгневався зело, повеле со прилежанием и сим такожде якоже и онем сотворити, да никакоже меншую онех воз\ъимеют муку, и написати всяко колено по имени:

<p> 11. не к мало преждеоб\ъявленней многотрудней работе, но умученных повеленными казньми, в конец истребити во время единаго дне.

<p> 12. Бысть же убо сих написание с горьким тщанием и любочестным приседением от восхода солнечнаго даже до захождения, и не возмогоша конца сотворити во днех четыредесятих.

<p> 13. Царь же непрестанно радостию вельми исполняяся, пиршества у всех идолов составляя, заблужденым далече от истины разумом и скверными усты, немая убо и не могущая глаголати им или помощи похваляя, на превеликаго же Бога неподобающая глаголя.

<p> 14. По предреченнем же времене разстоянии, возвестиша книжницы царю, яко никакоже ктому могут описание иудей сотворити, безчисленнаго ради их множества, и понеже суть еще премнози по странам, инии же по домом обретаются, а инии по местом, яко не возмощи отнюд всем, иже во египте, стратигом сотворити сего.

<p> 15. Егда же царь запрети им жесточае, аки дарами подкупленым на коварство избежания, случися им известне его о сем уверити, глаголющым с показанием, яко и хартии уже и писателныя трости, ихже употребляху, оскудеша.

<p> 16. Сие же бе действо помогающаго иудеем с небесе промысла непобедимаго (божия).

%{Глава} 5.

<p> Тогда (царь) тяжце исполнен гнева и ярости, весьма непременен, призвав ермона слоном началника, повеле во грядущий день из\ъобилне накормити слоны рукоятьми ливанскими и вином многим несмешеным всех напоити, ихже бе числом пять сот, и разсверепевших от вина нещадно даннаго повести во сретение смерти иудейския.

<p> 2. Сия же повелев возвратися на пиршество, собрав наипаче тех другов и воинов, иже ненавидяху иудеов: а слононачалник ермон повеленное прилично совершаше.

<p> 3. К сим же слузи в вечер исходяще вязаху руце бедных и прочую ухищряху о них стражу, мняще, яко в нощи приимут иудее вкупе конечную погибель.

<p> 4. Иудее же всякаго покрова лишени быти непщуеми языком, ради об\ъемшия их отвсюду во узах нужды, вседержителя Господа и всякою силою обладающаго милостиваго Бога своего и отца непрестанным воплем вси со слезами призываху молящеся, да совет неправедный, иже на них, пременит и избавит их от сущия пред\ ногама уготованныя смерти с великолепным явлением.

<p> 5. Сих убо прилежная молитва взыде на небо: ермон же неукротимых слонов напоив исполненных подаянием многаго вина и ливаном напитав, рано во двор прииде о сих возвестити царю.

<p> 6. От вечнаго же времене благое создание в нощи и во дни подаваемое от благодетелствующаго всем, имже аще сам хощет, сна часть посла царю.

<p> 7. Сладчайшим же и глубоким одержимь бе действием Владыки, о беззаконнем убо предложении много прельстися, в непреложнем же совете зелне обольщен бысть.

<p> 8. Иудее же предназнаменованнаго часа избежавше, святаго Бога своего восхваляху, и паки моляху благопримирителнаго, да покажет великомощныя своея руки державу языком прегордым.

<p> 9. Преполовляющуся же уже аки десятому часу, иже ко званию учиненный, видя званных собравшихся, пришед ко царю толкну, и едва возбудив его, показа пира время преходящее уже, о сих слово предложив: еже царь (в себе) размыслив и обращься на пир, повеле пришедшым на пир комуждо противу себе возлещи.

<p> 10. Егда же бысть сие, поощряше в пирование вдавшихся, дабы настоящую пиршества часть попремногу празднующе в веселии препроводили.

<p> 11. Мнозей же беседе бывшей, царь ермона призвав, с горьким прещением вопрошаше, коея ради вины оставлени иудее в сей день живи быти;

<p> 12. оному же показавшу, яко нощию повеленное в конец приведе, ксему же и другом спослушествовавшым сему быти тако, свирепство лютейшо паче фаларида имея, рече: днешнему сну благодарство да имут:

<p> 13. ты же непреложне во грядущий день по прежнему уготови слоны в погубление беззаконных иудеев.

<p> 14. Сия же рекшу царю, любезне вси с радостию присутствующии купно восхваливше, кийждо в дом свой отидоша: и не тако на сон изнуриша время нощное, яко на ухищрение всяких поруганий мнимым окаянным.

<p> 15. Егда же алектор возгласи утренний, и звери вооружив ермон на велицем дворе поощряше: во граде же множество народа собрашася на жалостное позорище, ожидающе утра со тщанием.

<p> 16. Иудее же безпрестанно от души стеняще, многослезную молитву с плачевными песньми (творяху) простирающе руце на небо, моляху великаго Бога паки им помощи вскоре.

<p> 17. Еще же солнечнии лучи не разсеяшася, и царю другов приемлющу, ермон представ зваше ко исхождению, показуя превозжеленное царем готово быти.

<p> 18. он же услышав и ужаснувся о пребеззаконнем изшествии, по всему неведением одержимь быв вопрошаше: что дело сие, еже вскоре ему соверши; Сие же бе действие всеми владычествующаго Бога, иже пред\ъуготованная на иудеи (мучения) в забвение ему вложи.

<p> 19. Ермон же показоваше и вси друзи, яко зверие и вои уготовани суть, о, царю! по твоему понуждающему повелению.

<p> 20. он же о реченных исполнися тяжкия ярости, яко о сих промыслом божиим разорися все его умышление, воззрев рече с прещением:

<p> 21. аще тебе родителе были бы, или чад родителницы, свирепым и дивиим зверем уготовали бы из\ъобилную пищу вместо неповинных, мне и прародителем моим показавших всецелую твердую верность изрядно иудеев: то аще не любве ради совоспитателныя и потребы, живота вместо сих лишен был бы еси.

<p> 22. Сице ермон нечаянное и пребедственное под\ъя прещение и зраком и лицем изменися. И кийждо от другов сетованием одержими бывше, собранных отпустиша коегождо на свое дело.

<p> 23. Иудее же яже от царя услышавше, явленнаго Бога (и Господа) и царя царей хваляху, получивше сию помощь его.

<p> 24. По сим же обычаем царь паки составив пир, моляше (другов) на веселие пременитися. Ермона же призвав с прещением рече: коль краты потребно тебе о томже повелевати, преокаянне! еще и ныне вооружи слоны во утрие на погубление иудейское.

<p> 25. Совозлежащии же сродницы непостоянному его смыслу дивящеся, произнесоша сия: доколе, о, царю, аки безсловесных нас искушаеши, повелевая уже третие сих погубити и паки о вещех пременно разрешая, яже тобою повеленная;

<p> 26. ихже ради град о ожидании стужает, и исполнися уже смятения, и бедствует множицею расхищен быти.

<p> 27. Отонудуже царь исполнився безсловесия по всему, аки фаларид, и бывшая ко призрению иудейску в себе пременения души ни во что вменив,

<p> 28. нечестивейшею подтверди клятвою, определив сих убо неотложно послати во ад ногами и копыты зверскими сокрушенных, на иудею же пошед с воинством, огнем и копием со землею соравнити вскоре, и невходный нами храм их огнем сожещи абие, и совершающих тамо жертвы пуст в вечное время поставити.

<p> 29. Тогда с радостию друзи и сродницы отшедше, с верою повелеша воином стрещи угодная места града.

<p> 30. Слононачалник же звери, аки бы рещи, в состояние неистовое привед благовонными питиями вина с ливаном смешенаго, страшными орудиями устроенныя, утро рано, граду уже множествы безчисленными на месте конскаго ристания наполнену бывшу, вшед во двор на предлежашее поощряше царя.

<p> 31. Царь же гневом тяжким наполнив злочестивое сердце, всею силою со зверьми свирепыми изыде, хотящь неукротимым сердцем и зеницами очес видети болезненную и бедственную проназнаменованых пагубу.

<p> 32. Егда же слоны исхождаху вратами, и споследоваша им воини вооруженнии, и от многих шествия прах увидевше и тяжка гласа кличь услышавше иудее, возмневше себе быти последний конец живота своего во мгновении,

<p> 33. от беднаго чаяния во умиление и стенание пременившеся, облобызаху друг друга сплетающеся со сродники и на выи нападающе родителе чадом и матери юнотам,

<p> 34. ины же новорожденных у сосцев имущя младенцев последнее ссущих млеко:

<p> 35. обаче воспомянувше и преждебывшая им с небесе защищения, единодушне ниц повергше себе и младенцы отлучивше от сосец, возопиша гласом велиим зело,

<p> 36. всякия силы обладателя моляще, да ущедрит их с явлением, при вратех ада уже стоящих.

%{Глава} 6.

<p> Елеазар же некто муж знаменитый от иерей страны тоя, в старости лет уже достиг и всякою добродетелию в житии украшен, окрест себе устроив пресвитеры призывати святаго Бога, моляшеся сице:

<p> 2. царю великодержавный, вышний, вседержителю Боже, иже создание все строяй в щедротах, воззри ныне на семя авраамле, на освященнаго иакова чада, части свяшенныя людий твоих, в земли чуждей странствующих, неправедно погибающих, отче!

<p> 3. ты фараона первее египтом сим обладающаго, умноженаго в колесницах, вознесшагося беззаконною дерзостию и языком велеречивым, с гордым воинством в понте погруженных погубил еси, роду же Исраилеву свет проявил еси милости:

<p> 4. ты безчисленными силами возвеличившагося сеннахирима тяжкаго царя ассирийскаго, копием подручну уже сотворившаго всю землю и вознесшагося на святый твой град, хульная глаголющаго с кичением и дерзостию, Владыко, сокрушил еси, известну показав языком многим твою державу:

<p> 5. ты в вавилоне триех отроков огню душы самовольне предавших, за еже не служити скверным, разжженную оросив пещь, избавил еси даже до власа невредимых, пламень на вся послав сопротивныя:

<p> 6. ты даниила оболганьми завистными ввержена в ров на снедение львом зверем свирепым, на свет извел еси здрава: и иону во чреве кита морскаго тающаго нещадне, всем своим невредима показал еси, отче!

<p> 7. и ныне, обид ненавистниче, многомилостиве, всех покровителю, вскоре явися сущым от рода Исраилева, от язык же беззаконных мерзких обидимым:

<p> 8. аще же нечестием об\ъято есть в преселении житие наше, ты избавив нас от руку враг сих, якоже произволиши, Владыко, погуби нас смертию,

<p> 9. да не суетными суемудреннии похвалятся о погублении возлюбленных твоих, глаголюще: ниже Бог их избави их:

<p> 10. ты же всяку силу и крепость имеяй всю, превечный, ныне призри,

<p> 11. помилуй нас, обидою беззаконных безсловесною живота лишаемых образом предателей,

<p> 12. да удивятся ныне языцы непобедимей крепости твоей, пречистне, имеяй силу о спасении рода иаковля:

<p> 13. молит тя все множество младенцев и родителе их со слезами: да покажется всем языком, яко с нами еси, Господи, и не отвратил еси лица твоего от нас:

<p> 14. но якоже рекл еси, яко ниже в земли врагов своих сущих презрел еси их, сице соверши, Господи.

<p> 15. Елеазару же кончающу уже молитву сию, царь со зверьми и всею силы гордостию приближися ко ипподрому.

<p> 16. увидевше же иудее, вельми возопиша на небо, яко и прилежащая удолия купно с ними вопиющая неудержимь плачь сотвориша всему воинству.

<p> 17. Тогда великославный вседержитель и истинный Бог, явив святое свое лице, отверзе двери небесныя, из\ нихже снидоста два славна, страшна видом ангела явленне всем кроме иудеов,

<p> 18. и сопротивостаста, и силу супостат исполниста смятения и ужаса, и неподвижными путы связаста: такожде и тело царское трепетно бысть, и забвение дерзость его тяжкую об\ъя.

<p> 19. И обратишася зверие на последующыя вооруженныя силы, и попираху их и погубляху.

<p> 20. И обратися гнев царский во умиление и слезы о пред\ъуготованных от него мучениих.

<p> 21. услышав бо вопль и видев преклоненных всех в погубление, прослезився со гневом другом прещаше, глаголя:

<p> 22. вы зле царство управляете и мучителей превосходите лютостию, и мене самаго вашего благодетеля тщитеся от власти уже и духа низложити, тайно ухищряюще неполезная царству:

<p> 23. кто державших нашя в верности страны твердыни, от дому отлучив, коегождо безсловесне собра семо;

<p> 24. кто сих, иже из\ начала благоприятством к нам по всему превосходят всех языков и злейшыя множицею от человек под\ъяша беды, сице беззаконными обложи узами;

<p> 25. решите, разрешите неправедныя узы и во своя их с миром послите, о преждесоделанных примирившеся: разрешите сыны вседержителя небеснаго Бога живаго, иже от наших прародителей даже доныне непреткновенно во славе благостояние подает вещем нашым.

<p> 26. Рекшу же убо ему сия, иудее вскоре разрешени бывше благословляху, уже избежавше смерти, святаго спасителя Бога своего.

<p> 27. Посем царь во град возвратився и призвав над\ росходы старейшаго, повеле даяти вино и прочая к пированию потребная иудеом на дний седмь, судив им таможде во всяцем веселии день спасения провождати, в немже месте мнеша погибель прияти.

<p> 28. Тогда сии, иже прежде в поношении и близ\ ада быша, паче же в него сошедшии, вместо горькия и плачевныя смерти, пиршество спасения составивше, место уготованное им ко падению и гробу, на возлежания разделиша, исполнени радости.

<p> 29. И оставивше рыдания всеплачевную песнь, восприяша песнь отеческую, хваляще спасителя и чудодетеля Бога: и всякий плачь и стенание отринувше, лики составиша во знамение веселия мирнаго.

<p> 30. Такожде и царь о сих составив пирование велие, безпрестанно на небо исповедашеся великолепне о преславнем бывшем себе спасении.

<p> 31. Полагавшии же иудеев прежде в погибель и в снедь птицам и с радостию описавшии, срамотою об\ъяти бывше стеняху, огнедыхателней их дерзости безчестно угасшей.

<p> 32. Иудее же, якоже предрекохом, составивше предреченный лик, со учреждением во исповеданиих веселых и псалмех провождаху,

<p> 33. и общий определивше о сих устав, во всяцем преселении своем в роды, еже бы предреченныя дни праздновати в веселии, не пития ради и ядения, но спасения ради бывшаго им от Бога.

<p> 34. Приидоша же ко царю просяще отпущения во своя си.

<p> 35. Описани же быша от двадесять пятаго дне месяца пахона даже до четвертаго дне месяца епифа, во днех четыредесятих: составиша же им погибель от пятаго дне месяца епифа даже до седмаго, в в триех днех: в нихже и преславно явив милость свою всесильный, избави их безвредных купно.

<p> 36. Пиршествоваша же всеми от царя снабдеваеми даже до четвертагонадесять дне, в оньже и прошение сотвориша о отпущении своем.

<p> 37. Похвалив же их царь, написа им нижеписанное послание ко стратигом сущым по градом, великодушне усердие имущее.

%{Глава} 7.

<p> Царь птоломей филопатор, сущым во египте стратигом и всем вчиненным над\ делами, радоватися и здравствовати: здравствуем же и мы и чада наша, управляющу нам великому Богу вещы, якоже желаем:

<p> 2. нецыи друзи наши злонравием своим частее нам прилежаще, поустиша нас на сие, еже бы во царствии нашем собрати всех иудеов во едино место аки отступников и умучити странными муками,

<p> 3. сказующе, яко никогдаже во благостоянии царства нашего вещы будут, вражды ради, юже имут сии ко всем языком, донележе не совершится сие:

<p> 4. иже и связаных их приведоша к нам со озлоблением яко пленников, паче же яко предателей, без\ всякаго разсуждения и испытания хотеша их погубити, свирепейшею лютостию паче закона скифска вооружени:

<p> 5. мы же о сих жесточае запретивше по смиренномудрию, еже имамы ко всем человеком, едва живот им даровавше, и небеснаго Бога познавше крепко заступающаго иудеев и яко отца за сыны выну споборствующа, ксему же и любовь, юже имут к нам известну, и ко прародителем нашым благоприятство разсудивше, праведно отпустихом, по всякому коея либо вины образу:

<p> 6. и повелехом комуждо всем во своя им возвратитися, дабы на всяцем месте никто их отнюд озлоблял, ниже укарял о содеянных им без\ вины:

<p> 7. ведомо бо да будет вам, яко аще что злоухитрим на них лукавое, или в чем оскорбим их весьма, то не человека, но всех сил Владыку и Бога вышняго противящася нам во отмщение вещей по всему неизбежне всегда имети будем. Здравствуйте.

<p> 8. Приимше же (иудее от царя) послание сие, не потщашася вскоре отити, но молиша царя, дабы сущии от рода иудейска, от святаго Бога и от закона божия самовольне отступившии получили ими должное мучение,

<p> 9. приглаголавше, яко чрева ради своего божественная повеления преступившии ниже царским повелением благопослушни будут.

<p> 10. он же поистинне сия глагола тако быти, и похвалив даде им власть над\ всеми, еже бы преступников закона божия во всех местех царствия его со дерзновением, без\ всякия царския власти или разсмотрения, убивати и искореняти.

<p> 11. Тогда (иудее) возблагодаривше (царя) якоже подобаше, иерее же их и все множество вкупе возгласивше аллилуиа, с радостию отидоша.

<p> 12. Тогда приключшагося на пути преступника, иже бяше от рода их, мучаху и во образ иным убиваху.

<p> 13. И в день той убиша более триех сот мужей, убивающе же скверных с радостию веселяхуся.

<p> 14. Сами же иже даже до смерти со Господем богом пребыша, получивше совершенное спасение, увенчавше себе различными благовоннейшими цветами, отидоша от града со веселием и восклицанием, во хвалениих и всеблагогласных пениих благодаряще Богу отцев их вечному, спасу Исраилеву.

<p> 15. Пришедше же во птолемаиду, нарицаемую за свойство места %[родофоръ%], идеже ожидаху их корабли мнози, по общему их совету дний седмь,

<p> 16. тамо сотвориша пир Cпасения: царь бо дарова благодушно коемуждо их вся потребная на путь даже до жилища их.

<p> 17. Достигше же мирно в подобающих исповеданиих, такожде и тамо уставиша сия дни праздновати со веселием во время пришелствия их.

<p> 18. Ихже и освятивше на столпе при месте пиршества обетом утвердивше, отидоша невредни, свободни, прерадостни, землею и морем и рекою, охраняеми царским повелением, кийждо во своя си, и одержавше власть над\ враги болшую неже прежде, со славою и страхом, весьма ни от кого лишаеми имения.

<p> 19. И вся своя вси восприяша от описания, яко имущии что со страхом велиим отдаяху им, величия превеликому Богу сотворшу совершенно во спасение их.

<p> 20. Благословен избавитель Исраилев во вечная времена. Аминь.

<p><br> Конец книзе третией маккавейстей: имать в себе глав 7.
