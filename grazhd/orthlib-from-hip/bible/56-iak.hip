Соборное послание иаковле.

%{Глава}1. Зачало 50.

<p>1 Иаков, Богу и Господу Иисусу Христу раб, обеманадесяте коленома, иже в разсеянии, радоватися.

<p>2 Всяку радость имейте, братие моя, егда во искушения впадаете различна,

<p>3 ведяще, яко искушение вашея веры соделовает терпение:

<p>4 терпение же дело совершенно да имать, яко да будете совершенни и всецели, ни в чемже лишени.

<p>5 Аще же кто от вас лишен есть премудрости, да просит от дающаго Бога всем нелицеприемне и не поношающаго, и дастся ему.

<p>6 Да просит же верою, ничтоже сумняся: сумняйся бо уподобися волнению морскому, ветры возметаему и развеваему.

<p>7 Да не мнит бо человек он, яко приимет что от Бога.

<p>8 Муж двоедушен неустроен во всех путех своих.

<p>9 Да хвалится же брат смиренный в высоте своей,

<p>10 богатый же во смирении своем, зане якоже цвет травный мимоидет:

<p>11 возсия бо солнце со зноем, и изсуши траву, и цвет ея отпаде, и благолепие лица ея погибе: сице и богатый в хождении своем увядает.

<p>12 Блажен муж, иже претерпит искушение: зане искусен быв, приимет венец жизни, егоже обеща Бог любящым его.

<p>13 Никтоже искушаемь да глаголет, яко от Бога искушаемь есмь: Бог бо несть искуситель злым {искушаемь злыми}, не искушает же той никогоже,

<p>14 кийждо же искушается, от своея похоти влекомь и прельщаемь:

<p>15 таже похоть заченши раждает грех, грех же содеян раждает смерть.

<p>16 Не льститеся, братие моя возлюбленная:

<p>17 всяко даяние благо и всяк дар совершен свыше есть, сходяй от отца светов, у негоже несть пременение, или преложения стень.

<p>18 Восхотев бо породи нас словом истины, во еже быти нам начаток некий созданием его.

<p>19 (Зачало 51.) Темже, братие моя возлюбленная, да будет всяк человек скор услышати (и) косен глаголати, косен во гнев,

<p>20 гнев бо мужа, правды божия не соделовает.

<p>21 Сего ради отложше всяку скверну и избыток злобы, в кротости приимите всажденное слово, могущее спасти душы вашя.

<p>22 Бывайте же творцы слова, а не точию слышатели, прельщающе себе самех.

<p>23 Зане аще кто есть слышатель слова, а не творец, таковый уподобися мужу смотряющу лице бытия своего в зерцале:

<p>24 усмотри бо себе и отиде, и абие забы, каков бе.

<p>25 Приникий же в закон совершен свободы, и пребыв, сей не слышатель забытлив быв, но творец дела, сей блажен в делании своем будет.

<p>26 Аще кто мнится верен быти в вас, и не обуздовает языка своего, но льстит сердце свое, сего суетна (есть) вера.

<p>27 Вера бо чиста и нескверна пред\ богом и отцем сия есть, еже посещати сирых и вдовиц в скорбех их, (и) нескверна себе блюсти от мира.

%{Глава}2. Зачало 52.

<p>1 Братие моя, не на лица зряще имейте веру Господа нашего Иисуса Христа славы.

<p>2 Аще бо внидет в сонмище ваше муж, злат перстень нося, в ризе светле, внидет же и нищь в худе одежди,

<p>3 и воззрите на носящаго ризу светлу, и речете ему: ты сяди зде добре: и нищему речете: ты стани тамо, или сяди зде на подножии моем:

<p>4 и не разсмотристе в себе, и бысте судии помышлений злых.

<p>5 Слышите, братие моя возлюбленная, не Бог ли избра нищыя мира сего богаты в вере и наследники царствия, еже обеща любящым его;

<p>6 вы же укористе нищаго. Не богатии ли насилуют вам, и тии влекут вы на судища;

<p>7 не тии ли хулят доброе имя нареченное на вас;

<p>8 Аще убо закон совершаете царский, по писанию: возлюбиши искренняго своего якоже себе самаго, добре творите:

<p>9 аще же на лица зрите, то грех содеваете, обличаеми от закона якоже преступницы.

<p>10 Иже бо весь закон соблюдет, согрешит же во единем, бысть всем повинен.

<p>11 Рекий бо: не прелюбы сотвориши, рекл есть и: не убиеши. Аще же не прелюбы сотвориши, убиеши же, был еси преступник закона.

<p>12 Тако глаголите и тако творите, яко законом свободным имущии суд прияти.

<p>13 Суд бо без\ милости не сотворшему милости: и хвалится милость на суде.

<p>14 (Зачало 53.) Кая польза, братие моя, аще веру глаголет кто имети, дел же не имать; еда может вера спасти его;

<p>15 Аще же брат или сестра нага будета и лишена будета дневныя пищи,

<p>16 речет же има кто от вас: идита с миром, грейтася и насыщайтася: не даст же има требования телеснаго: кая польза;

<p>17 Такожде и вера, аще дел не имать, мертва есть о себе.

<p>18 Но речет кто: ты веру имаши, аз же дела имам: покажи ми веру твою от дел твоих, и аз тебе покажу от дел моих веру мою.

<p>19 Ты веруеши, яко Бог един есть: добре твориши: и беси веруют, и трепещут.

<p>20 Хощеши же ли разумети, о, человече суетне, яко вера без\ дел мертва есть;

<p>21 Авраам отец наш не от дел ли оправдася, вознес исаака сына своего на жертвенник;

<p>22 Видиши ли, яко вера поспешествоваше делом его, и от дел совершися вера;

<p>23 И совершися писание глаголющее: верова же авраам Богови, и вменися ему в правду, и друг божий наречеся.

<p>24 Зрите ли убо, яко от дел оправдается человек, а не от веры единыя;

<p>25 Такожде же и раав блудница не от дел ли оправдася, приемши сходники и иным путем изведши их;

<p>26 Якоже бо тело без\ духа мертво есть, тако и вера без\ дел мертва есть.

%{Глава}3. Зачало 54.

<p>1 Не мнози учителие бывайте, братие моя, ведяще, яко болшее осуждение приимем,

<p>2 много бо согрешаем вси. Аще кто в слове не согрешает, сей совершен муж, силен обуздати и все тело.

<p>3 Се (бо и) конем узды во уста влагаем, да повинуются нам, и все тело их обращаем:

<p>4 се, и корабли велицы суще и от жестоких ветров заточаеми, обращаются малым кормилцем, аможе стремление правящаго хощет:

<p>5 такожде же и язык мал уд есть, и вельми хвалится. Се, мал огнь, (и) коль велики вещи сожигает.

<p>6 И язык огнь, лепота неправды: сице и язык водворяется во удех наших, скверня все тело, и паля коло рождения нашего, и опаляяся от геенны:

<p>7 всяко бо естество зверей же и птиц, гад же и рыб, укрощается и укротится естеством человеческим,

<p>8 языка же никтоже может от человек укротити: не удержимо (бо) зло, исполнь яда смертоносна.

<p>9 Тем благословляем Бога и отца, и тем кленем человеки бывшыя по подобию божию:

<p>10 от техже уст исходит благословение и клятва. Не подобает, братие моя возлюбленная, сим тако бывати.

<p>11 (Зачало 55.) Еда ли источник от единаго устия источает сладкое и горькое;

<p>12 Еда может, братие моя, смоковница маслины творити, или виноградная лоза смоквы; такожде ни един источник слану и сладку творит воду.

<p>13 Кто премудр и худог в вас, да покажет от добраго жития дела своя в кротости и премудрости.

<p>14 Аще же зависть горьку имате и рвение в сердцах ваших, не хвалитеся, ни лжите на истину:

<p>15 несть сия премудрость свыше низходящи, но земна, душевна, бесовска:

<p>16 идеже бо зависть и рвение, ту нестроение и всяка зла вещь.

<p>17 А яже свыше премудрость, первее убо чиста есть, потом же мирна, кротка, благопокорлива, исполнь милости и плодов благих, несуменна и нелицемерна.

<p>18 Плод же правды в мире сеется творящым мир.

%{Глава}4.

<p>1 Откуду брани и свары в вас; не отсюду ли, от сластей ваших, воюющих во удех ваших;

<p>2 Желаете, и не имате: убиваете и завидите, и не можете улучити: сваряетеся и борете, и не имате, зане не просите:

<p>3 просите, и не приемлете, зане зле просите, да в сластех ваших иждивете.

<p>4 Прелюбодее и прелюбодейцы, не весте ли, яко любы мира сего вражда Богу есть, иже бо восхощет друг быти миру, враг божий бывает.

<p>5 Или мните, яко всуе писание глаголет: к зависти желает дух, иже вселися в ны;

<p>6 Болшую же дает благодать: темже глаголет: Господь гордым противится, смиренным же дает благодать.

<p>7 (Зачало 56.) Повинитеся убо Богу, противитеся же диаволу, и бежит от вас.

<p>8 Приближитеся Богу, и приближится вам: очистите руце, грешницы, исправите сердца ваша, двоедушнии:

<p>9 постраждите и слезите и плачитеся: смех ваш в плачь да обратится, и радость в сетование:

<p>10 смиритеся пред\ Господем, и вознесет вы.

<p>11 Не оклеветайте друг друга, братие: оклеветаяй бо брата, или осуждаяй брата своего, оклеветает закон и осуждает закон: аще же закон осуждаеши, неси творец закона, но судия.

<p>12 Един есть законоположник и судия, могий спасти и погубити: ты же кто еси осуждаяй друга;

<p>13 Слышите ныне, глаголющии: днесь или утре пойдем во он град, и сотворим ту лето едино, и куплю деем и приобретение:

<p>14 иже не весте, что утре случится: кая бо жизнь ваша, пара бо есть, яже вмале является, потом же исчезает.

<p>15 Вместо еже бы глаголати вам: аще Господь восхощет, и живи будем, и сотворим сие или оно:

<p>16 ныне же хвалитеся в гордынех ваших: всяка хвала такова зла есть.

<p>17 Ведущему убо добро творити, и не творящему, грех ему есть.

%{Глава}5.

<p>1 Приидите ныне, богатии, плачитеся и рыдайте о лютых скорбех ваших грядущих на вы.

<p>2 Богатство ваше изгни, и ризы вашя молие поядоша.

<p>3 Злато ваше и сребро изоржаве, и ржа их в послушество на вас будет, и снесть плоти вашя аки огнь: егоже снискасте в последния дни.

<p>4 Се, мзда делателей делавших нивы вашя, удержаная от вас, вопиет, и вопиения жавших во ушы Господа саваофа внидоша.

<p>5 Возвеселистеся на земли, и насладистеся: упитасте сердца ваша аки в день заколения.

<p>6 Осудисте, убисте праведнаго: не противится вам.

<p>7 Долготерпите убо, братие моя, до пришествия господня. Се земледелец ждет честнаго плода от земли, долготерпя о нем, дондеже приимет дождь ран и позден:

<p>8 долготерпите убо и вы, утвердите сердца ваша, яко пришествие господне приближися.

<p>9 Не воздыхайте друг на друга, братие, да не осуждени будете: се, судия пред\ дверьми стоит.

<p>10 (Зачало 57.) Образ приимите, братие моя, злострадания и долготерпения пророки, иже глаголаша именем господним.

<p>11 Се, блажим терпящыя. Терпение иовле слышасте, и кончину господню видесте, яко многомилостив есть Господь и щедр.

<p>12 Прежде же всех, братие моя, не кленитеся ни небом, ни землею, ни иною коею клятвою: буди же вам еже ей, ей, и еже ни, ни: да не в лицемерие впадете.

<p>13 Злостраждет ли кто в вас; да молитву деет: благодушствует ли кто; да поет.

<p>14 Болит ли кто в вас, да призовет пресвитеры церковныя, и да молитву сотворят над\ ним, помазавше его елеем во имя господне:

<p>15 и молитва веры спасет болящаго, и воздвигнет его Господь: и аще грехи сотворил есть, отпустятся ему.

<p>16 Исповедайте убо друг другу согрешения и молитеся друг за друга, яко да исцелеете: много бо может молитва праведнаго поспешествуема.

<p>17 Илиа человек бе подобострастен нам, и молитвою помолися, да не будет дождь, и не одожди по земли лета три и месяц шесть:

<p>18 и паки помолися, и небо дождь даде, и земля прозябе плод свой.

<p>19 Братие, аще кто в вас заблудит от пути истины, и обратит кто его,

<p>20 да весть, яко обративый грешника от заблуждения пути его спасет душу от смерти и покрыет множество грехов.

<p><br>Конец иаковлю соборному посланию: имать в себе глав 5, зачал же церковных 8.
