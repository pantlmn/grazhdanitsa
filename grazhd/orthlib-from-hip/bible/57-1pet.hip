Соборное послание первое

<p>Святаго апостола петра.

%{Глава}1. Зачало 58.

<p>1 Петр, апостол Иисус Христов, избранным пришелцем разсеяния понта, галатии, каппадокии, асии и вифинии,

<p>2 по прозрению Бога отца, во святыни духа, в послушание и кропление крове Иисус Христовы: благодать вам и мир да умножится.

<p>3 (Зачало.) Благословен Бог и отец Господа нашего Иисуса Христа, иже по мнозей своей милости порождей нас во упование живо воскреснием Иисус Христовым от мертвых,

<p>4 в наследие нетленно и нескверно и неувядаемо, соблюдено на небесех вас ради,

<p>5 иже силою божиею соблюдаеми есте чрез\ веру, во спасение готовое явитися во время последнее.

<p>6 О немже радуйтеся, мало ныне, аще лепо есть, прискорбни бывше в различных напастех:

<p>7 да искушение вашея веры многочестнейше злата гибнуща, огнем же искушена, обрящется в похвалу и честь и славу, во откровении Иисус Христове,

<p>8 егоже не видевше любите, (и) на негоже ныне не зряще, верующе же, радуетеся радостию неизглаголанною и прославленною,

<p>9 приемлюще кончину вере вашей, спасение душам:

<p>10 о немже спасении взыскаша и испыташа пророцы, иже о вашей благодати прорекоша,

<p>11 испытающе, в каково или в кое время являше в них дух Христов, прежде свидетелствуя о Христовых страстех, и о славах, яже по сих:

<p>12 имже открыся, яко не им самем, но нам служаху сия, яже ныне возвестишася вам благовествовавшими вам духом святым посланным с небесе, в няже желают ангели приникнути.

<p>13 (Зачало.) Темже, (возлюбленнии,) препоясавше чресла помышления вашего, трезвящеся, совершенне уповайте на приносимую вам благодать откровением Иисус Христовым.

<p>14 Яко чада послушания, не преобразующеся первыми неведения вашего похотении,

<p>15 но по звавшему вы святому, и сами святи во всем житии будите.

<p>16 Зане писано есть: святи будите, яко аз свят есмь.

<p>17 И аще отца называете нелицемерно судяща комуждо по делу, со страхом жития вашего время жителствуйте,

<p>18 ведяще, яко не истленным сребром или златом избавистеся от суетнаго вашего жития отцы преданнаго,

<p>19 но честною кровию яко агнца непорочна и пречиста Христа,

<p>20 пред\ъуведена убо прежде сложения мира, явльшася же в последняя лета вас ради,

<p>21 иже его ради веруете в Бога воздвигшаго его из\ мертвых и славу ему давша, яко да вера ваша и упование будет на Бога.

<p>22 Душы вашя очистивше в послушании истины духом, в братолюбие нелицемерно, от чиста сердца друг друга любите прилежно,

<p>23 порождени не от семене истленна, но неистленна, словом живаго Бога и пребывающа во веки.

<p>24 Зане всяка плоть яко трава, и всяка слава человеча яко цвет травный: изсше трава, и цвет ея отпаде:

<p>25 глагол же господень пребывает во веки. Се же есть глагол благовествованный в вас.

%{Глава}2.

<p>1 Отложше убо всяку злобу и всяку лесть и лицемерие и зависть и вся клеветы,

<p>2 яко новорождени младенцы, словесное и нелестное млеко возлюбите, яко да о нем возрастете во спасение:

<p>3 понеже вкусисте, яко благ Господь.

<p>4 К немуже приходяще, камени живу, от человек убо уничижену, от Бога же избрану, честну,

<p>5 и сами яко камение живо зиждитеся во храм духовен, святителство свято, возносити жертвы духовны, благоприятны Богови Иисус Христом.

<p>6 Зане писано есть в писании: се полагаю в сионе камень краеуголен, избран, честен: и веруяй вонь не постыдится.

<p>7 Вам убо честь верующым, а противящымся камень, егоже небрегоша зиждущии, сей бысть во главу угла, и камень претыкания и камень соблазна:

<p>8 о немже и претыкаются слову противляющиися, на неже и положени быша.

<p>9 Вы же род избран, царское священие, язык свят, людие обновления, яко да добродетели возвестите из\ тмы вас призвавшаго в чудный свой свет:

<p>10 иже иногда не людие, ныне же людие божии: иже не помиловани, ныне же помиловани бысте.

<p>11 (Зачало.) Возлюбленнии, молю яко пришелцев и странников, огребатися от плотских похотей, яже воюют на душу,

<p>12 житие ваше имуще добро во языцех, да о немже клевещут вас аки злодеев, от добрых дел видевше, прославят Бога в день посещения.

<p>13 Повинитеся убо всякому человечу созданию {началству} Господа ради: аще царю, яко преобладающу:

<p>14 аще ли же князем, яко от него посланным, во отмщение убо злодеем, в похвалу же благотворцем.

<p>15 Яко тако есть воля божия, благотворящым обуздовати безумных человек невежство:

<p>16 яко свободни, а не яко прикровение имуще злобы свободу, но яко раби божии.

<p>17 Всех почитайте, братство возлюбите, Бога бойтеся, царя чтите.

<p>18 Раби, повинуйтеся во всяцем страсе владыкам, не токмо благим и кротким, но и строптивым.

<p>19 Се бо есть угодно пред\ богом, аще совести ради божия терпит кто скорби, стражда без\ правды.

<p>20 Кая бо похвала, аще согрешающе мучими терпите; Но аще добро творяще и страждуще терпите, сие угодно пред\ богом,

<p>21 на сие бо и звани бысте: (Зачало 59.) зане и Христос пострада по нас, нам оставль образ, да последуем стопам его:

<p>22 иже греха не сотвори, ни обретеся лесть во устех его:

<p>23 иже укаряемь противу не укаряше, стражда не прещаше, предаяше же судящему праведно:

<p>24 иже грехи нашя сам вознесе на теле своем на древо, да от грех избывше, правдою поживем: егоже язвою исцелесте.

<p>25 Бесте бо яко овцы заблуждшыя (не имущя пастыря): но возвратистеся ныне к пастырю и посетителю душ ваших.

%{Глава}3.

<p>1 Такожде же и жены, повинующяся своим мужем, да и аще нецыи не повинуются слову, женским житием без\ слова пленени будут,

<p>2 видевше еже со страхом чисто житие ваше.

<p>3 Имже да будет не внешняя, плетения влас и обложения злата, или одеяния риз, лепота,

<p>4 но потаеный сердца человек, в неистлении кроткаго и молчаливаго духа, еже есть пред\ богом многоценно.

<p>5 Тако бо иногда и святыя жены, уповающыя на Бога, украшаху себе, повинующяся своим мужем:

<p>6 якоже сарра послушаше авраама, господина того зовущи: еяже бысте чада, благотворящя и не боящяся ни единаго страха.

<p>7 Мужие такожде, вкупе живуще со своими женами по разуму, яко немощнейшу сосуду женскому воздающе честь, яко и снаследницы благодатныя жизни, во еже не прекращатися молитвам вашым.

<p>8 Конец же, вси единомудрени будите, милостиви, братолюбцы, (милосердни,) благоутробни, мудролюбцы, смиреномудри:

<p>9 не воздающе зла за зло, или досаждения за досаждение: супротивное же, благословяще, ведяще, яко на се звани бысте, да благословение наследите.

<p>10 (Зачало 60.) Хотяй бо живот любити и видети дни благи, да удержит язык свой от зла, и устне свои еже не глаголати льсти.

<p>11 Да уклонится от зла, и да сотворит благо, да взыщет мира и да держится его:

<p>12 зане очи господни на праведныя, и ушы его в молитву их, лице же господне на творящыя злая, еже потребити их от земли.

<p>13 И кто озлобит вас, аще благому подобницы будете;

<p>14 Но аще и страждете правды ради, блажени есте: страха же их не убойтеся, ниже смущайтеся.

<p>15 Господа же Бога освятите в сердцах ваших: готови же присно ко ответу всякому вопрошающему вы словесе о вашем уповании, с кротостию и страхом:

<p>16 совесть имуще благу, да о немже клевещут вас аки злодеев, постыдятся злословящии ваше благое о Христе житие.

<p>17 Лучше бо есть благое творящым, аще хощет воля божия, пострадати, нежели зло творящым:

<p>18 зане и Христос единою о гресех наших пострада, праведник за неправедники, да приведет ны Богови, умерщвлен убо быв плотию, ожив же духом:

<p>19 о немже и сущым в темнице духовом сошед проповеда,

<p>20 противльшымся иногда, егда ожидаше божие долготерпение, во дни ноевы, делаему ковчегу, в немже мало, сиречь осмь душ, спасошася от воды.

<p>21 Егоже воображение ныне и нас спасает крещение, не плотския отложение скверны, но совести благи вопрошение у Бога, воскреснием Иисус Христовым,

<p>22 иже есть о десную Бога, возшед на небо, покоршымся ему ангелом и властем и силам.

%{Глава}4. Зачало 61.

<p>1 Христу убо пострадавшу за ны плотию, и вы в ту же мысль вооружитеся: зане пострадавый плотию, преста от греха,

<p>2 во еже не ктому человеческим похотем, но воли божией прочее во плоти жити время.

<p>3 Довлеет бо вам мимошедшее время жития, волю языческую творившым, хождшым в нечистотах, в похотех, (в мужеложстве, в скотоложстве, в помыслех,) в пиянстве, в козлогласованиих, в лихоимании и богомерзких идолослужениих:

<p>4 о немже дивятся, не сходящымся вам в тоже блуда разлияние, хуляще:

<p>5 иже воздадят слово готову сущему судити живым и мертвым.

<p>6 На се бо и мертвым благовестися, да суд убо приимут по человеку плотию, поживут же по Бозе духом.

<p>7 Всем же кончина приближися. уцеломудритеся убо и трезвитеся в молитвах.

<p>8 Прежде же всех друг ко другу любовь прилежну имейте, зане любовь покрывает множество грехов.

<p>9 Страннолюбцы друг ко другу, без\ роптании.

<p>10 Кийждо якоже прият дарование, между себе сим служаще, яко добрии строителие различныя благодати божия.

<p>11 Аще кто глаголет, яко словеса божия: аще кто служит, яко от крепости, юже подает Бог: да о всем славится Бог Иисус Христом, емуже есть слава и держава во веки веков. Аминь.

<p>12 (Зачало 62.) Возлюбленнии, не дивитеся еже в вас раждежению ко искушению вам бываему, яко чужду вам случающуся:

<p>13 но понеже приобщаетеся Христовым страстем, радуйтеся, яко да и в явление славы его возрадуетеся веселящеся.

<p>14 Аще укоряеми бываете о имени Христове, блажени есте яко славы и божий дух на вас почивает: онеми убо хулится, а вами прославляется.

<p>15 Да не кто убо от вас постраждет яко убийца, или яко тать, или яко злодей, или яко чуждопосетитель:

<p>16 аще ли же яко Христианин, да не стыдится, да прославляет же Бога в части сей.

<p>17 Яко время начати суд от дому божия: аще же прежде от вас, кая кончина противящымся божию евангелию;

<p>18 И аще праведник едва спасется, нечестивый и грешный где явится;

<p>19 Темже и страждущии по воли божией, яко верну зиждителю да предадят душы своя во благотворении.

%{Глава}5.

<p>1 Старцы иже в вас молю, яко старец сый и свидетель Христовым страстем, иже и хотящей славе явитися общник:

<p>2 пасите еже в вас стадо божие, посещающе не нуждею, но волею и по Бозе, ниже неправедными прибытки, но усердно,

<p>3 ни яко обладающе причту, но образи бывайте стаду:

<p>4 и явльшуся пастыреначалнику, приимете неувядаемый славы венец.

<p>5 Такоже юнии повинитеся старцем: вси же друг другу повинующеся, смиреномудрие стяжите, зане Бог гордым противится, смиренным же дает благодать.

<p>6 (Зачало 63.) Смиритеся убо под\ крепкую руку божию, да вы вознесет во время:

<p>7 всю печаль вашу возвергше нань, яко той печется о вас.

<p>8 Трезвитеся, бодрствуйте, зане супостат ваш диавол, яко лев рыкая, ходит, иский кого поглотити:

<p>9 емуже противитеся тверди верою, ведуще, яко теже страсти случаются вашему братству, еже в мире.

<p>10 Бог же всякия благодати, призвавый вас в вечную свою славу о Христе Иисусе, мало пострадавшыя, той да совершит вы, да утвердит, да укрепит, да оснует.

<p>11 Тому слава и держава во веки веков. Аминь.

<p>12 Силуаном вам верным братом, яко непщую, вмале написах, моля и засвидетелствуя сей быти истинней благодати божией, в нейже стоите.

<p>13 Целует вы яже в вавилоне соизбранная, и марко сын мой.

<p>14 Целуйте друг друга лобзанием любве. Мир вам всем о Христе Иисусе. Аминь.

<p><br>Конец соборному посланию первому святаго апостола петра: имать в себе глав 5, зачал же церковных 6
