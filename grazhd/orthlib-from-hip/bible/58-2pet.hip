Соборное послание второе

<p>Тогожде святаго апостола петра.

%{Глава}1. Зачало 64.

<p>1 Симон петр, раб и посланник Иисус Христов, равночестную с нами получившими веру в правде Бога нашего и Cпаса Иисуса Христа:

<p>2 благодать вам и мир да умножится в познании Бога, и Христа Иисуса Господа нашего.

<p>3 Яко вся нам божественныя силы его, яже к животу и благочестию, подана разумом {познанием} призвавшаго нас славою и добродетелию,

<p>4 имиже честная нам и великая обетования даровашася, да сих ради будете божественнаго причастницы естества, отбегше, яже в мире, похотныя тли:

<p>5 и в самое же сие, тщание все привнесше, подадите в вере вашей добродетель, в добродетели же разум,

<p>6 в разуме же воздержание, в воздержании же терпение, в терпении же благочестие,

<p>7 во благочестии же братолюбие, в братолюбии же любовь.

<p>8 Сия бо сущая в вас и множащаяся, не праздных ниже безплодных сотворят вы в Господа нашего Иисуса Христа познание:

<p>9 емуже бо несть сих, слеп есть, мжай, забвение прием очищения древних своих грехов.

<p>10 (Зачало 65.) Темже паче, братие, потщитеся известно ваше звание и избрание творити: сия бо творяще, не имате согрешити никогдаже,

<p>11 сице бо обилно приподастся вам вход в вечное царство Господа нашего и Cпаса Иисуса Христа.

<p>12 Сего ради не обленюся воспоминати присно вам о сих, аще и ведите, и утверждени есте в настоящей истине.

<p>13 Праведно бо мню, донележе есмь в сем телеси, возставляти вас воспоминанием,

<p>14 ведый, яко скоро есть отложение телесе моего, якоже и Господь наш Иисус Христос сказа мне.

<p>15 Потщуся же и всегда имети вас по моем исходе память о сих творити.

<p>16 Не ухищренным бо баснем последовавше сказахом вам силу и пришествие Господа нашего Иисуса Христа, но самовидцы бывше величествия онаго.

<p>17 Прием бо от Бога отца честь и славу, гласу пришедшу к нему от велелепныя славы: сей есть сын мой возлюбленный, о немже аз благоизволих.

<p>18 И сей глас мы слышахом с небесе сшедшь, с ним суще на горе святей.

<p>19 И имамы известнейшее пророческое слово: емуже внимающе якоже светилу сияющу в темнем месте, добре творите, дондеже день озарит, и денница возсияет в сердцах ваших,

<p>20 (Зачало 66.) сие прежде ведуще, яко всяко пророчество книжное по своему сказанию не бывает.

<p>21 Ни бо волею бысть когда человеком пророчество, но от святаго духа просвещаеми глаголаша святии божии человецы.

%{Глава}2.

<p>1 Быша же и лживии пророцы в людех, якоже и в вас будут лживии учителие, иже внесут ереси погибели, и искупльшаго их Владыки отметающеся, приводяще себе скору погибель.

<p>2 И мнози последствуют их нечистотам, ихже ради путь истинный похулится.

<p>3 И в преумножении льстивых словес {в лихоимстве льстивыми словесы} вас уловят: ихже суд искони не коснит, и погибель их не дремлет.

<p>4 Аще бо Бог аггелов согрешивших не пощаде, но пленицами мрака связав, предаде на суд мучимых блюсти:

<p>5 и перваго мира не пощаде, но осмаго ноа правды проповедника сохрани, потоп миру нечествовавших наведе:

<p>6 и грады содомския и гоморрския сжег, разорением осуди, образ хотящым нечествовати положив:

<p>7 и праведнаго лота, обидима от беззаконных в нечистоте сожития, избави:

<p>8 видением бо и слухом праведный, живый в них, день от дне душу праведну беззаконными делы мучаше:

<p>9 (Зачало 67.) весть Господь благоч\стивыя от напасти избавляти, неправедники же на день судный мучимы блюсти,

<p>10 наипаче же в\ъслед плотския похоти сквернения ходящыя и о господстве нерадящыя: продерзателе, себе угодницы, славы не трепещут хуляще:

<p>11 идеже ангели крепостию и силою болши суще, не терпят на ся от Господа укоризнен суд.

<p>12 Сии же, яко скоти животни естеством бывше в погибель и тлю, в нихже не разумеют хуляще, во истлении своем истлеют,

<p>13 приемлюще мзду неправедну, сласть мняще вседневное насыщение, сквернители и порочницы, питающеся лестьми своими, ядуще с вами,

<p>14 очи имуще исполнь блудодеяния и непрестаемаго греха, прельщающе душы неутверждены, сердце научено лихоимству имуще, клятвы чада:

<p>15 оставльше правый путь заблудиша, последовавше пути валаама восорова, иже мзду неправедну возлюби,

<p>16 обличение же име своего беззакония: под\ъяремник безгласен, человеческим гласом провещавшь, возбрани пророка безумие.

<p>17 Сии суть источницы безводни, облацы и мглы от ветр преносими, имже мрак темный во веки блюдется.

<p>18 Прегордая бо суеты вещающе, прельщают в скверны плотския похоти, отбегающих всячески от них живущих во льсти,

<p>19 свободу им обещавающе, сами раби суще тления: имже бо кто побежден бывает, сему и работен есть.

<p>20 Аще бо отбегше скверн мира в разум {познанием} Господа и Cпаса нашего Иисуса Христа, сими же паки сплетшеся побеждаеми бывают, быша им последняя горша первых.

<p>21 Лучше бо бе им не познати пути правды, нежели познавшым возвратитися вспять от преданныя им святыя заповеди.

<p>22 Случися бо им истинная притча: пес возвращься на свою блевотину, и: свиния, омывшися, в кал тинный.

%{Глава}3. Зачало 68.

<p>1 Сие уже, возлюбленнии, второе вам пишу послание, в нихже возбуждаю воспоминанием ваш чистый смысл,

<p>2 помянути прежде реченныя глаголы от святых пророк, и апостол ваших заповедь Господа и Cпаса:

<p>3 сие прежде ведяще, яко приидут в последния дни ругателе, по своих похотех ходяще

<p>4 и глаголюще: где есть обетование пришествия его, отнележе бо отцы успоша, вся тако пребывают от начала создания.

<p>5 Таится бо им сие хотящым, яко небеса беша исперва, и земля от воды и водою {и посреде воды} составлена, божиим словом:

<p>6 темже тогдашнии мир, водою потоплен быв, погибе.

<p>7 А нынешняя небеса и земля темже словом сокровена суть, огню блюдома на день суда и погибели нечестивых человек.

<p>8 Едино же сие да не утаится вас, возлюбленнии, яко един день пред\ Господем яко тысяща лет, и тысяща лет яко день един.

<p>9 Не коснит Господь обетования, якоже нецыи коснение мнят: но долготерпит на нас, не хотя да кто погибнет, но да вси в покаяние приидут.

<p>10 Приидет же день Господень яко тать в нощи, в оньже небеса убо с шумом мимо идут {пойдут}, стихии же сжигаемы разорятся, земля же и яже на ней дела сгорят.

<p>11 Сим убо всем разоряемым, кацем подобает быти вам во святых пребываниих и благочестиих,

<p>12 чающым и скорее быти желающым пришествия божияго дне, егоже ради небеса жегома разорятся, и стихии опаляемы растаются;

<p>13 Нова же небесе и новы земли по обетованию его чаем, в нихже правда живет.

<p>14 Темже, возлюбленнии, сих чающе, потщитеся нескверни и непорочни тому обрестися в мире,

<p>15 и Господа нашего долготерпение спасение непщуйте, якоже и возлюбленный наш брат павел по данней ему премудрости написа вам,

<p>16 якоже и во всех своих посланиих, глаголя в них о сих: в нихже суть неудобь разумна некая, яже ненаучени и неутверждени развращают, якоже и прочая писания, к своей погибели им.

<p>17 Вы же убо, возлюбленнии, предведяще хранитеся, да не лестию беззаконных сведени бывше, отпадете своего утверждения,

<p>18 но да растете во благодати и разуме Господа нашего и Cпаса Иисуса Христа. Тому слава и ныне и в день века. Аминь.

<p><br>Конец соборному посланию второму святаго апостола петра: имать в себе главы 3, зачал же церковных 5
