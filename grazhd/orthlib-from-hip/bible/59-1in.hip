Соборное послание первое <p>Святаго апостола иоанна богослова.

%{Глава}1. Зачало 68.

<p>1 Еже бе исперва, еже слышахом, еже видехом очима нашима, еже узрехом, и руки нашя осязаша, о словеси животнем:

<p>2 и живот явися, и видехом, и свидетелствуем, и возвещаем вам живот вечный, иже бе у отца и явися нам:

<p>3 еже видехом и слышахом, поведаем вам, да и вы общение имате с нами: общение же наше со отцем и с сыном его Иисусом Христом.

<p>4 И сия пишем вам, да радость ваша будет исполнена.

<p>5 И сие есть обетование, еже слышахом от него и поведаем вам, яко Бог свет есть, и тмы в нем несть ни единыя.

<p>6 (Зачало 69.) Аще речем, яко общение имамы с ним, и во тме ходим, лжем и не творим истины:

<p>7 аще же во свете ходим, якоже сам той есть во свете, общение имамы друг ко другу, и кровь Иисуса Христа сына его очищает нас от всякаго греха.

<p>8 Аще речем, яко греха не имамы, себе прельщаем, и истины несть в нас.

<p>9 Аще исповедаем грехи нашя, верен есть и праведн, да оставит нам грехи нашя и очистит нас от всякия неправды.

<p>10 Аще речем, яко не согрешихом, лжа творим его, и слово его несть в нас.

%{Глава}2.

<p>1 Чадца моя, сия пишу вам, да не согрешаете: и аще кто согрешит, ходатая имамы ко отцу, Иисуса Христа праведника:

<p>2 и той очищение есть о гресех наших, не о наших же точию, но и о всего мира.

<p>3 И о сем разумеем, яко познахом его, аще заповеди его соблюдаем.

<p>4 Глаголяй, яко познах его, и заповеди его не соблюдает, ложь есть, и в сем истины несть:

<p>5 а иже аще соблюдает слово его, поистинне в сем любы божия совершенна есть: о сем разумеем, яко в нем есмы.

<p>6 Глаголяй, в нем пребывати, должен есть, якоже он ходил есть, и сей такожде да ходит.

<p>7 (Зачало 70.) Возлюбленнии, не заповедь нову пишу вам, но заповедь ветху, юже иместе исперва. Заповедь ветха есть слово, еже слышасте исперва.

<p>8 Паки заповедь нову пишу вам, еже есть поистинне в нем и в вас: яко тма мимоходит и свет истинный сей уже сияет.

<p>9 Глаголяй себе во свете быти, а брата своего ненавидяй, во тме есть доселе.

<p>10 Любяй брата своего во свете пребывает, и соблазна в нем несть.

<p>11 А ненавидяй брата своего во тме есть, и во тме ходит, и не весть, камо идет, яко тма ослепи очи ему.

<p>12 Пишу вам, чадца, яко оставляются вам греси имене его ради.

<p>13 Пишу вам, отцы, яко познасте безначалнаго. Пишу вам, юноши, яко победисте лукаваго. Пишу вам, дети, яко познасте отца.

<p>14 Писах вам, отцы, яко познасте исконнаго: писах вам, юноши, яко крепцы есте, и слово божие в вас пребывает, и победисте лукаваго.

<p>15 Не любите мира, ни яже в мире: аще кто любит мир, несть любве отчи в нем:

<p>16 яко все, еже в мире, похоть плотская и похоть очима и гордость житейская, несть от отца, но от мира сего есть.

<p>17 И мир преходит, и похоть его, а творяй волю божию пребывает во веки.

<p>18 (Зачало 71.) Дети, последняя година есть. И якоже слышасте, яко антихрист грядет, и ныне антихристи мнози быша, от сего разумеваем, яко последний час есть.

<p>19 От нас изыдоша, но не беша от нас: аще бы от нас были, пребыли убо быша с нами: но да явятся, яко не суть вси от нас.

<p>20 И вы помазание имате от святаго, и весте вся.

<p>21 Не писах вам, яко не весте истины, но яко весте ю и яко всяка лжа от истины несть.

<p>22 Кто есть лживый, точию отметаяйся, яко Иисус несть Христос; Сей есть антихрист, отметаяйся отца и сына.

<p>23 Всяк отметаяйся сына, ни отца имать: а исповедаяй сына, и отца имать.

<p>24 Вы убо еже слышасте исперва, в вас да пребывает: (и) аще в вас пребудет, еже исперва слышасте, и вы в сыне и отце пребудете.

<p>25 И сие есть обетование, еже сам обеща нам, живот вечный.

<p>26 Сия писах вам о льстящих вас.

<p>27 И вы еже помазание приясте от него, в вас пребывает, и не требуете, да кто учит вы: но яко то само помазание учит вы о всем, и истинно есть, и несть ложно: и якоже научи вас, пребывайте в нем.

<p>28 И ныне, чадца, пребывайте в нем, да егда явится, имамы дерзновение и не посрамимся от него в пришествии его.

<p>29 Аще весте, яко праведник есть, разумейте, яко всяк творяй правду от него родися.

%{Глава}3.

<p>1 Видите, какову любовь дал есть отец нам, да чада божия наречемся, и будем. Сего ради мир не знает нас, зане не позна его.

<p>2 Возлюбленнии, ныне чада божия есмы, и не у явися, что будем: вемы же, яко, егда явится, подобни ему будем, ибо узрим его, якоже есть.

<p>3 И всяк имеяй надежду сию нань, очищает себе, якоже он чист есть.

<p>4 Всяк творяй грех, и беззаконие творит: и грех есть беззаконие.

<p>5 И весте, яко он явися, да грехи нашя возмет, и греха в нем несть.

<p>6 Всяк, иже в нем пребывает, не согрешает: всяк согрешаяй не виде его, ни позна его.

<p>7 Чадца, никтоже да льстит вас. Творяй правду праведник есть, якоже он праведн есть.

<p>8 Творяй грех от диавола есть, яко исперва диавол согрешает. Сего ради явися сын божий да разрушит дела диаволя.

<p>9 Всяк рожденный от Бога греха не творит, яко семя его в нем пребывает: и не может согрешати, яко от Бога рожден есть.

<p>10 Сего ради явлена суть чада божия и чада диаволя: (Зачало 72.) всяк не творяй правды несть от Бога, и не любяй брата своего.

<p>11 Яко се есть завещание, еже слышасте исперва, да любим друг друга,

<p>12 не якоже каин от лукаваго бе и закла брата своего. И за кую вину закла его; Яко дела его лукава беша, а брата его праведна.

<p>13 Не чудитеся, братие моя, аще ненавидит вас мир.

<p>14 Мы вемы, яко преидохом от смерти в живот, яко любим братию: не любяй бо брата пребывает в смерти.

<p>15 Всяк ненавидяй брата своего человекоубийца есть: и весте, яко всяк человекоубийца не имать живота вечнаго в себе пребывающа.

<p>16 О сем познахом любовь, яко он по нас душу свою положи: и мы должни есмы по братии душы полагати.

<p>17 Иже убо имать богатство мира сего, и видит брата своего требующа, и затворит утробу свою от него, како любы божия пребывает в нем;

<p>18 Чадца моя, не любим словом ниже языком, но делом и истиною.

<p>19 И о сем разумеем, яко от истины есмы, и пред\ ним смиряем сердца наша:

<p>20 зане аще зазирает нам сердце наше, яко болий есть Бог сердца нашего и весть вся.

<p>21 (Зачало 73.) Возлюбленнии, аще сердце наше не зазрит нам, дерзновение имамы к Богу,

<p>22 и егоже аще просим, приемлем от него, яко заповеди его соблюдаем и угодная пред\ ним творим.

<p>23 И сия есть заповедь его, да веруем во имя сына его Иисуса Христа и любим друг друга, якоже дал есть заповедь нам.

<p>24 И соблюдаяй заповеди его в нем пребывает, и той в нем. И о сем разумеем, яко пребывает в нас, от духа, егоже дал есть нам.

%{Глава}4.

<p>1 Возлюбленнии, не всякому духу веруйте, но искушайте духи, аще от Бога суть: яко мнози лжепророцы изыдоша в мир.

<p>2 О сем познавайте духа божия и духа лестча: всяк дух, иже исповедует Иисуса Христа во плоти пришедша, от Бога есть:

<p>3 и всяк дух, иже не исповедует Иисуса Христа во плоти пришедша, от Бога несть: и сей есть антихристов, егоже слышасте, яко грядет, и ныне в мире есть уже.

<p>4 Вы от Бога есте, чадца, и победисте тех: яко болий есть иже в вас, нежели иже в мире.

<p>5 они от мира суть: сего ради от мира глаголют, и мир тех послушает.

<p>6 Мы от Бога есмы: иже знает Бога, послушает нас, и иже несть от Бога, не послушает нас. О сем познаваем духа истины и духа лестча.

<p>7 Возлюбленнии, возлюбим друг друга, яко любы от Бога есть, и всяк любяй от Бога рожден есть, и знает Бога:

<p>8 а не любяй не позна Бога, яко Бог любы есть.

<p>9 О сем явися любы божия в нас, яко сына своего единороднаго посла Бог в мир, да живи будем им.

<p>10 О сем есть любы, не яко мы возлюбихом Бога, но яко той возлюби нас, и посла сына своего очищение о гресех наших.

<p>11 (Зачало.) Возлюбленнии, аще сице возлюбил есть нас Бог, и мы должни есмы друг друга любити.

<p>12 (Зачало.) Бога никтоже нигдеже виде. Аще друг друга любим, Бог в нас пребывает, и любы его совершенна есть в нас.

<p>13 О сем разумеем, яко в нем пребываем, и той в нас, яко от духа своего дал есть нам.

<p>14 И мы видехом и свидетелствуем, яко отец посла сына спасителя миру.

<p>15 Иже аще исповесть, яко Иисус есть сын божий, Бог в нем пребывает, и той в Бозе.

<p>16 И мы познахом и веровахом любовь, юже имать Бог к нам. Бог любы есть, и пребываяй в любви в Бозе пребывает, и Бог в нем пребывает.

<p>17 О сем совершается любы с нами, да дерзновение имамы в день судный, зане, якоже он есть, и мы есмы в мире сем.

<p>18 Страха несть в любви, но совершенна любы вон изгоняет страх, яко страх муку имать: бояйся же не совершися в любви.

<p>19 Мы любим его, яко той первее возлюбил есть нас.

<p>20 (Зачало 74.) Аще кто речет, яко люблю Бога, а брата своего ненавидит, ложь есть: ибо не любяй брата своего, егоже виде, Бога, егоже не виде, како может любити;

<p>21 И сию заповедь имамы от него, да любяй Бога любит и брата своего.

%{Глава}5.

<p>1 Всяк веруяй, яко Иисус есть Христос, от Бога рожден есть: и всяк любяй рождшаго любит и рожденнаго от него.

<p>2 О сем вемы, яко любим чада божия, егда Бога любим и заповеди его соблюдаем.

<p>3 Сия бо есть любы божия, да заповеди его соблюдаем: и заповеди его тяжки не суть.

<p>4 Яко всяк рожденный от Бога побеждает мир: и сия есть победа, победившая мир, вера наша.

<p>5 Кто есть побеждаяй мир, токмо веруяй, яко Иисус есть сын божий;

<p>6 Сей есть пришедый водою и кровию и духом, Иисус Христос, не водою точию, но водою и кровию: и дух есть свидетелствуяй, яко дух есть истина.

<p>7 Яко трие суть свидетелствующии на небеси, отец, слово и святый дух: и сии три едино суть.

<p>8 И трие суть свидетелствующии на земли, дух и вода и кровь: и трие во едино суть.

<p>9 Аще свидетелство человеческое приемлем, свидетелство божие более есть: яко сие есть свидетелство божие, еже свидетелствова о сыне своем.

<p>10 Веруяй в сына божия имать свидетелство в себе: не веруяй Богови лжа сотворил есть его, яко не верова во свидетелство, еже свидетелствова Бог о сыне своем.

<p>11 И сие есть свидетелство, яко живот вечный дал есть нам Бог, и сей живот в сыне его есть.

<p>12 Имеяй сына божия имать живот: а не имеяй сына божия живота не имать.

<p>13 Сия писах вам верующым во имя сына божия, да весте, яко живот вечный имате, и да веруете во имя сына божия.

<p>14 И сие есть дерзновение, еже имамы к нему, яко аще чесо просим по воли его, послушает нас:

<p>15 и аще вемы, яко послушает нас, еже аще просим, вемы, яко имамы прошения, ихже просихом от него.

<p>16 Аще кто узрит брата своего согрешающа грех не к смерти, да просит, и даст ему живот, согрешающым не к смерти. Есть грех к смерти: не о том, глаголю, да молится.

<p>17 Всяка неправда грех есть, и есть грех не к смерти.

<p>18 Вемы, яко всяк рожденный от Бога не согрешает: но рожденный от Бога блюдет себе, и лукавый не прикасается ему.

<p>19 Вемы, яко от Бога есмы, и мир весь во зле лежит.

<p>20 Вемы же, яко сын божий прииде и дал есть нам (свет и) разум, да познаем Бога истиннаго и да будем во истиннем сыне его Иисусе Христе: сей есть истинный Бог и живот вечный.

<p>21 Чадца, храните себе от треб идолских. Аминь.

<p><br>Конец соборному посланию иоаннову первому: имать в себе глав 5, зачал же церковных 7.
