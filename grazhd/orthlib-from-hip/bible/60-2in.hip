Соборное послание второе

<p>Святаго апостола иоанна богослова.

%{Глава}1. Зачало 75.

<p>1 Старец избранней госпоже и чадом ея, ихже аз люблю воистинну, и не аз точию, но и вси разумевшии истину,

<p>2 за истину пребывающую в нас, и с нами будет во веки:

<p>3 да будет с вами благодать, милость, мир от Бога отца, и от Господа Иисуса Христа, сына отча, во истине и любви.

<p>4 Возрадовахся зело, яко обретох от чад твоих ходящих во истине, якоже заповедь прияхом от отца.

<p>5 И ныне молю тя, госпоже, не яко заповедь пишу тебе нову, но юже имамы исперва, да любим друг друга.

<p>6 И сия есть любы, да ходим по заповедем его. Сия есть заповедь, якоже слышасте исперва, да в ней ходите:

<p>7 зане мнози лестцы внидоша в мир, не исповедающе Иисуса Христа пришедша во плоти, сей есть льстец и антихрист.

<p>8 Блюдите себе, да не погубите яже деласте добрая, но да мзду совершенну восприимете.

<p>9 Всяк преступаяй и не пребываяй во учении Христове Бога не имать: пребываяй же во учении Христове, сей и отца и сына имать.

<p>10 Аще кто приходит к вам, и сего учения не приносит, не приемлите его в дом, и радоватися ему не глаголите:

<p>11 глаголяй бо ему радоватися, сообщается делом его злым.

<p>12 Многа имех писати вам, и не восхотех хартиею и чернилом, но надеюся приити к вам и усты ко устом глаголати, да радость ваша будет исполнена.

<p>13 Целуют тя чада сестры твоея избранныя. Аминь.

<p><br>Конец соборному посланию иоаннову второму: имать в себе главу 1 и зачало церковное 1.
