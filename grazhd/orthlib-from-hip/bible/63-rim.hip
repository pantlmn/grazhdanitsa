Послание к римляном

<p>Святаго апостола павла.

%{Глава}1. Зачало 79.

<p>1 Павел, раб Иисус Христов, зван апостол, избран в благовестие божие,

<p>2 еже прежде обеща пророки своими в писаниих святых,

<p>3 о сыне своем, бывшем от семене Давидова по плоти,

<p>4 нареченнем сыне божии в силе, по духу святыни, из\ воскресния от мертвых, Иисуса Христа Господа нашего,

<p>5 имже прияхом благодать и апостолство в послушание веры во всех языцех, о имени его,

<p>6 в нихже есте и вы, звани Иисусу Христу:

<p>7 всем сущым в риме возлюбленным Богу, званным святым: (Зачало.) благодать вам и мир от Бога отца нашего, и Господа Иисуса Христа.

<p>8 Первое убо благодарю Бога моего Иисусом Христом о всех вас, яко вера ваша возвещается во всем мире:

<p>9 свидетель бо ми есть Бог, емуже служу духом моим во благовествовании сына его, яко безпрестани память о вас творю,

<p>10 всегда в молитвах моих моляся, аще убо когда поспешен буду волею божиею приити к вам:

<p>11 желаю бо видети вас, да некое подам вам дарование духовное, ко утверждению вашему:

<p>12 сие же есть, соутешитися в вас верою общею, вашею же и моею.

<p>13 Не хощу же не ведети вам, братие, яко множицею восхотех приити к вам, и возбранен бых доселе, да некий плод имею и в вас, якоже и в прочих языцех.

<p>14 Еллином же и варвавом, мудрым же и неразумным должен есмь:

<p>15 тако есть, еже по моему усердию и вам сущым в риме благовестити.

<p>16 Не стыжуся бо благовествованием Христовым: сила бо божия есть во спасение всякому верующему, иудеови же прежде и еллину.

<p>17 Правда бо божия в нем является от веры в веру, якоже есть писано: праведный же от веры жив будет.

<p>18 (Зачало 80.) Открывается бо гнев божий с небесе на всякое нечестие и неправду человеков, содержащих истину в неправде:

<p>19 зане разумное божие {еже возможно разумети о Бозе} яве есть в них, Бог бо явил есть им:

<p>20 невидимая бо его, от создания мира твореньми помышляема, видима суть, и присносущная сила его и божество, во еже быти им без\ъответным.

<p>21 Занеже разумевше Бога, не яко Бога прославиша или благодариша, но осуетишася помышлении своими, и омрачися неразумное их сердце:

<p>22 глаголющеся быти мудри, об\ъюродеша,

<p>23 и измениша славу нетленнаго Бога в подобие образа тленна человека и птиц и четвероног и гад:

<p>24 темже и предаде их Бог в похотех сердец их в нечистоту, во еже сквернитися телесем их в себе самех:

<p>25 иже премениша истину божию во лжу, и почтоша и послужиша твари паче творца, иже есть благословен во веки, аминь.

<p>26 Сего ради предаде их Бог в страсти безчестия: и жены бо их измениша естественную подобу в през\ъестественную:

<p>27 такожде и мужие, оставльше естественную подобу женска пола, разжегошася похотию своею друг на друга, мужи на мужех студ содевающе, и возмездие, еже подобаше прелести их, в себе восприемлюще.

<p>28 (Зачало 81.) И якоже не искусиша имети Бога в разуме, (сего ради) предаде их Бог в неискусен ум, творити неподобная,

<p>29 исполненых всякия неправды, блужения, лукавства, лихоимания, злобы: исполненых зависти, убийства, рвения, льсти, злонравия:

<p>30 шепотники, клеветники, богомерзки, досадители, величавы, горды, обретатели злых, родителем непокоривы,

<p>31 неразумны, непримирителны, нелюбовны, неклятвохранителны, немилостивны.

<p>32 Нецыи же и оправдание божие разумевше, яко таковая творящии достойни смерти суть, не точию сами творят, но и соизволяют творящым.

%{Глава}2.

<p>1 Сего ради без\ъответен еси, о, человече всяк судяй: имже бо судом судиши друга, себе осуждаеши, таяжде бо твориши судяй.

<p>2 Вемы же, яко суд божий есть поистинне на творящих таковая.

<p>3 Помышляеши ли же сие, о, человече, судяй таковая творящым и творя сам таяжде, яко ты избежиши ли суда божия,

<p>4 или о богатстве благости его и кротости и долготерпении нерадиши, не ведый, яко благость божия на покаяние тя ведет;

<p>5 По жестокости же твоей и непокаянному сердцу, собираеши себе гнев в день гнева и откровения праведнаго суда божия,

<p>6 иже воздаст коемуждо по делом его:

<p>7 овым убо, по терпению дела благаго, славы и чести и нетления ищущым, живот вечный:

<p>8 а иже по рвению противляются убо истине, повинуются же неправде, ярость и гнев.

<p>9 Скорбь и теснота на всяку душу человека творящаго злое, иудеа же прежде и еллина.

<p>10 (Зачало.) Слава же и честь и мир всякому делающему благое, иудееви же прежде и еллину.

<p>11 Несть бо на лица зрения у Бога.

<p>12 Елицы бо беззаконно {без\ закона} согрешиша, беззаконно {без\ закона} и погибнут: и елицы в законе согрешиша, законом суд приимут:

<p>13 не слышателие бо закона праведни пред\ богом, но творцы закона, сии оправдятся:

<p>14 (Зачало 82.) егда бо языцы, не имуще закона, естеством законная творят, сии, закона не имуще, сами себе суть закон:

<p>15 иже являют дело законное написано в сердцах своих, спослушествующеи им совести, и между собою помыслом осуждающым или отвещающым,

<p>16 в день, егда судит Бог тайная человеком, по благовестию моему, Иисусом Христом.

<p>17 Се, ты иудей именуешися, и почиваеши на законе, и хвалишися о Бозе,

<p>18 и разумееши волю, и разсуждаеши лучшая, научаемь от закона,

<p>19 уповая же себе вожда быти слепым, света сущым во тме,

<p>20 наказателя безумным, учителя младенцем, имуща образ разума и истины в законе:

<p>21 научая убо инаго, себе ли не учиши,

<p>22 проповедая не красти, крадеши: глаголяй не прелюбы творити, прелюбы твориши: гнушаяся идол, святая крадеши:

<p>23 иже в законе хвалишися, преступлением закона Бога безчествуеши.

<p>24 Имя бо божие вами хулится во языцех, якоже есть писано.

<p>25 Обрезание бо пользует, аще закон твориши: аще же закона преступник еси, обрезание твое необрезание бысть.

<p>26 Аще убо необрезание оправдание закона сохранит, не необрезание ли его во обрезание вменится,

<p>27 и осудит еже от естества необрезание, закон совершающее, тебе, иже писанием и обрезанием еси преступник закона.

<p>28 (Зачало 83.) Не бо иже яве, иудей есть, ни еже яве во плоти, обрезание:

<p>29 но иже в тайне иудей, и обрезание сердца духом, (а) не писанием: емуже похвала не от человек, но от Бога.

%{Глава}3.

<p>1 Что убо лишшее иудею {кое убо преимущество иудеа}; или кая польза обрезания;

<p>2 Много, по всякому образу: первее {наипаче} бо, яко вверена быша им словеса божия.

<p>3 Что бо, аще не вероваша нецыи; еда (убо) неверствие их веру божию упразднит;

<p>4 Да не будет: да будет же Бог истинен, всяк же человек ложь, якоже есть писано: яко да оправдишися во словесех твоих, и победиши, внегда судити ти.

<p>5 Аще ли неправда наша божию правду составляет, что речем, еда ли неправедн Бог наносяй гнев, по человеку глаголю.

<p>6 Да не будет: понеже како судити имать Бог миру;

<p>7 Аще бо истина божия в моей лжи избыточествова в славу его, что еще и аз яко грешник осуждаюся;

<p>8 И не якоже хулимся, и якоже глаголют нецыи нас глаголати, яко сотворим злая, да приидут благая: ихже суд праведн есть.

<p>9 Что убо; преимеем ли; Никакоже: пред\ъукорихом бо {прежде бо обвинени есмы} иудеи же и еллины вся {вси} под\ грехом быти,

<p>10 якоже есть писано, яко несть праведн никтоже:

<p>11 несть разумеваяй и несть взыскаяй Бога:

<p>12 вси уклонишася, вкупе непотребни быша: несть творяй благостыню, несть даже до единаго.

<p>13 Гроб отверст гортань их, языки своими льщаху: яд аспидов под\ устнами их:

<p>14 ихже уста клятвы и горести полна суть.

<p>15 Скоры ноги их пролияти кровь:

<p>16 сокрушение и озлобление на путех их,

<p>17 и пути мирнаго не познаша.

<p>18 Несть страха божия пред\ очима их.

<p>19 (Зачало 84.) Вемы же, яко елика закон глаголет, сущым в законе глаголет: да всяка уста заградятся, и повинен будет весь мир Богови:

<p>20 зане от дел закона не оправдится всяка плоть пред\ ним: законом бо познание греха.

<p>21 Ныне же кроме закона правда божия явися, свидетелствуема от закона и пророк.

<p>22 Правда же божия верою Иисус Христовою во всех и на всех верующих: несть бо разнствия,

<p>23 вси бо согрешиша, и лишени суть славы божия,

<p>24 оправдаеми туне благодатию его, избавлением, еже о Христе Иисусе,

<p>25 егоже предположи Бог очищение верою в крови его, в явление правды своея, за отпущение прежде бывших грехов,

<p>26 в долготерпении божии, и в показание правды его в нынешнее время, во еже быти ему праведну и оправдающу сущаго от веры Иисусовы.

<p>27 Где убо похвала, отгнася. Которым законом; делы ли; Ни, но законом веры.

<p>28 (Зачало 85.) Мыслим убо верою оправдатися человеку, без\ дел закона.

<p>29 Или иудеев Бог токмо, а не и языков; Ей, и языков:

<p>30 понеже един Бог, иже оправдит обрезание от веры и необрезание верою.

<p>31 Закон ли убо разоряем верою; Да не будет: но закон утверждаем.

%{Глава}4.

<p>1 Что убо речем авраама отца нашего обрести по плоти;

<p>2 Аще бо авраам от дел оправдася, имать похвалу, но не у Бога.

<p>3 Что бо писание глаголет; верова же авраам Богови, и вменися ему в правду.

<p>4 (Зачало 86.) Делающему же мзда не вменяется по благодати, но по долгу:

<p>5 а не делающему, верующему же во оправдающаго нечестива, вменяется вера его в правду.

<p>6 Якоже и Давид глаголет блаженство человека, емуже вменяет Бог правду, без\ дел закона:

<p>7 блажени, ихже отпустишася беззакония и ихже прикрышася греси:

<p>8 блажен муж, емуже не вменит Господь греха.

<p>9 Блаженство убо сие на обрезание ли, или на необрезание; Глаголем бо, яко вменися аврааму вера в правду.

<p>10 Како убо вменися ему; во обрезании ли сущу, или в необрезании; Не во обрезании, но в необрезании.

<p>11 И знамение прият обрезания, печать правды веры, яже в необрезании: яко быти ему отцу всех верующих в необрезании, во еже вменитися и тем в правду,

<p>12 и отцу обрезания, не сущым точию от обрезания, но и ходящым в стопах веры, яже (бе) в необрезании отца нашего авраама.

<p>13 (Зачало 87.) Не законом бо обетование аврааму, или семени его, еже быти ему наследнику мирови, но правдою веры.

<p>14 Аще бо сущии от закона наследницы, испразднися вера, и разорися обетование:

<p>15 закон бо гнев соделовает: идеже бо несть закона, (ту) ни преступления.

<p>16 Сего ради от веры, да по благодати, во еже быти известну обетованию всему семени, не точию сущему от закона, но и сущему от веры авраамовы, иже есть отец всем нам,

<p>17 якоже есть писано: яко отца многим языком положих тя, прямо Богу, емуже верова, животворящему мертвыя и нарицающу не сущая яко сущая.

<p>18 Иже паче упования во упование верова, во еже быти ему отцу многим языком, по реченному: тако будет семя твое.

<p>19 И не изнемог верою, ни усмотри своея плоти уже умерщвленныя, столетен негде сый, и мертвости ложесн сарриных:

<p>20 во обетовании же божии не усумнеся неверованием, но возможе верою, дав славу Богови

<p>21 и известен быв, яко, еже обеща, силен есть и сотворити.

<p>22 Темже и вменися ему в правду.

<p>23 Не писано же бысть за того единаго точию, яко вменися ему,

<p>24 но и за ны, имже хощет вменитися, верующым в воскресившаго Иисуса Христа Господа нашего из\ мертвых,

<p>25 иже предан бысть за прегрешения наша и воста за оправдание наше.

%{Глава}5. Зачало 88.

<p>1 Оправдившеся убо верою, мир имамы к Богу Господем нашим Иисус Христом,

<p>2 имже и приведение обретохом верою во благодать сию, в нейже стоим, и хвалимся упованием славы божия.

<p>3 Не точию же, но и хвалимся в скорбех, ведяще, яко скорбь терпение соделовает,

<p>4 терпение же искусство, искусство же упование:

<p>5 упование же не посрамит, яко любы божия излияся в сердца наша духом святым данным нам.

<p>6 Еще бо Христос сущым нам немощным, по времени за нечестивых умре.

<p>7 Едва бо за праведника кто умрет: за благаго бо негли кто и дерзнет умрети.

<p>8 Составляет же свою любовь к нам Бог, яко, еще грешником сущым нам, Христос за ны умре.

<p>9 Много убо паче, оправдани бывше ныне кровию его, спасемся им от гнева.

<p>10 (Зачало 89.) Аще бо врази бывше примирихомся Богу смертию сына его, множае паче примирившеся спасемся в животе его:

<p>11 не точию же, но и хвалимся о Бозе Господем нашим Иисус Христом, имже ныне примирение прияхом.

<p>12 Сего ради якоже единем человеком грех в мир вниде и грехом смерть, и тако смерть во вся человеки вниде, в немже вси согрешиша.

<p>13 До закона бо грех бе в мире: грех же не вменяшеся, не сущу закону.

<p>14 Но царствова смерть от адама даже до моисеа и над\ несогрешившими по подобию преступления адамова, иже есть образ будущаго.

<p>15 Но не якоже прегрешение, тако и дар. Аще бо прегрешением единаго мнози умроша, множае паче благодать божия и дар благодатию единаго человека Иисуса Христа во многих преизлишествова.

<p>16 И не якоже единем согрешшим дарование: грех бо из\ единаго во осуждение: дар же от многих прегрешении во оправдание.

<p>17 (Зачало 90.) Аще бо единаго прегрешением смерть царствова единем, множае паче избыток благодати и дар правды приемлюще, в жизни воцарятся единем Иисус Христом.

<p>18 Темже убо, якоже единаго прегрешением во вся человеки вниде осуждение, такожде и единаго оправданием во вся человеки вниде оправдание жизни.

<p>19 Якоже бо ослушанием единаго человека грешни быша мнози, сице и послушанием единаго праведни будут мнози.

<p>20 Закон же привниде, да умножится прегрешение. Идеже бо умножися грех, преизбыточествова благодать:

<p>21 да якоже царствова грех во смерть, такожде и благодать воцарится правдою в жизнь вечную, Иисус Христом Господем нашим.

%{Глава}6.

<p>1 Что убо речем; пребудем ли во гресе, да благодать преумножится; Да не будет.

<p>2 Иже бо умрохом греху, како паки оживем о нем {како еще жити будем в нем};

<p>3 (Зачало 91.) Или не разумеете, яко елицы во Христа Иисуса крестихомся, в смерть его крестихомся;

<p>4 Спогребохомся убо ему крещением в смерть, да якоже воста Христос от мертвых славою отчею, тако и мы во обновлении жизни ходити начнем {да ходим}.

<p>5 Аще бо сообразни {снасаждени} быхом подобию смерти его, то и воскресния будем,

<p>6 сие ведяще, яко ветхии наш человек с ним распятся, да упразднится тело греховное, яко ктому не работати нам греху:

<p>7 умерый бо свободися от греха.

<p>8 Аще же умрохом со Христом, веруем, яко и живи будем с ним,

<p>9 ведяще, яко Христос воста от мертвых, ктому уже не умирает: смерть им ктому не обладает.

<p>10 Еже бо умре, греху умре единою: а еже живет, Богови живет.

<p>11 (Зачало 92.) Такожде и вы помышляйте себе мертвых убо быти греху, живых же Богови, о Христе Иисусе Господе нашем.

<p>12 Да не царствует убо грех в мертвеннем вашем теле, во еже послушати его в похотех его:

<p>13 ниже представляйте уды вашя оружия неправды греху: но представляйте себе Богови яко от мертвых живых, и уды вашя оружия правды Богови.

<p>14 Грех бо вами да не обладает: несте бо под\ законом, но под\ благодатию.

<p>15 Что убо; согрешим ли, зане несмы под\ законом, но под\ благодатию, да не будет.

<p>16 Не весте ли, яко емуже представляете себе рабы в послушание, раби есте, егоже послушаете, или греха в смерть, или послушания в правду;

<p>17 Благодарим убо Бога, яко бесте раби греху, послушасте же от сердца, в оньже и предастеся образ учения.

<p>18 (Зачало 93.) Свобождшеся же от греха, поработистеся правде.

<p>19 Человеческо глаголю, за немощь плоти вашея. Якоже бо представисте уды вашя рабы нечистоте и беззаконию в беззаконие, тако ныне представите уды вашя рабы правде во святыню.

<p>20 Егда бо раби бесте греха, свободни бесте от правды.

<p>21 Кий убо тогда иместе плод; О нихже ныне стыдитеся, кончина бо онех, смерть.

<p>22 Ныне же свобождшеся от греха, порабощшеся же Богови, имате плод ваш во святыню, кончину же жизнь вечную.

<p>23 Оброцы бо греха, смерть: дарование же божие живот вечный о Христе Иисусе Господе нашем.

%{Глава}7. Зачало 94.

<p>1 Или не разумеете, братие: ведущым бо закон глаголю: яко закон обладает над\ человеком, во елико время живет;

<p>2 Ибо мужатая жена живу мужу привязана есть законом: аще ли же умрет муж ея, разрешится от закона мужескаго.

<p>3 Темже убо, живу сущу мужу, прелюбодейца бывает, аще будет мужеви иному: аще ли умрет муж ея, свободна есть от закона, не быти ей прелюбодейце, бывшей мужу иному.

<p>4 Темже, братие моя, и вы умросте закону телом Христовым, во еже быти вам иному, воставшему из\ мертвых, да плод принесем Богови.

<p>5 Егда бо бехом во плоти, страсти греховныя, яже законом, действоваху во удех наших, во еже плод творити смерти:

<p>6 ныне же упразднихомся от закона, умерше, имже держими бехом, яко работати нам (Богови) во обновлении духа, а не в ветхости писмене.

<p>7 Что убо речем; закон ли грех; Да не будет: но греха не знах, точию законом: похоти же не ведах, аще не бы закон глаголал: не похощеши.

<p>8 Вину же прием грех заповедию, содела во мне всяку похоть: без\ закона бо грех мертв есть.

<p>9 Аз же живях кроме закона иногда: пришедшей же заповеди, грех убо оживе,

<p>10 аз же умрох: и обретеся ми заповедь, яже в живот, сия в смерть,

<p>11 грех бо вину прием заповедию, прельсти мя, и тою умертви мя.

<p>12 Темже убо закон свят, и заповедь свята и праведна и блага.

<p>13 Благое ли убо бысть мне смерть; Да не будет: но грех, да явится грех, благим ми содевая смерть, да будет по премногу грешен грех заповедию.

<p>14 (Зачало 95.) Вемы бо, яко закон духовен есть: аз же плотян есмь, продан под\ грех.

<p>15 Еже бо содеваю, не разумею: не еже бо хощу, сие творю, но еже ненавижду, то соделоваю.

<p>16 Аще ли, еже не хощу, сие творю, хвалю закон яко добр,

<p>17 ныне же не ктому аз сие содеваю, но живый во мне грех.

<p>18 Вем бо, яко не живет во мне, сиречь во плоти моей, доброе: еже бо хотети прилежит ми, а еже содеяти доброе, не обретаю.

<p>19 Не еже бо хощу доброе, творю, но еже не хощу злое, сие содеваю.

<p>20 Аще ли, еже не хощу аз, сие творю, уже не аз сие творю, но живый во мне грех.

<p>21 Обретаю убо закон, хотящу ми творити доброе, яко мне злое прилежит.

<p>22 Соуслаждаюся бо закону божию по внутреннему человеку:

<p>23 вижду же ин закон во удех моих, противу воюющь закону ума моего и пленяющь мя законом греховным, сущим во удех моих.

<p>24 Окаянен аз человек: кто мя избавит от тела смерти сея;

<p>25 Благодарю Бога моего Иисус Христом Господем нашим. Темже убо сам аз умом моим работаю закону божию, плотию же закону греховному.

%{Глава}8.

<p>1 Ни едино убо ныне осуждение сущым о Христе Иисусе, не по плоти ходящым, но по духу:

<p>2 (Зачало 96.) закон бо духа жизни о Христе Иисусе свободил мя есть от закона греховнаго и смерти.

<p>3 Немощное бо закона, в немже немоществоваше плотию, Бог сына своего посла в подобии плоти греха, и о гресе осуди грех во плоти,

<p>4 да оправдание закона исполнится в нас, не по плоти ходящих, но по духу.

<p>5 Сущии бо по плоти плотская мудрствуют: а иже по духу, духовная.

<p>6 Мудрование бо плотское смерть есть, а мудрование духовное живот и мир,

<p>7 зане мудрование плотское вражда на Бога: закону бо божию не покаряется, ниже бо может.

<p>8 (Зачало.) Сущии же во плоти Богу угодити не могут.

<p>9 Вы же несте во плоти, но в дусе, понеже дух божий живет в вас. Аще же кто духа Христова не имать, сей несть егов.

<p>10 Аще же Христос в вас, плоть убо мертва греха ради, дух же живет правды ради.

<p>11 Аще ли же дух воскресившаго Иисуса от мертвых живет в вас, воздвигий Христа из\ мертвых оживотворит и мертвенная телеса ваша, живущим духом его в вас.

<p>12 Темже убо, братие, должни есмы не плоти, еже по плоти жити.

<p>13 Аще бо по плоти живете, имате умрети, аще ли духом деяния плотская умерщвляете, живи будете:

<p>14 (Зачало 97.) елицы бо духом божиим водятся, сии суть сынове божии:

<p>15 не приясте бо духа работы паки в боязнь, но приясте духа сыноположения, о немже вопием: авва отче.

<p>16 Самый дух спослушествует духови нашему, яко есмы чада божия.

<p>17 Аще же чада, и наследницы: наследницы убо Богу, снаследницы же Христу, понеже с ним страждем, да и с ним прославимся.

<p>18 Непщую бо, яко недостойны страсти нынешняго времене к хотящей славе явитися в нас.

<p>19 Чаяние бо твари, откровения сынов божиих чает:

<p>20 суете бо тварь повинуся не волею, но за повинувшаго ю, на уповании,

<p>21 яко и сама тварь свободится от работы истления в свободу славы чад божиих.

<p>22 (Зачало 98.) Вемы бо, яко вся тварь с нами совоздыхает и сболезнует даже доныне:

<p>23 не точию же, но и сами начаток духа имуще, и мы сами в себе воздыхаем, всыновления чающе, избавления телу нашему.

<p>24 упованием бо спасохомся. упование же видимое, несть упование: еже бо видит кто, что и уповает;

<p>25 Аще ли, егоже не видим, надеемся, терпением ждем.

<p>26 Сице же и дух способствует нам в немощех наших: о чесом бо помолимся, якоже подобает, не вемы, но сам дух ходатайствует о нас воздыхании неизглаголанными.

<p>27 Испытаяй же сердца весть, что есть мудрование духа, яко по Богу приповедует {ходатайствует} о святых.

<p>28 (Зачало 99.) Вемы же, яко любящым Бога вся поспешествуют во благое, сущым по пред\ъуведению званным:

<p>29 ихже бо пред\ъуведе, (тех) и пред\ъустави сообразных быти образу сына своего, яко быти ему первородну во многих братиях:

<p>30 а ихже пред\ъустави, тех и призва: а ихже призва, сих и оправда: а ихже оправда, сих и прослави.

<p>31 Что убо речем к сим, аще Бог по нас, кто на ны;

<p>32 Иже убо своего сына не пощаде, но за нас всех предал есть его, како убо не и с ним вся нам дарствует;

<p>33 Кто поемлет на избранныя божия, Бог оправдаяй.

<p>34 Кто осуждаяй; Христос Иисус умерый, паче же и воскресый, иже и есть о десную Бога, иже и ходатайствует о нас.

<p>35 Кто ны разлучит от любве божия, скорбь ли, или теснота, или гонение, или глад, или нагота, или беда, или мечь; якоже есть писано:

<p>36 яко тебе ради умерщвляеми есмы весь день: вменихомся якоже овцы заколения.

<p>37 Но во всех сих препобеждаем за возлюбльшаго ны.

<p>38 Известихся бо, яко ни смерть, ни живот, ни ангели, ни начала, ниже силы, ни настоящая, ни грядущая,

<p>39 ни высота, ни глубина, ни ина тварь кая возможет нас разлучити от любве божия, яже о Христе Иисусе Господе нашем.

%{Глава}9. Зачало 100.

<p>1 Истину глаголю о Христе, не лгу, послушествующей ми совести моей духом святым,

<p>2 яко скорбь ми есть велия и непрестающая болезнь сердцу моему:

<p>3 молил бых ся бо сам аз отлучен быти от Христа по братии моей, сродницех моих по плоти,

<p>4 иже суть Исраилите, ихже всыновление и слава, и завети и законоположение, и служение и обетования:

<p>5 ихже отцы, и от нихже Христос по плоти, сый над\ всеми Бог благословен во веки, аминь.

<p>6 (Зачало 101.) Не такоже, яко отпаде слово божие: не вси бо сущии от Исраиля, сии Исраиль,

<p>7 ни зане суть семя авраамле, вси чада: но во исааце, рече, наречется ти семя.

<p>8 Сиречь, не чада плотская, сия чада божия: но чада обетования причитаются в семя.

<p>9 Обетования бо слово сие: на сие время прииду, и будет сарре сын.

<p>10 Не точию же, но и ревекка от единаго ложа исаака отца нашего имущи:

<p>11 еще бо не рождшымся, ни сотворившым что благо или зло, да по избранию предложение божие пребудет

<p>12 не от дел, но от призывающаго, речеся ей, яко болий поработает меншему,

<p>13 якоже есть писано: иакова возлюбих, исава же возненавидех.

<p>14 Что убо речем; Еда неправда у Бога; Да не будет.

<p>15 Моисеови бо глаголет: помилую, егоже аще помилую, и ущедрю, егоже аще ущедрю.

<p>16 Темже убо ни хотящаго, ни текущаго, но милующаго Бога.

<p>17 Глаголет бо писание фараонови: яко на истое сие воздвигох тя, яко да покажу тобою силу мою, и да возвестится имя мое по всей земли.

<p>18 (Зачало 102.) Темже убо егоже хощет, милует: а егоже хощет, ожесточает.

<p>19 Речеши убо ми: чесо ради еще укоряет, воли бо его кто противитися может;

<p>20 Темже убо, о, человече, ты кто еси, против отвещаяй Богови; еда речет здание создавшему е: почто мя сотворил еси тако;

<p>21 Или не имать власти скудельник на брении, от тогожде смешения сотворити ов убо сосуд в честь, ов же не в честь;

<p>22 Аще же хотя Бог показати гнев свой и явити силу свою, пренесе во мнозе долготерпении сосуды гнева совершены в погибель:

<p>23 и да скажет богатство славы своея на сосудех милости, яже пред\ъуготова в славу,

<p>24 ихже и призва нас не точию от иудей, но и от язык:

<p>25 якоже и во осии глаголет: нареку не люди моя люди моя, и невозлюбленую возлюблену:

<p>26 и будет, на месте, идеже речеся им: не людие мои есте вы, тамо нарекутся сынове Бога живаго.

<p>27 Исаиа же вопиет о Исраили: аще будет число сынов Исраилевых яко песок морский, останок спасется:

<p>28 слово бо скончавая и сокращая в правде, яко слово сокращено сотворит Господь на земли,

<p>29 и якоже прорече исаиа: аще не бы Господь саваоф оставил нам семене, якоже содом убо были быхом, и якоже гоморру уподобилися быхом.

<p>30 Что убо речем, яко языцы, не гонящии правду, постигоша правду, правду же, яже от веры:

<p>31 Исраиль же, гоня закон правды, в закон правды не постиже.

<p>32 Чесо ради; Зане не от веры, но от дел закона: преткнушася бо о камень претыкания,

<p>33 якоже есть писано: се, полагаю в сионе камень претыкания и камень соблазна: и всяк веруяй в онь не постыдится.

%{Глава}10. Зачало 103.

<p>1 Братие, благоволение убо моего сердца и молитва, яже к Богу по Исраили, есть во спасение.

<p>2 Свидетелствую бо им, яко ревность божию имут, но не по разуму.

<p>3 Не разумеюще бо божия правды и свою правду ищуще поставити, правде божией не повинушася:

<p>4 кончина бо закона Христос, в правду всякому верующему.

<p>5 Моисей бо пишет правду юже от закона: яко сотворивый та человек жив будет в них.

<p>6 А яже от веры правда сице глаголет: да не речеши в сердцы твоем: кто взыдет на небо, сиречь Христа свести:

<p>7 или кто снидет в бездну, сиречь Христа от мертвых возвести.

<p>8 Но что глаголет писание; Близ\ ти глагол есть, во устех твоих и в сердцы твоем, сиречь глагол веры, егоже проповедаем:

<p>9 яко аще исповеси усты твоими Господа Иисуса, и веруеши в сердцы твоем, яко Бог того воздвиже из\ мертвых, спасешися:

<p>10 сердцем бо веруется в правду, усты же исповедуется во спасение.

<p>11 (Зачало 104.) Глаголет бо писание: всяк веруяй в онь не постыдится.

<p>12 Несть бо разнствия иудееви же и еллину: той бо Бог всех, богатяй {богат сый} во всех призывающих его.

<p>13 Всяк бо, иже аще призовет имя господне, спасется.

<p>14 Како убо призовут, в негоже не вероваша; Како же уверуют, егоже не услышаша; како же услышат без\ проповедающаго;

<p>15 Како же проповедят, аще не послани будут; Якоже есть писано: коль красны ноги благовествующих мир, благовествующих благая.

<p>16 Но не вси послушаша благовествования. Исаиа бо глаголет: Господи, кто верова слуху нашему;

<p>17 Темже убо вера от слуха, слух же глаголом божиим.

<p>18 Но глаголю: еда не слышаша; Темже убо {но паче}, во всю землю изыде вещание их, и в концы вселенныя глаголы их.

<p>19 Но глаголю: еда не разуме Исраиль; Первый моисей глаголет: аз раздражу вы не о языце, но о языце неразумне {о не языце, о языце неразумне} прогневаю вас.

<p>20 Исаиа же дерзает и глаголет: обретохся не ищущым мене, явлен бых не вопрошающым о мне.

<p>21 Ко Исраилю же глаголет: весь день воздех руце мои к людем непокоривым и пререкающым.

%{Глава}11.

<p>1 Глаголю убо: еда отрину Бог люди своя; Да не будет. Ибо и аз Исраилтянин есмь, от семене авраамля, колена вениаминова.

<p>2 Не отрину Бог людей своих, ихже прежде разуме. (Зачало 105.) Или не весте, о илии что глаголет писание, яко приповедует Богови {вопиет к Богу} на Исраиля, глаголя:

<p>3 Господи, пророки твоя избиша и олтари твоя раскопаша: и аз остах един, и ищут души моея, из\ъяти ю.

<p>4 Но что глаголет ему божественный ответ; Оставих себе седмь тысящ мужей, иже не преклониша колена пред\ ваалом.

<p>5 Тако убо и в нынешнее время останок по избранию благодати бысть.

<p>6 Аще ли по благодати, то не от дел: зане благодать уже не бывает благодать. Аще ли от дел, ктому несть благодать: зане дело уже несть дело.

<p>7 Что убо; Егоже искаше Исраиль, сего не получи, а избрание получи: прочии же ослепишася,

<p>8 якоже есть писано: даде им Бог дух умиления {духа нечувствия}, очи не видети и ушы не слышати, даже до днешняго дне.

<p>9 И Давид глаголет: да будет трапеза их в сеть и в лов, и в соблазн и в воздаяние им:

<p>10 да помрачатся очи их еже не видети, и хребет их выну сляцай.

<p>11 Глаголю убо: еда согрешиша, да отпадут; Да не будет. Но тех падением спасение языком, во еже раздражити их.

<p>12 Аще ли же прегрешение их богатство мира, и отпадение их богатство языков: кольми паче исполнение их;

<p>13 (Зачало 106.) Вам бо глаголю языком: понеже убо есмь аз языком апостол, службу мою прославляю.

<p>14 Аще како раздражу мою плоть, и спасу некия от них;

<p>15 Аще бо отложение их, примирение миру, что приятие, разве жизнь из\ мертвых;

<p>16 Аще ли начаток свят, то и примешение: и аще корень свят, то и ветви.

<p>17 Аще ли некия от ветвей отломишася, ты же, дивия маслина сый, прицепился еси в них, и причастник корене и масти маслинныя сотворился еси,

<p>18 не хвалися на ветви: аще ли же хвалишися, не ты корень носиши, но корень тебе.

<p>19 Речеши убо: отломишася ветви, да аз прицеплюся.

<p>20 Добре: неверием отломишася, ты же верою стоиши: не высокомудрствуй, но бойся.

<p>21 Аще бо Бог естественных ветвей не пощаде, да не како и тебе не пощадит.

<p>22 Виждь убо благость и непощадение божие: на отпадших убо непощадение, а на тебе благость божия, аще пребудеши в благости: аще ли же ни, то и ты отсечен будеши.

<p>23 И они же, аще не пребудут в неверствии, прицепятся: силен бо есть Бог паки прицепити их.

<p>24 Аще бо ты от естественныя отсечен дивия маслины, и чрез\ естество прицепился еси к добрей маслине: кольми паче сии, иже по естеству, прицепятся своей маслине;

<p>25 (Зачало 107.) Не бо хощу вас не ведети тайны сея, братие, да не будете о себе мудри, яко ослепление от части Исраилеви бысть, дондеже исполнение языков внидет,

<p>26 и тако весь Исраиль спасется, якоже есть писано: приидет от сиона избавляяй, и отвратит нечестие от иакова:

<p>27 и сей им от мене завет, егда отиму грехи их.

<p>28 По благовествованию убо, врази вас ради: по избранию же, возлюблени отец ради.

<p>29 Нераскаянна бо дарования и звание божие.

<p>30 Якоже бо и вы иногда противистеся Богови, ныне же помиловани бысте сих противлением {сих ради противления}:

<p>31 такожде и сии ныне противишася вашей милости {вашего ради помилования}, да и тии помиловани будут.

<p>32 Затвори бо Бог всех в противление, да всех помилует.

<p>33 О, глубина богатства и премудрости и разума божия! яко неиспытани судове его, и неизследовани путие его.

<p>34 Кто бо разуме ум Господень, или кто советник ему бысть;

<p>35 Или кто прежде даде ему, и воздастся ему;

<p>36 Яко из\ того и тем и в нем всяческая. Тому слава во веки. Аминь.

%{Глава}12. Зачало 108.

<p>1 Молю убо вас, братие, щедротами божиими, представите телеса ваша жертву живу, святу, благоугодну Богови, словесное служение ваше,

<p>2 и не сообразуйтеся веку сему, но преобразуйтеся обновлением ума вашего, во еже искушати вам, что есть воля божия благая и угодная и совершенная.

<p>3 Глаголю бо благодатию давшеюся мне, всякому сущему в вас не мудрствовати паче, еже подобает мудрствовати: но мудрствовати в целомудрии, коемуждо якоже Бог разделил есть меру веры.

<p>4 (Зачало 109.) Якоже бо во единем телеси многи уды имамы, уды же вси не тожде имут делание,

<p>5 такожде мнози едино тело есмы о Христе, а по единому друг другу уди.

<p>6 (Зачало 110.) Имуще же дарования по благодати данней нам различна: аще пророчество, по мере веры:

<p>7 аще ли служение, в служении: аще учяй, во учении:

<p>8 аще утешаяй, во утешении: подаваяй, в простоте: предстояй {началствуяй}, со тщанием: милуяй, с добрым изволением.

<p>9 Любы нелицемерна: ненавидяще злаго, прилепляйтеся благому:

<p>10 братолюбием друг ко другу любезни: честию друг друга болша творяще:

<p>11 тщанием не лениви, духом горяще, Господеви работающе:

<p>12 упованием радующеся, скорби терпяще, в молитве пребывающе:

<p>13 требованием святых приобщающеся, страннолюбия держащеся:

<p>14 благословляйте гонящыя вы: благословите, а не клените.

<p>15 Радоватися с радующимися, и плакати с плачущими.

<p>16 Тожде друг ко другу мудрствующе: не высокая мудрствующе, но смиренными ведущеся: не бывайте мудри о себе:

<p>17 ни единому же зла за зло воздающе, промышляюще добрая пред\ всеми человеки.

<p>18 Аще возможно, еже от вас, со всеми человеки мир имейте.

<p>19 Не себе отмщающе, возлюблении, но дадите место гневу. Писано бо есть: мне отмщение, аз воздам, глаголет Господь.

<p>20 Аще убо алчет враг твой, ухлеби его: аще ли жаждет, напой его: сие бо творя, углие огнено собираеши на главу его.

<p>21 Не побежден бывай от зла, но побеждай благим злое.

%{Глава}13. Зачало 111.

<p>1 Всяка душа властем предержащым да повинуется: несть бо власть аще не от Бога, сущыя же власти от Бога учинены суть.

<p>2 Темже противляяйся власти, божию повелению противляется: противляющиися же себе грех приемлют.

<p>3 Князи бо не суть боязнь добрым делом, но злым. Хощеши же ли не боятися власти; Благое твори, и имети будеши похвалу от него:

<p>4 божий бо слуга есть, тебе во благое. Аще ли злое твориши, бойся, не бо без\ ума {всуе} мечь носит: божий бо слуга есть, отмститель в гнев злое творящему.

<p>5 Темже потреба повиноватися не токмо за гнев, но и за совесть.

<p>6 Сего бо ради и дани даете: служители бо божии суть, во истое сие пребывающе.

<p>7 Воздадите убо всем должная: емуже убо урок, урок: (а) емуже дань, дань: (а) емуже страх, страх: (и) емуже честь, честь.

<p>8 Ни единому же ничимже должни бывайте, точию еже любити друг друга: любяй бо друга, закон исполни.

<p>9 Еже бо: не прелюбы сотвориши, не убиеши, не украдеши, не лжесвидетелствуеши, не похощеши, и аще кая ина заповедь, в сем словеси совершается, во еже: возлюбиши искренняго твоего, якоже сам себе.

<p>10 Любы искреннему зла не творит: исполнение убо закона любы есть.

<p>11 И сие, ведяще время, яко час уже нам от сна востати. (Зачало 112.) Ныне бо ближайшее нам спасение, нежели егда веровахом.

<p>12 Нощь (убо) прейде, а день приближися: отложим убо дела темная, и облечемся во оружие света.

<p>13 Яко во дни, благообразно да ходим, не козлогласовании и пиянствы, не любодеянии и студодеянии, не рвением и завистию:

<p>14 но облецытеся Господем нашим Иисус Христом, и плоти угодия не творите в похоти.

%{Глава}14.

<p>1 Изнемогающаго же в вере приемлите, не в сомнение помышлении.

<p>2 ов бо верует ясти вся, а изнемогаяй зелия (да) яст.

<p>3 Ядый не ядущаго да не укоряет: и не ядый ядущаго да не осуждает: Бог бо его прият.

<p>4 Ты кто еси судяй чуждему рабу; Своему Господеви стоит, или падает. Станет же, силен бо есть Бог поставити его.

<p>5 ов убо разсуждает день чрез\ день, ов же судит на всяк день. Кииждо своею мыслию да извествуется.

<p>6 (Зачало 113.) Мудрствуяй день, Господеви мудрствует: и не мудрствуяй день, Господеви не мудрствует. Ядый, Господеви яст, благодарит бо Бога: и не ядый, Господеви не яст, и благодарит Бога.

<p>7 Никтоже бо нас себе живет, и никтоже себе умирает:

<p>8 аще бо живем, Господеви живем, аще же умираем, Господеви умираем: аще убо живем, аще умираем, господни есмы.

<p>9 (Зачало 114.) На сие бо Христос и умре и воскресе и оживе, да и мертвыми и живыми обладает.

<p>10 Ты же почто осуждаеши брата твоего, или ты что уничижаеши брата твоего; Вси бо предстанем судищу Христову.

<p>11 Писано бо есть: живу аз, глаголет Господь, яко мне поклонится всяко колено, и всяк язык исповестся Богови.

<p>12 Темже убо кийждо нас о себе слово даст Богу.

<p>13 Не ктому убо друг друга осуждаем, но сие паче судите, еже не полагати претыкания брату или соблазна.

<p>14 Вем и извещен есмь о Христе Иисусе, яко ничтоже скверно само собою: точию помышляющему что скверно быти, оному скверно есть.

<p>15 Аще же брашна ради брат твой скорбит, уже не по любви ходиши: не брашном твоим того погубляй, за негоже Христос умре.

<p>16 Да не хулится убо ваше благое.

<p>17 Несть бо царство божие брашно и питие, но правда и мир и радость о дусе святе.

<p>18 Иже бо сими служит Христови, благоугоден есть Богови и искусен человеком.

<p>19 (Зачало 115.) Темже убо мир возлюбим и яже к созиданию друг ко другу.

<p>20 Не брашна ради разоряй дело божие. Вся бо чиста, но зло человеку претыканием ядущему.

<p>21 Добро не ясти мяс, ниже пити вина, ни о немже брат твой претыкается или соблазняется или изнемогает.

<p>22 Ты веру имаши; о себе сам имей пред\ богом. Блажен не осуждаяй себе, о немже искушается.

<p>23 А сомняяйся, аще яст, осуждается, зане не от веры: всяко же, еже не от веры, грех есть.

<p>24 Могущему же вас утвердити по благовествованию моему и проповеданию Иисус Христову, по откровению тайны, леты вечными умолчанныя,

<p>25 явльшияся же ныне, писании пророческими, по повелению вечнаго Бога, в послушание веры во всех языцех познавшияся,

<p>26 единому премудрому Богу, Иисусом Христом, емуже слава во веки. Аминь.

%{Глава}15. Зачало 116.

<p>1 Должни есмы мы сильнии немощи немощных носити, и не себе угождати:

<p>2 кииждо же вас ближнему да угождает во благое к созиданию.

<p>3 Ибо и Христос не себе угоди, но якоже есть писано: поношения поносящих тебе нападоша на мя.

<p>4 Елика бо преднаписана быша, в наше наказание преднаписашася, да терпением и утешением писаний упование имамы.

<p>5 Бог же терпения и утешения да даст вам тожде мудрствовати друг ко другу о Христе Иисусе,

<p>6 да единодушно едиными усты славите Бога и отца Господа нашего Иисуса Христа.

<p>7 (Зачало 117.) Темже приемлите друг друга, якоже и Христос прият вас во славу божию.

<p>8 Глаголю же Христа Иисуса служителя бывша обрезания по истине божией, во еже утвердити обетования отцев:

<p>9 а языком по милости, прославити Бога, якоже есть писано: сего ради исповемся тебе во языцех, Господи, и имени твоему пою.

<p>10 И паки глаголет: возвеселитеся, языцы, с людьми его.

<p>11 И паки: хвалите Господа, вси языцы, и похвалите его, вси людие.

<p>12 И паки исаиа глаголет: будет корень иессеов, и востаяй владети над\ языки: на того языцы уповают.

<p>13 Бог же упования да исполнит вас всякия радости и мира в вере, избыточествовати вам во уповании, силою духа святаго.

<p>14 Извещен же есмь, братие моя, и сам аз о вас, яко и сами вы полни есте благости, исполнени всякаго разума, могуще и иныя научити:

<p>15 дерзее же писах вам, братие моя, от части, яко воспоминая вам, за благодать данную ми от Бога,

<p>16 во еже быти ми служителю Иисус Христову во языцех, священнодействующу благовествование божие, да будет приношение еже от язык благоприятно и освященно духом святым.

<p>17 (Зачало 118.) Имам убо похвалу о Христе Иисусе в тех, яже к Богу:

<p>18 не смею бо глаголати что, ихже не содея Христос мною, в послушание языков, словом и делом,

<p>19 в силе знамений и чудес, силою духа божия, якоже ми от иерусалима и окрест даже до иллирика исполнити благовествование Христово.

<p>20 Сице же потщахся благовестити, не идеже именовася Христос, да не на чужем основании созижду,

<p>21 но якоже есть писано: имже не возвестися о нем, узрят, и иже не слышаша, уразумеют.

<p>22 Темже и возбранен бых многажды приити к вам.

<p>23 Ныне же ктому места не имый в странах сих, желание же имый приити к вам от многих лет,

<p>24 яко аще поиду во испанию, прииду к вам. уповаю бо мимо грядый видети вас и вами проводитися тамо, аще вас прежде от части насыщуся.

<p>25 Ныне же гряду во иерусалим, служяй святым,

<p>26 благоволиша бо македониа и ахаиа общение некое сотворити к нищым святым живущым во иерусалиме.

<p>27 Благоволиша бо, и должни им суть. Аще бо в духовных их причастницы быша языцы, должни суть и в плотских послужити им.

<p>28 Сие убо скончав, и запечатлев им плод сей, поиду вами во испанию:

<p>29 вем же, яко грядый к вам, во исполнении благословения благовестия Христова прииду.

<p>30 (Зачало 119.) Молю же вы, братие, Господем нашим Иисус Христом и любовию духа, споспешствуйте ми в молитвах о мне к Богу,

<p>31 да избавлюся от противляющихся во иудеи, и да служба моя, яже во иерусалиме, благоприятна будет святым:

<p>32 да с радостию прииду к вам волею божиею и упокоюся с вами.

<p>33 Бог же мира со всеми вами. Аминь.

%{Глава}16. Зачало 120.

<p>1 Вручаю же вам фиву сестру нашу, сущу служителницу церкве яже в кегхреех:

<p>2 да приимете ю о Господе достойне святым, и споспешствуйте ей, о нейже аще от вас потребует вещи: ибо сия заступница многим бысть, и самому мне.

<p>3 Целуйте прискиллу и акилу, споспешника моя о Христе Иисусе,

<p>4 иже по души моей своя выя положиста, ихже не аз един благодарю, но и вся церкви языческия: и домашнюю их церковь.

<p>5 Целуйте епенета возлюбленнаго ми, иже есть начаток ахаии во Христа.

<p>6 Целуйте мариамь, яже много трудися о нас.

<p>7 Целуйте андроника и иунию, сродники моя и спленники моя, иже суть нарочиты во апостолех, иже и прежде мене вероваста во Христа.

<p>8 Целуйте амплиа возлюбленнаго ми о Господе.

<p>9 Целуйте урвана споспешника нашего о Христе, и стахиа возлюбленнаго ми.

<p>10 Целуйте апеллиа искусна о Христе. Целуйте сущыя от аристовула.

<p>11 Целуйте иродиона сродника моего. Целуйте иже от наркисса сущыя о Господе.

<p>12 Целуйте трифену и трифосу труждающыяся о Господе. Целуйте персиду возлюбленную, яже много трудися о Господе.

<p>13 Целуйте руфа избраннаго о Господе, и матерь его и мою.

<p>14 Целуйте асигкрита, флегонта, ерма, патрова, ермиа, и сущую с ними братию.

<p>15 Целуйте филолога и иулию, ниреа и сестру его, и олимпана, и сущыя с ними вся святыя.

<p>16 Целуйте друг друга лобзанием святым. Целуют вы вся церкви Христовы.

<p>17 (Зачало 121.) Молю же вы, братие, блюдитеся от творящих распри и раздоры, кроме учения, емуже вы научистеся, и уклонитеся от них:

<p>18 таковии бо Господеви нашему Иисусу Христу не работают, но своему чреву: иже благими словесы и благословением прельщают сердца незлобивых.

<p>19 Ваше бо послушание ко всем достиже. Радуюся же еже о вас: хощу же вас мудрых убо быти во благое, простых же в злое.

<p>20 Бог же мира да сокрушит сатану под\ ноги вашя вскоре. Благодать Господа нашего Иисуса Христа с вами. Аминь.

<p>21 Целует вас тимофей споспешник мой, и лукий и иасон и сосипатр, сродницы мои.

<p>22 Целую вы (и) аз тертий, написавый послание сие, о Господе.

<p>23 Целует вы гаие странноприимец мой и церкве всея. Целует вы ераст строитель градский, и куарт брат.

<p>24 Благодать Господа нашего Иисуса Христа со всеми вами. Аминь.

<p><br>Конец посланию к римляном: имать в себе глав 16, зачал же церковных 43.
