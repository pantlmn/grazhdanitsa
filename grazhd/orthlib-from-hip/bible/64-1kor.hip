Первое послание к коринфяном

<p>Святаго апостола павла.

%{Глава}1. Зачало 122.

<p>Павел, зван апостол Иисус Христов волею божиею, и сосфен брат,

<p>2 церкви божией сущей в коринфе, освященным о Христе Иисусе, званным святым, со всеми призывающими имя Господа нашего Иисуса Христа, во всяцем месте, тех же и нашем:

<p>3 (Зачало 123.) благодать вам и мир от Бога отца нашего и Господа Иисуса Христа.

<p>4 Благодарю Бога моего всегда о вас, о благодати божией данней вам о Христе Иисусе,

<p>5 яко во всем обогатистеся о нем, во всяцем слове и всяцем разуме,

<p>6 якоже свидетелство Христово известися в вас:

<p>7 яко вам не лишитися ни во единем даровании, чающым откровения Господа нашего Иисуса Христа,

<p>8 иже и утвердит вас даже до конца неповинных в день Господа нашего Иисуса Христа.

<p>9 Верен Бог, имже звани бысте во общение сына его Иисуса Христа, Господа нашего.

<p>10 (Зачало 124.) Молю же вы, братие, именем Господа нашего Иисуса Христа, да тожде глаголете вси, и да не будут в вас распри, да будете же утверждени в томже разумении и в тойже мысли.

<p>11 Возвестися бо ми о вас, братие моя, (посланным) от хлоиса {от домашних хлоиса}, яко рвения в вас суть.

<p>12 Глаголю же се, яко кийждо вас глаголет: аз убо есмь павлов, аз же аполлосов, аз же кифин, аз же Христов.

<p>13 Еда разделися Христос, еда павел распятся по вас; или во имя павлово крестистеся;

<p>14 Благодарю Бога, яко ни единаго от вас крестих, точию криспа и гаиа,

<p>15 да не кто речет, яко в мое имя крестих.

<p>16 Крестих же и стефанинов дом: прочее не вем, аще кого иного крестих.

<p>17 Не посла бо мене Христос крестити, но благовестити, не в премудрости слова, да не испразднится крест Христов.

<p>18 (Зачало 125.) Слово бо крестное погибающым убо юродство есть, а спасаемым нам сила божия есть.

<p>19 Писано бо есть: погублю премудрость премудрых, и разум разумных отвергу.

<p>20 Где премудр; где книжник; где совопросник века сего; Не обуи ли Бог премудрость мира сего;

<p>21 Понеже бо в премудрости божией не разуме мир премудростию Бога, благоизволил Бог буйством проповеди спасти верующих.

<p>22 Понеже и иудее знамения просят, и еллини премудрости ищут:

<p>23 мы же проповедуем Христа распята, иудеем убо соблазн, еллином же безумие,

<p>24 самем же званным иудеем же и еллином Христа, божию силу и божию премудрость:

<p>25 зане буее божие премудрее человек есть, и немощное божие крепчае человек есть.

<p>26 (Зачало.) Видите бо звание ваше, братие, яко не мнози премудри по плоти, не мнози сильни, не мнози благородни:

<p>27 но буяя мира избра Бог, да премудрыя посрамит, и немощная мира избра Бог, да посрамит крепкая:

<p>28 и худородная мира и уничиженная избра Бог, и не сущая, да сущая упразднит,

<p>29 яко да не похвалится всяка плоть пред\ богом.

<p>30 Из\ негоже вы есте о Христе Иисусе, иже бысть нам премудрость от Бога, правда же и освящение и избавление,

<p>31 да, якоже пишется: хваляйся, о Господе да хвалится.

%{Глава}2.

<p>1 И аз пришед к вам, братие, приидох не по превосходному словеси или премудрости возвещая вам свидетелство божие:

<p>2 не судих бо ведети что в вас, точию Иисуса Христа, и сего распята:

<p>3 и аз в немощи и страсе и трепете мнозе бых в вас.

<p>4 И слово мое и проповедь моя не в препретелных человеческия премудрости словесех, но в явлении духа и силы,

<p>5 да вера ваша не в мудрости человечестей, но в силе божией будет.

<p>6 (Зачало 126.) Премудрость же глаголем в совершенных, премудрость же не века сего, ни князей века сего престающих,

<p>7 но глаголем премудрость божию, в тайне сокровенную, юже пред\ъустави Бог прежде век в славу нашу,

<p>8 юже никтоже от князей века сего разуме: аще бо быша разумели, не быша Господа славы распяли.

<p>9 Но якоже есть писано: (Зачало 127.) ихже око не виде, и ухо не слыша, и на сердце человеку не взыдоша, яже уготова Бог любящым его.

<p>10 Нам же Бог открыл есть духом своим: дух бо вся испытует, и глубины божия.

<p>11 Кто бо весть от человек, яже в человеце, точию дух человека, живущий в нем; Такожде и божия никтоже весть, точию дух божий.

<p>12 Мы же не духа мира сего прияхом, но духа иже от Бога, да вемы яже от Бога дарованная нам,

<p>13 яже и глаголем не в наученых человеческия премудрости словесех, но в наученых духа святаго, духовная духовными сразсуждающе.

<p>14 Душевен же человек не приемлет яже духа божия: юродство бо ему есть, и не может разумети, зане духовне востязуется.

<p>15 Духовный же востязует убо вся, а сам той ни от единаго востязуется.

<p>16 Кто бо разуме ум Господень, иже из\ъяснит и; Мы же ум Христов имамы.

%{Глава}3.

<p>1 И аз, братие, не могох вам глаголати яко духовным, но яко плотяным, яко младенцем о Христе.

<p>2 Млеком вы напоих, а не брашном: ибо не у можасте, но ниже еще можете ныне,

<p>3 еще бо плотстии есте. Идеже бо в вас зависти и рвения и распри, не плотстии ли есте и по человеку ходите;

<p>4 Егда бо глаголет кто: аз убо есмь павлов, другий же: аз аполлосов: не плотстии ли есте;

<p>5 Кто убо есть павел; кто же ли аполлос; Но точию служителие, имиже веровасте, и комуждо якоже Господь даде.

<p>6 Аз насадих, аполлос напои, Бог же возрасти:

<p>7 темже ни насаждаяй есть что, ни напаяяй, но возращаяй Бог.

<p>8 Насаждаяй же и напаяяй едино еста: кийждо же свою мзду приимет по своему труду.

<p>9 (Зачало 128.) Богу бо есмы споспешницы: божие тяжание, божие здание есте.

<p>10 По благодати божией данней мне, яко премудр архитектон основание положих, ин же назидает: кийждо же да блюдет, како назидает.

<p>11 Основания бо инаго никтоже может положити паче лежащаго, еже есть Иисус Христос.

<p>12 Аще ли кто назидает на основании сем злато, сребро, камение честное, дрова, сено, тростие,

<p>13 когождо дело явлено будет: день бо явит, зане огнем открывается: и когождо дело, яковоже есть, огнь искусит.

<p>14 (И) егоже аще дело пребудет, еже назда, мзду приимет:

<p>15 (а) егоже дело сгорит, отщетится: сам же спасется, такожде якоже огнем.

<p>16 Не весте ли, яко храм божий есте, и дух божий живет в вас;

<p>17 Аще кто божий храм растлит, растлит сего Бог: храм бо божий свят есть, иже есте вы.

<p>18 (Зачало 129.) Никтоже себе да прельщает: аще кто мнится мудр быти в вас в веце сем, буй да бывает, яко да премудр будет.

<p>19 Премудрость бо мира сего буйство у Бога есть, писано бо есть: запинаяй премудрым в коварстве их.

<p>20 И паки: Господь весть помышления человеческа {мудрых}, яко суть суетна.

<p>21 Темже никтоже да хвалится в человецех, вся бо ваша суть:

<p>22 аще павел, или аполлос, или кифа, или мир, или живот, или смерть, или настоящая, или будущая, вся ваша суть:

<p>23 вы же Христовы, Христос же божий.

%{Глава}4. Зачало 130.

<p>1 Тако нас да непщует человек, яко слуг Христовых и строителей таин божиих:

<p>2 а еже прочее ищется в строителех, да верен кто обрящется.

<p>3 Мне же не велико есть, да от вас истяжуся, или от человеческаго дне {суда}: но ни сам себе востязую.

<p>4 Ничесоже бо в себе свем, но ни о сем оправдаюся: востязуяй же мя Господь есть.

<p>5 (Зачало.) Темже прежде времене ничтоже судите, дондеже приидет Господь, иже во свете приведет тайная тмы и об\ъявит советы сердечныя, и тогда похвала будет комуждо от Бога.

<p>6 Сия же, братие (моя), преобразих на себе и аполлоса вас ради, да от наю научитеся не паче написанных мудрствовати, да не един по единому гордитеся на другаго.

<p>7 Кто бо тя разсуждает; Что же имаши, егоже неси приял; Аще же и приял еси, что хвалишися яко не прием;

<p>8 Се, сыти есте, се, обогатистеся, без\ нас воцаристеся: и о, дабы воцарилися есте, да и мы быхом с вами царствовали.

<p>9 (Зачало 131.) Мню бо, яко Бог ны посланники последния яви, яко насмертники: зане позор быхом миру и ангелом и человеком.

<p>10 Мы (убо) буи Христа ради, вы же мудри о Христе: мы немощни, вы же крепцы: вы славни, мы же безчестни.

<p>11 До нынешняго часа и алчем, и жаждем, и наготуем, и страждем, и скитаемся,

<p>12 и труждаемся, делающе своими руками. укоряеми, благословляем: гоними, терпим:

<p>13 хулими, утешаемся {молим}: якоже отреби миру быхом, всем попрание доселе.

<p>14 Не срамляя вас сия пишу, но якоже чада моя возлюбленная наказую.

<p>15 Аще бо (и) многи пестуны имате о Христе, но не многи отцы: о Христе бо Иисусе благовествованием аз вы родих.

<p>16 Молю же вас: подобни мне бывайте, якоже аз Христу.

<p>17 (Зачало 132.) Сего ради послах к вам тимофеа, иже ми есть чадо возлюблено и верно о Господе, иже вам воспомянет пути моя, яже о Христе Иисусе, якоже везде и во всяцей церкви учу.

<p>18 Яко не грядущу ми к вам, разгордешася нецыи:

<p>19 прииду же скоро к вам, аще Господь восхощет, и уразумею не слово разгордевшихся, но силу:

<p>20 не в словеси бо царство божие, но в силе.

<p>21 Что хощете; с палицею ли прииду к вам, или с любовию и духом кротости;

%{Глава}5.

<p>1 Отнюд слышится в вас блужение, и таково блужение, яковоже ни во языцех именуется, яко некоему имети жену отчую.

<p>2 И вы разгордесте, и не паче плакасте, да измется от среды вас содеявый дело сие.

<p>3 Зане аз убо аще не у вас сый телом, ту же живый духом, уже судих, яко тамо сый: содеявшаго сице сие,

<p>4 о имени Господа нашего Иисуса Христа собравшымся вам и моему духу, с силою Господа нашего Иисуса Христа,

<p>5 предати таковаго сатане во измождение плоти, да дух спасется в день Господа нашего Иисуса Христа.

<p>6 Не добра похвала ваша. (Зачало 133.) Не весте ли, яко мал квас все смешение квасит;

<p>7 Очистите убо ветхий квас, да будете ново смешение, якоже есте безквасни: ибо пасха наша за ны пожрен бысть Христос.

<p>8 Темже да празднуем не в квасе ветсе, ни в квасе злобы и лукавства, но в безквасиих чистоты и истины.

<p>9 (Зачало 134.) Писах вам в послании не примешатися блудником:

<p>10 и не всяко блудником мира сего, или лихоимцем, или хищником, или идолослужителем, понеже убо должни бы есте были от мира (сего) изыти:

<p>11 ныне же писах вам не примешатися, аще некий, брат именуемь, будет блудник, или лихоимец, или идолослужитель, или досадитель, или пияница, или хищник: с таковым ниже ясти.

<p>12 Что бо ми и внешних судити; Не внутренних ли вы судите;

<p>13 Внешних же Бог судит. И измите злаго от вас самех.

%{Глава}6.

<p>1 Смеет ли кто от вас, вещь имея ко иному, судитися от неправедных, а не от святых;

<p>2 Не весте ли, яко святии мирови имут судити; и аще вами суд приимет мир, недостойни есте судищем худым;

<p>3 Не весте ли, яко аггелов судити имамы, а не точию житейских;

<p>4 Житейская бо судища аще имате, уничиженных в церкви, сих посаждаете.

<p>5 К сраму вам глаголю: тако ли несть в вас мудр ни един, иже может разсудити между братий своих;

<p>6 Но брат с братом судится, и то пред\ неверными.

<p>7 уже убо отнюд вам срам есть, яко тяжбы имате между собою. Почто не паче обидими есте; почто не паче лишени бываете;

<p>8 Но вы (сами) обидите и лишаете, да еще братию.

<p>9 Или не весте, яко неправедницы царствия божия не наследят; Не льстите себе: ни блудницы, ни идолослужителе, ни прелюбодее, (ни сквернителе,) ни малакии, ни мужеложницы,

<p>10 ни лихоимцы, ни татие, ни пияницы, ни досадителе, ни хищницы царствия божия не наследят.

<p>11 И сими (убо) нецыи бесте, но омыстеся, но освятистеся, но оправдистеся именем Господа нашего Иисуса Христа и духом Бога нашего.

<p>12 (Зачало 135.) Вся ми леть суть, но не вся на пользу: вся ми леть суть, но не аз обладан буду от чего.

<p>13 Брашна чреву, и чрево брашном: Бог же и сие и сия упразднит. Тело же не блужению, но Господеви, и Господь телу.

<p>14 Бог же и Господа воздвиже, и нас воздвигнет силою своею.

<p>15 Не весте ли, яко телеса ваша удове Христовы суть; Вземь ли убо уды Христовы, сотворю уды блудничи; Да не будет.

<p>16 Или не весте, яко прилепляяйся сквернодейце едино тело есть (с блудодейцею); будета бо, рече, оба в плоть едину.

<p>17 Прилепляяйся же Господеви един дух есть (с Господем).

<p>18 Бегайте блудодеяния: всяк (бо) грех, егоже аще сотворит человек, кроме тела есть: а блудяй во свое тело согрешает.

<p>19 Или не весте, яко телеса ваша храм живущаго в вас святаго духа суть, егоже имате от Бога, и несте свои;

<p>20 куплени бо есте ценою. (Зачало 136.) Прославите убо Бога в телесех ваших и в душах ваших, яже суть божия.

%{Глава}7.

<p>1 А о нихже писасте ми, добро человеку жене не прикасатися.

<p>2 Но блудодеяния ради кийждо свою жену да имать, и каяждо (жена) своего мужа да имать.

<p>3 Жене муж должную любовь да воздает: такожде и жена мужу.

<p>4 Жена своим телом не владеет, но муж: такожде и муж своим телом не владеет, но жена.

<p>5 Не лишайте себе друг друга, точию по согласию до времене, да пребываете в посте и молитве, и паки вкупе собирайтеся, да не искушает вас сатана невоздержанием вашим.

<p>6 Сие же глаголю по совету, (а) не по повелению.

<p>7 Хощу бо, да вси человецы будут, якоже и аз: но кийждо свое дарование имать от Бога, ов убо сице, ов же сице.

<p>8 Глаголю же безбрачным и вдовицам: добро им есть, аще пребудут якоже и аз:

<p>9 аще ли не удержатся, да посягают: лучше бо есть женитися, нежели разжизатися.

<p>10 А оженившымся завещаваю не аз, но Господь: жене от мужа не разлучатися:

<p>11 аще ли же и разлучится, да пребывает безбрачна, или да смирится с мужем (своим): и мужу жены не отпущати.

<p>12 Прочым же аз глаголю, (а) не Господь: (Зачало 137) аще который брат жену имать неверну, и та благоволит жити с ним, да не оставляет ея:

<p>13 и жена аще имать мужа неверна, и той благоволит жити с нею, да не оставляет его:

<p>14 святится бо муж неверен о жене верне, и святится жена неверна о мужи верне: иначе бо чада ваша нечиста были бы, ныне же свята суть.

<p>15 Аще ли неверный отлучается, да разлучится: не поработися (бо) брат или сестра в таковых: в мир бо призва нас (Господь) Бог.

<p>16 Что бо веси, жено, аще мужа спасеши; Или что веси, мужу, аще жену спасеши;

<p>17 Точию коемуждо якоже разделил есть Бог, кийждо якоже призван бысть Господем, тако да ходит: и тако во всех церквах повелеваю.

<p>18 Во обрезании ли кто призван бысть; да не отторгнется {да не творит себе необрезания}: в необрезании ли кто призван бысть; да не обрезуется.

<p>19 Обрезание ничтоже есть, и необрезание ничтоже есть, но соблюдение заповедий божиих.

<p>20 Кийждо в звании, в немже призван бысть, в том да пребывает.

<p>21 Раб ли призван был еси; да не нерадиши {да не печалишися}: но аще и можеши свободен быти, болше поработи себе.

<p>22 Призванный бо о Господе раб, свободник Господень есть: такожде и призванный свободник, раб есть Христов.

<p>23 Ценою куплени есте: не будите раби человеком.

<p>24 (Зачало 138.) Кийждо, в немже призван бысть, братие, в том да пребывает пред\ богом.

<p>25 О девах же повеления господня не имам, совет же даю, яко помилован от Господа верен быти.

<p>26 Мню убо сие добро быти за настоящую нужду, яко добро человеку тако быти.

<p>27 Привязался ли еси жене; не ищи разрешения. Отрешился ли еси жены; не ищи жены.

<p>28 Аще ли же и оженишися, не согрешил еси: и аще посягнет дева, не согрешила есть. Скорбь же плоти имети будут таковии: аз же вы щажду.

<p>29 Сие же глаголю, братие, яко время прекращено есть прочее, да и имущии жены, якоже не имущии будут:

<p>30 и плачущиися, якоже не плачущии: и радующиися, якоже не радующеся: и купующии, яко не содержаще:

<p>31 и требующии мира сего, яко не требующе: преходит бо образ мира сего.

<p>32 Хощу же вас безпечальных быти. Не оженивыйся печется о господних, како угодити Господеви:

<p>33 а оженивыйся печется о мирских, како угодити жене. Разделися жена и дева:

<p>34 непосягшая печется о господних, како угодити Господеви, да будет свята и телом и духом: а посягшая печется о мирских, како угодити мужу.

<p>35 (Зачало 139.) Сие же на пользу вам самем глаголю: не да сило вам наложу, но к благообразию и благоприступанию Господеви безмолвну.

<p>36 Аще ли же кто без\ъобразити о деве своей непщует, аще есть превозрастна, и тако должна есть быти: еже хощет, да творит: не согрешает, аще посягнет.

<p>37 А иже стоит твердо сердцем, не имый нужды, власть же имать о своей воли, и се разсудил есть в сердцы своем блюсти деву свою, добре творит.

<p>38 Темже и вдаяй браку свою деву добре творит: и не вдаяй лучше творит.

<p>39 Жена привязана есть законом, в елико время живет муж ея: аще же умрет муж ея, свободна есть, за негоже хощет, посягнути, точию о Господе.

<p>40 Блаженнейша же есть, аще тако пребудет, по моему совету: мнюся бо и аз духа божия имети.

%{Глава}8.

<p>1 О идоложертвенных же вемы: яко вси разум имамы. Разум (убо) кичит, а любы созидает.

<p>2 Аще ли кто мнится ведети что, не у что разуме, якоже подобает разумети:

<p>3 аще же кто любит Бога, сей познан бысть от него.

<p>4 О ядении же идоложертвенных вемы, яко идол ничтоже есть в мире, и яко никтоже Бог ин, токмо един.

<p>5 Аще бо и суть глаголемии бози, или на небеси, или на земли: якоже суть бози мнози и господие мнози:

<p>6 но нам един Бог отец, из\ негоже вся, и мы у него, и един Господь Иисус Христос, имже вся, и мы тем.

<p>7 Но не во всех разум: нецыи же совестию идолскою даже доселе якоже идоложертвенное ядят, и совесть их, немощна сущи, сквернится.

<p>8 (Зачало 140.) Брашно же нас не поставляет пред\ богом: ниже бо аще ямы, избыточествуем: ниже аще не ямы, лишаемся.

<p>9 Блюдите же, да не како власть ваша сия преткновение будет немощным.

<p>10 Аще бо кто видит тя, имуща разум, в требищи возлежаща, не совесть ли его немощна сущи созиждется идоложертвенная ясти;

<p>11 И погибнет немощный брат в твоем разуме, егоже ради Христос умре.

<p>12 Такожде согрешающе в братию и биюще их совесть немощну сущу, во Христа согрешаете.

<p>13 Темже аще брашно соблазняет брата моего, не имам ясти мяса во веки, да не соблазню брата моего.

%{Глава}9.

<p>1 Несмь ли апостол; Несмь ли свободь; Не Иисуса Христа ли Господа нашего видех; Не дело ли мое вы есте о Господе;

<p>2 Аще иным (и) несмь апостол, но обаче вам есмь: (Зачало 141.) печать бо моего апостолства вы есте о Господе.

<p>3 Мой ответ востязующым мене сей есть.

<p>4 Еда не имамы власти ясти и пити;

<p>5 Еда не имамы власти сестру жену водити, яко и прочии апостоли, и братия господня, и кифа;

<p>6 Или един аз и варнава не имамы власти еже не делати;

<p>7 Кто воинствует своими оброки когда; Или кто насаждает виноград, и от плода его не яст; Или кто пасет стадо, и от млека стада не яст;

<p>8 Еда по человеку сия глаголю; Не и закон ли сия глаголет;

<p>9 В моисеове бо законе писано: да не заградиши устну вола молотяща. Еда о волех радит Бог;

<p>10 Или нас ради всяко глаголет; Нас бо ради написася, яко о надежди должен есть оряй орати, и молотяй с надеждею своего упования причащатися.

<p>11 Аще мы духовная сеяхом вам, велико ли, аще мы ваша телесная пожнем;

<p>12 Аще инии власти вашея причащаются, не паче ли мы; Но не сотворихом по области сей: но вся терпим, да не прекращение кое дамы благовествованию Христову.

<p>13 (Зачало 142.) Не весте ли, яко делающии священная от святилища ядят; (и) служащии олтарю со олтарем делятся;

<p>14 Тако и Господь повеле проповедающым благовестие от благовестия жити.

<p>15 Аз же ни едино сотворих от сих. Не писах же сия, да тако будет о мне: добрее бо мне паче умрети, нежели похвалу мою кто да испразднит.

<p>16 Аще бо благовествую, несть ми похвалы, нужда бо ми належит: горе же мне есть, аще не благовествую.

<p>17 Аще убо волею сие творю, мзду имам: аще же неволею, строение ми есть предано.

<p>18 Кая убо ми есть мзда; Да благовествуяй без\ мзды положу благовестие Христово, во еже не творити ми по области моей в благовествовании.

<p>19 (Зачало 143.) Свободен бо сый от всех, всем себе поработих, да множайшыя приобрящу:

<p>20 бых иудеем яко иудей, да иудеи приобрящу: подзаконным яко подзаконен, да подзаконныя приобрящу:

<p>21 беззаконным яко беззаконен, не сый беззаконник Богу, но законник Христу, да приобрящу беззаконныя.

<p>22 Бых немощным яко немощен, да немощныя приобрящу. Всем бых вся, да всяко некия спасу.

<p>23 Сие же творю за благовестие, да сообщник ему буду.

<p>24 Не весте ли, яко текущии в позорищи вси убо текут, един же приемлет почесть; Тако тецыте, да постигнете.

<p>25 Всяк же подвизаяйся от всех воздержится: и они убо да истленен венец приимут, мы же неистленен.

<p>26 Аз убо тако теку, не яко безвестно, тако подвизаюся, не яко воздух бияй:

<p>27 но умерщвляю тело мое и порабощаю, да не како, иным проповедуя, сам неключимь буду.

%{Глава}10.

<p>1 Не хощу же вас не ведети, братие, яко отцы наши вси под\ облаком быша, и вси сквозе море проидоша:

<p>2 и вси в моисеа крестишася во облаце и в мори:

<p>3 и вси тожде брашно духовное ядоша:

<p>4 и вси тожде пиво духовное пиша, пияху бо от духовнаго последующаго камене: камень же бе Христос.

<p>5 (Зачало 144.) Но не во множайших их благоволи Бог, поражени бо быша в пустыни.

<p>6 Сия же образи нам быша, яко не быти нам похотником злых, якоже и они похотеша.

<p>7 Ни идолослужителе бывайте, якоже нецыи от них, якоже есть писано: седоша людие ясти и пити, и восташа играти.

<p>8 Ниже соблудим, якоже нецыи от них соблудиша, и падоша во един день двадесять три тысящы.

<p>9 Ни да искушаим Христа, якоже нецыи от них искусиша и от змий погибоша.

<p>10 Ни ропщите, якоже нецыи от них ропташа и погибоша от всегубителя.

<p>11 Сия же вся образи прилучахуся онем: писана же быша в научение наше, в нихже концы век достигоша.

<p>12 (Зачало 145.) Темже мняйся стояти да блюдется, да не падет.

<p>13 Искушение вас не достиже, точию человеческое: верен же Бог, иже не оставит вас искуситися паче, еже можете, но сотворит со искушением и избытие, яко возмощи вам понести.

<p>14 Темже, братие моя возлюбленная, бегайте от идолослужения.

<p>15 Яко мудрым глаголю: судите вы, еже глаголю:

<p>16 чаша благословения, юже благословляем, не общение ли крове Христовы есть; хлеб, егоже ломим, не общение ли тела Христова есть;

<p>17 Яко един хлеб, едино тело есмы мнози: вси бо от единаго хлеба причащаемся.

<p>18 Видите Исраиля по плоти: не ядущии ли жертвы общницы олтареви суть;

<p>19 Что убо глаголю; яко идол что есть; или идоложертвенное что есть;

<p>20 Но зане, яже жрут языцы, бесом жрут, а не Богови: не хощу же вас общников быти бесом.

<p>21 Не можете чашу господню пити и чашу бесовскую: не можете трапезе господней причащатися и трапезе бесовстей.

<p>22 Или раздражаем Господа; Еда крепчайши его есмы;

<p>23 (Зачало 146.) Вся ми леть суть, но не вся на пользу: вся ми леть суть, но не вся назидают.

<p>24 Никтоже своего си да ищет, но еже ближняго кийждо.

<p>25 Все, еже на торжищи продаемое, ядите, ничтоже сумнящеся, за совесть:

<p>26 господня бо земля и исполнение ея.

<p>27 Аще ли кто от неверных призывает вы, и хощете ити, все предлагаемое вам ядите, ничтоже сумнящеся, за совесть.

<p>28 (Зачало 147.) Аще ли же кто вам речет: сие идоложертвенно есть: не ядите за оного поведавшаго, и совесть: господня бо земля и исполнение ея.

<p>29 Совесть же глаголю не свою, но другаго: вскую бо свобода моя судится от иныя совести;

<p>30 Аще аз благодатию причащаюся, почто хулу приемлю, о немже аз благодарю;

<p>31 Аще убо ясте, аще ли пиете, аще ли ино что творите, вся во славу божию творите.

<p>32 Безпреткновени бывайте иудеем и еллином и церкви божией,

<p>33 якоже и аз во всем всем угождаю, не иский своея пользы, но многих, да спасутся.

%{Глава}11.

<p>1 Подражателе мне бывайте, якоже и аз Христу.

<p>2 Хвалю же вы, братие, яко вся моя помните, и якоже предах вам, предания держите.

<p>3 Хощу же вас ведети, яко всякому мужу глава Христос есть, глава же жене муж, глава же Христу Бог.

<p>4 Всяк муж, молитву дея или пророчествуяй покрытою главою, срамляет главу свою:

<p>5 и всяка жена, молитву деющая или пророчествующая откровенною главою, срамляет главу свою: едино бо есть и тожде {еже быти} остриженней:

<p>6 аще бо не покрывается жена, да стрижется: аще ли же срам жене стрищися или бритися, да покрывается.

<p>7 Муж убо не должен есть покрывати главу, образ и слава божия сый: жена же слава мужу есть.

<p>8 (Зачало 148.) Несть бо муж от жены, но жена от мужа:

<p>9 ибо не создан бысть муж жены ради, но жена мужа ради.

<p>10 Сего ради должна есть жена власть имети на главе ангел ради.

<p>11 обаче ни муж без\ жены, ни жена без\ мужа, о Господе.

<p>12 Якоже бо жена от мужа, сице и муж женою: вся же от Бога.

<p>13 В вас самех судите, лепо ли есть жене откровенней Богу молитися;

<p>14 Или и не самое естество учит вы, яко муж убо аще власы растит, безчестие ему есть,

<p>15 жена же аще власы растит, слава ей есть; зане растение власов вместо одеяния дано бысть ей.

<p>16 Аще ли кто мнится спорлив быти, мы таковаго обычая не имамы, ниже церкви божия.

<p>17 Сие же завещавая не хвалю, яко не на лучшее, но на хуждшее сбираетеся.

<p>18 Первое убо, сходящымся вам в церковь, слышу в вас распри сущыя, и часть некую (сих) верую.

<p>19 Подобает бо и ересем в вас быти, да искуснии явлени бывают в вас.

<p>20 Сходящымся убо вам вкупе, несть господскую вечерю ясти:

<p>21 кийждо бо свою вечерю предваряет в снедение, и ов убо алчет, ов же упивается.

<p>22 Еда бо домов не имате, во еже ясти и пити; Или о церкви божией нерадите и срамляете не имущыя; Что вам реку; похвалю ли вы о сем; Не похвалю.

<p>23 (Зачало 149.) Аз бо приях от Господа, еже и предах вам, яко Господь Иисус в нощь, в нюже предан бываше, приемь хлеб,

<p>24 и благодарив преломи, и рече: приимите, ядите, сие есть тело мое, еже за вы ломимое: сие творите в мое воспоминание.

<p>25 Такожде и чашу по вечери, глаголя: сия чаша новый завет есть в моей крови: сие творите, елижды аще пиете, в мое воспоминание.

<p>26 Елижды бо аще ясте хлеб сей и чашу сию пиете, смерть господню возвещаете, дондеже приидет.

<p>27 Темже иже аще яст хлеб сей или пиет чашу господню недостойне, повинен будет телу и крови господни.

<p>28 Да искушает же человек себе, и тако от хлеба да яст и от чаши да пиет.

<p>29 Ядый бо и пияй недостойне, суд себе яст и пиет, не разсуждая тела господня.

<p>30 Сего ради в вас мнози немощни и недужливи, и спят (усыпают) доволни.

<p>31 (Зачало 150.) Аще бо быхом себе разсуждали, не быхом осуждени были.

<p>32 Судими же, от Господа наказуемся, да не с миром осудимся.

<p>33 Темже, братие моя, сходящеся ясти, друг друга ждите.

<p>34 Аще ли кто алчет, в дому да яст, да не в грех сходитеся. О прочих же, егда прииду, устрою.

%{Глава}12.

<p>1 О духовных же, братие, не хощу вас не ведети.

<p>2 Весте, яко егда неверни бесте, ко идолом безгласным яко ведоми ведостеся.

<p>3 Темже сказую вам, яко никтоже, духом божиим глаголяй, речет анафема Иисуса, и никтоже может рещи Господа Иисуса, точию духом святым.

<p>4 Разделения же дарований суть, а тойжде дух:

<p>5 и разделения служений суть, а тойжде Господь:

<p>6 и разделения действ суть, а тойжде есть Бог, действуяй вся во всех.

<p>7 (Зачало 151.) Комуждо же дается явление духа на пользу:

<p>8 овому бо духом дается слово премудрости, иному же слово разума, о томже дусе:

<p>9 другому же вера, темже духом: иному же дарования исцелений, о томже дусе:

<p>10 другому же действия сил, иному же пророчество, другому же разсуждения духовом, иному же роди языков, другому же сказания языков.

<p>11 Вся же сия действует един и тойжде дух, разделяя властию коемуждо якоже хощет.

<p>12 (Зачало 152.) Якоже бо тело едино есть и уды имать многи, вси же уди единаго тела, мнози суще, едино суть тело: тако и Христос.

<p>13 Ибо единем духом мы вси во едино тело крестихомся, аще иудее, аще еллини, или раби, или свободни: и вси единем духом напоихомся.

<p>14 Ибо тело несть един уд, но мнози.

<p>15 Аще речет нога, яко несмь рука, несмь от тела: еда сего ради несть от тела;

<p>16 И аще речет ухо, яко несмь око, несмь от тела: еда сего ради несть от тела;

<p>17 Аще все тело око, где слух; аще (же) все слух, где ухание;

<p>18 Ныне же положи Бог уды, единаго коегождо их в телеси, якоже изволи.

<p>19 Аще ли быша вси един уд, где тело;

<p>20 Ныне же мнози убо удове, едино же тело.

<p>21 Не может же око рещи руце: не требе ми еси: или паки глава ногама: не требе ми есте.

<p>22 Но много паче, мнящиися уди тела немощнейши быти, нужнейши суть,

<p>23 и ихже мним безчестнейших быти тела, сим честь множайшую прилагаем:

<p>24 и неблагообразнии наши благообразие множайше имут, а благообразнии наши не требе имут. Но Бог раствори тело, худейшему болшу дав честь,

<p>25 да не будет распри в телеси, но да тожде в себе (да равно един о друзем) пекутся уди.

<p>26 И аще страждет един уд, с ним страждут вси уди: аще ли же славится един уд, с ним радуются вси уди.

<p>27 (Зачало 153.) Вы же есте тело Христово, и уди от части.

<p>28 И овых убо положи Бог в церкви первее апостолов, второе пророков, третие учителей: потом же силы, таже дарования исцелений, заступления, правления, роди языков.

<p>29 Еда вси апостоли; еда вси пророцы; еда вси учителе; еда вси силы;

<p>30 еда вси дарования имут исцелений; еда вси языки глаголют; еда вси сказуют;

<p>31 Ревнуйте же дарований болших, и еще по превосхождению путь вам показую.

%{Глава}13.

<p>1 Аще языки человеческими глаголю и ангелскими, любве же не имам, бых (яко) медь звенящи, или кимвал звяцаяй.

<p>2 И аще имам пророчество, и вем тайны вся и весь разум, и аще имам всю веру, яко и горы преставляти, любве же не имам, ничтоже есмь.

<p>3 И аще раздам вся имения моя, и аще предам тело мое, во еже сжещи е, любве же не имам, ни кая польза ми есть.

<p>4 (Зачало 154.) Любы долготерпит, милосердствует, любы не завидит, любы не превозносится, не гордится,

<p>5 не безчинствует, не ищет своих си, не раздражается, не мыслит зла,

<p>6 не радуется о неправде, радуется же о истине:

<p>7 вся любит {покрывает}, всему веру емлет, вся уповает, вся терпит.

<p>8 Любы николиже отпадает, аще же пророчествия упразднятся, аще ли языцы умолкнут, аще разум испразднится.

<p>9 От части бо разумеваем и от части пророчествуем:

<p>10 егда же приидет совершенное, тогда, еже от части, упразднится.

<p>11 (Зачало.) Егда бех младенец, яко младенец глаголах, яко младенец мудрствовах, яко младенец смышлях: егда же бых муж, отвергох младенческая.

<p>12 Видим убо ныне якоже зерцалом в гадании, тогда же лицем к лицу: ныне разумею от части, тогда же познаю, якоже и познан бых.

<p>13 Ныне же пребывают вера, надежда, любы, три сия: болши же сих любы.

%{Глава}14.

<p>1 Держитеся любве: ревнуйте же духовным, паче же да пророчествуете.

<p>2 Глаголяй бо языки, не человеком глаголет, но Богу: никтоже бо слышит, духом же глаголет тайны:

<p>3 пророчествуяй же, человеком глаголет созидание и утешение и утверждение.

<p>4 Глаголяй (бо) языки себе зиждет, а пророчествуяй церковь зиждет.

<p>5 Хощу же всех вас глаголати языки, паче же да прорицаете: болий бо пророчествуяй, нежели глаголяй языки, разве аще (кто) сказует, да церковь созидание приемлет.

<p>6 (Зачало 155.) Ныне же, братие, аще прииду к вам языки глаголя, кую вам пользу сотворю, аще вам не глаголю или во откровении, или в разуме, или в пророчествии, или в научении;

<p>7 обаче бездушная глас дающая, аще сопель, аще гусли, аще разнствия писканием не дадят, како разумно будет пискание или гудение;

<p>8 Ибо аще безвестен глас труба даст, кто уготовится на брань;

<p>9 Тако и вы аще не благоразумно слово дадите языком, како уразумеется глаголемое; Будете бо на воздух глаголюще.

<p>10 Толицы убо, аще ключится, роди гласов суть в мире, и ни един их безгласен.

<p>11 Аще убо не увем силы гласа, буду глаголющему иноязычник, и глаголющий мне иноязычник.

<p>12 Тако и вы, понеже ревнителе есте духовом, (яже) к созиданию церкве просите {ищите}, да избыточествуете.

<p>13 Темже глаголяй языком да молится, да сказует.

<p>14 Аще бо молюся языком, дух мой молится, а ум мой без\ плода есть.

<p>15 Что убо есть; Помолюся духом, помолюся же и умом: воспою духом, воспою же и умом.

<p>16 Понеже аще благословиши духом, исполняяй место невежды како речет аминь, по твоему благодарению; Понеже не весть, что глаголеши.

<p>17 Ты убо добре благодариши, но другий не созидается.

<p>18 Благодарю Бога моего, паче всех вас языки глаголя:

<p>19 но в церкви хощу пять словес умом моим глаголати, да и ины пользую, нежели тмы словес языком.

<p>20 (Зачало 156.) Братие, не дети бывайте умы: но злобою младенствуйте, умы же совершени бывайте.

<p>21 В законе пишет: яко иными языки и устны иными возглаголю людем сим, и ни тако послушают мене, глаголет Господь.

<p>22 Темже языцы в знамение суть не верующым, но неверным: а пророчество не неверным, но верующым.

<p>23 Аще убо снидется церковь вся вкупе, и вси языки глаголют, внидут же (и) неразумивии или невернии, не рекут ли, яко беснуетеся;

<p>24 Аще же вси пророчествуют, внидет же некий неверен или невежда, обличается всеми, (и) истязуется от всех,

<p>25 и сице тайная сердца его явлена бывают: и тако пад ниц поклонится Богови, возвещая, яко воистинну Бог с вами есть.

<p>26 (Зачало 157.) Что убо есть, братие; Егда сходитеся, кийждо вас псалом имать, учение имать, язык имать откровение имать, сказание имать: вся (же) к созиданию да бывают.

<p>27 Аще языком кто глаголет, по двема, или множае по трием, и по части: и един да сказует.

<p>28 Аще ли не будет сказатель, да молчит в церкви, себе же да глаголет и Богови.

<p>29 Пророцы же два или трие да глаголют, и друзии да разсуждают:

<p>30 аще ли иному открыется седящу, первый да молчит.

<p>31 Можете бо вси по единому пророчествовати, да вси учатся и вси утешаются.

<p>32 И дуси пророчестии пророком повинуются:

<p>33 несть бо нестроения Бог, но мира, яко во всех церквах святых.

<p>34 Жены вашя в церквах да молчат: не повелеся бо им глаголати, но повиноватися, якоже и закон глаголет.

<p>35 Аще ли чесому научитися хотят, в дому своих мужей да вопрошают: срамно бо есть жене в церкви глаголати.

<p>36 Или от вас слово божие изыде; Или вас единых достиже;

<p>37 Аще кто мнится пророк быти или духовен, да разумеет, яже пишу вам, зане господни суть заповеди;

<p>38 аще ли кто не разумеет, да не разумевает.

<p>39 Темже, братие моя, ревнуйте еже пророчествовати, и еже глаголати языки не возбраняйте:

<p>40 вся же благообразно и по чину да бывают.

%{Глава}15. Зачало 158.

<p>1 Сказую же вам, братие, благовествование, еже благовестих вам, еже и приясте, в немже и стоите,

<p>2 имже и спасаетеся, кацем словом благовестих вам, аще содержите: разве аще не всуе веровасте.

<p>3 Предах бо вам исперва, еже и приях, яко Христос умре грех наших ради, по писанием,

<p>4 и яко погребен бысть, и яко воста в третий день, по писанием,

<p>5 и яко явися кифе, таже единонадесятим:

<p>6 потом же явися боле пяти сот братиям единою, от нихже множайшии пребывают доселе, нецыи же и почиша:

<p>7 потом же явися иакову, таже апостолом всем:

<p>8 последи же всех, яко некоему извергу, явися и мне.

<p>9 Аз бо есмь мний апостолов, иже несмь достоин нарещися апостол, зане гоних церковь божию.

<p>10 Благодатию же божиею есмь, еже есмь, и благодать его, яже во мне, не тща бысть, но паче всех их потрудихся: не аз же, но благодать божия, яже со мною.

<p>11 Аще убо аз, аще ли они, тако проповедуем, и тако веровасте.

<p>12 (Зачало 159.) Аще же Христос проповедуется, яко из\ мертвых воста, како глаголют нецыи в вас, яко воскресния мертвых несть;

<p>13 И аще воскресния мертвых несть, то ни Христос воста:

<p>14 аще же Христос не воста, тще убо проповедание наше, тща же и вера ваша.

<p>15 Обретаемся же и лжесвидетеле божии, яко послушествовахом на Бога, яко воскреси Христа, егоже не воскреси, аще убо мертвии не востают:

<p>16 аще бо мертвии не востают, то ни Христос воста:

<p>17 аще же Христос не воста, суетна вера ваша, еще есте во гресех ваших:

<p>18 убо и умершии о Христе, погибоша.

<p>19 (И) аще в животе сем точию уповающе есмы во Христа, окаяннейши всех человек есмы.

<p>20 (Зачало 160.) Ныне же Христос воста от мертвых, начаток умершым бысть.

<p>21 Понеже бо человеком смерть (бысть), и человеком воскресние мертвых.

<p>22 Якоже бо о адаме вси умирают, такожде и о Христе вси оживут,

<p>23 кийждо же во своем чину: начаток Христос, потом же Христу веровавшии в пришествии его.

<p>24 Таже кончина, егда предаст царство Богу и отцу, егда испразднит всяко началство и всяку власть и силу:

<p>25 подобает бо ему царствовати, дондеже положит вся враги под\ ногама своима.

<p>26 Последний же враг испразднится смерть,

<p>27 вся бо покори под\ нозе его: внегда же рещи, яко вся покорена суть ему, яве, яко разве покоршаго ему вся.

<p>28 Егда же покорит ему всяческая, тогда и сам сын покорится покоршему ему всяческая, да будет Бог всяческая во всех.

<p>29 (Зачало 161.) Понеже что сотворят крестящиися мертвых ради; Аще отнюд мертвии не востают, что и крещаются мертвых ради;

<p>30 Почто (же) и мы беды приемлем на всяк час;

<p>31 По вся дни умираю: тако ми ваша похвала, братие, юже имам о Христе Иисусе Господе нашем.

<p>32 Аще (бо) по человеку со зверем боряхся в ефесе, кая ми польза, аще мертвии не востают; Да ямы и пием, утре бо умрем.

<p>33 Не льститеся: тлят обычаи благи беседы злы.

<p>34 Истрезвитеся праведно и не согрешайте: неведение бо божие нецыи имут, к сраму вам глаголю.

<p>35 Но речет некто: како востанут мертвии; коим же телом приидут;

<p>36 Безумне, ты еже сееши, не оживет, аще не умрет:

<p>37 и еже сееши, не тело будущее сееши, но голо зерно, аще случится, пшеницы или иного от прочих:

<p>38 Бог же дает ему тело, якоже восхощет, и коемуждо семени свое тело.

<p>39 (Зачало 162.) Не всяка плоть таже плоть: но ина убо плоть человеком, ина же плоть скотом, ина же рыбам, ина же птицам.

<p>40 И телеса небесная, и телеса земная: но ина убо небесным слава, и ина земным:

<p>41 ина слава солнцу, и ина слава луне, и ина слава звездам: звезда бо от звезды разнствует во славе.

<p>42 Такожде и воскресние мертвых: сеется в тление, востает в нетлении:

<p>43 сеется не в честь, востает в славе: сеется в немощи, востает в силе:

<p>44 сеется тело душевное, востает тело духовное. Есть тело душевное, и есть тело духовное.

<p>45 Тако и писано есть: бысть первый человек адам в душу живу, последний адам в дух животворящь.

<p>46 Но не прежде духовное, но душевное, потом же духовное.

<p>47 (Зачало 163.) Первый человек от земли, перстен: вторый человек Господь с небесе.

<p>48 Яков перстный, такови и перстнии: и яков небесный, тацы же и небеснии:

<p>49 и якоже облекохомся во образ перстнаго, да облечемся и во образ небеснаго.

<p>50 Сие же глаголю, братие, яко плоть и кровь царствия божия наследити не могут, ниже тление нетления наследствует.

<p>51 Се, тайну вам глаголю: вси бо не успнем, вси же изменимся

<p>52 вскоре, во мгновении ока, в последней трубе: вострубит бо, и мертвии востанут нетленни, и мы изменимся:

<p>53 подобает бо тленному сему облещися в нетление и мертвенному сему облещися в безсмертие.

<p>54 Егда же тленное сие облечется в нетление и смертное сие облечется в безсмертие, тогда будет слово написанное: пожерта бысть смерть победою.

<p>55 Где ти, смерте, жало; где ти, аде, победа;

<p>56 Жало же смерти грех: сила же греха закон.

<p>57 Богу же благодарение, давшему нам победу Господем нашим Иисус Христом.

<p>58 (Зачало 164.) Темже, братие моя возлюбленная, тверди бывайте, непоступни, избыточествующе в деле господни всегда, ведяще, яко труд ваш несть тощь пред\ Господем.

%{Глава}16.

<p>1 О милостыни же, яже ко святым, якоже устроих церквам галатийским, тако и вы сотворяйте:

<p>2 по единей от суббот кийждо вас да полагает у себе сохраняя, еже аще что благопоспешится, да не егда прииду, тогда собрания бывают.

<p>3 Егда же прииду, ихже аще искусите, с посланьми сих послю отнести благодать вашу во иерусалим.

<p>4 (Зачало 165.) Аще же достойно будет и мне ити, со мною пойдут.

<p>5 Прииду же к вам, егда македонию преиду: македонию бо прохожду.

<p>6 у вас же, аще случится мне, пребуду, или и озимею, да вы мя проводите, аможе аще поиду.

<p>7 Не хощу бо вас ныне в мимохождении видети: уповаю же время некое пребыти у вас, аще Господь повелит.

<p>8 Пребуду же во ефесе до пентикостии:

<p>9 дверь бо ми отверзеся велика и поспешна, и сопротивнии мнози.

<p>10 Аще же приидет тимофей, блюдите, да без\ страха будет у вас: дело бо господне делает, якоже и аз:

<p>11 да никтоже убо его уничижит: проводите же его с миром, да приидет ко мне, жду бо его с братиею.

<p>12 О аполлосе же брате: много молих его, да приидет к вам с братиею: и всяко не бе воля, да ныне приидет, приидет же, егда упразднится.

<p>13 (Зачало 166.) Бодрствуйте, стойте в вере, мужайтеся, утверждайтеся:

<p>14 вся вам любовию да бывают.

<p>15 Молю же вы, братие: весте дом стефанинов, яко есть начаток ахаии, и в служение святым учиниша себе:

<p>16 да и вы повинуйтеся таковым и всякому споспешствующу и труждающуся.

<p>17 Возрадовахся же о пришествии стефанинове и фуртунатове и ахаикове, яко ваше лишение сии исполниша:

<p>18 упокоиша бо мой дух и ваш. Познавайте убо таковыя.

<p>19 Целуют вы церкви асийския: целуют вы о Господе много акила и прискилла с домашнею их церковию.

<p>20 Целуют вы братия вся. Целуйте друг друга лобзанием святым.

<p>21 Целование моею рукою павлею.

<p>22 Аще кто не любит Господа Иисуса Христа, да будет проклят, маран афа {Господь наш прииде (сирский глас)}.

<p>23 Благодать Господа нашего Иисуса Христа с вами,

<p>24 (и) любы моя со всеми вами о Христе Иисусе. Аминь.

<p><br>Конец первому посланию к коринфяном: имать в себе глав 16, зачал же церковных 45.
