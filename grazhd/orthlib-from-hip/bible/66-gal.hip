Послание к галатом

<p>Святаго апостола павла.

%{Глава}1. Зачало 198.

<p>1 Павел, апостол ни от человек, ни человеком, но Иисус Христом и богом отцем воскресившим его из\ мертвых,

<p>2 и иже со мною вся братия, церквам галатийским:

<p>3 (Зачало 199.) благодать вам и мир от Бога отца и Господа нашего Иисуса Христа,

<p>4 давшаго себе по гресех наших, яко да избавит нас от настоящаго века лукаваго, по воли Бога и отца нашего,

<p>5 емуже слава во веки веков. Аминь.

<p>6 Чуждуся, яко тако скоро прелагаетеся от звавшаго вы благодатию Христовою, во ино благовествование:

<p>7 еже несть ино, точию нецыи суть смущающии вы и хотящии превратити благовествование Христово.

<p>8 Но и аще мы, или ангел с небесе благовестит вам паче, еже благовестихом вам, анафема да будет.

<p>9 Якоже предрекохом, и ныне паки глаголю: аще кто вам благовестит паче, еже приясте, анафема да будет.

<p>10 Ныне бо человеки препираю, или Бога, или ищу человеком угождати; Аще бо бых еще человеком угождал, Христов раб не бых убо был.

<p>11 (Зачало 200.) Сказую же вам, братие, благовествование благовещенное от мене, яко несть по человеку:

<p>12 ни бо аз от человека приях е, ниже научихся, но явлением Иисус Христовым.

<p>13 Слышасте бо мое житие иногда в жидовстве, яко по премногу гоних церковь божию и разрушах ю,

<p>14 и преспевах в жидовстве паче многих сверстник моих в роде моем, излиха ревнитель сый отеческих моих преданий.

<p>15 Егда же благоволи Бог, избравый мя от чрева матере моея и призвавый благодатию своею,

<p>16 явити сына своего во мне, да благовествую его во языцех, абие не приложихся плоти и крови,

<p>17 ни взыдох во иерусалим к первейшым мене апостолом, но идох во аравию и паки возвратихся в дамаск.

<p>18 Потом же по триех летех взыдох во иерусалим соглядати петра, и пребых у него дний пятьнадесять.

<p>19 Иного же от апостол не видех, токмо иакова брата господня.

<p>20 А яже пишу вам, се пред\ богом, яко не лгу.

<p>21 Потом же приидох в страны сирския и киликийския.

<p>22 Бех же не знаемь лицем церквам иудейским, яже о Христе,

<p>23 точию же слышаще бяху, яко гоняй нас иногда, ныне благовествует веру, юже иногда разрушаше:

<p>24 и славляху о мне Бога.

%{Глава}2.

<p>1 Потом же по четыренадесяти летех паки взыдох во иерусалим с варнавою, поем с собою и тита.

<p>2 Взыдох же по откровению, и предложих им благовествование, еже проповедую во языцех, на едине же мнимым, да не како вотще теку, или текох.

<p>3 Но ни тит, иже со мною, еллин сый, нужден бысть обрезатися.

<p>4 И за пришедшую лжебратию, иже привнидоша соглядати свободы нашея, юже имамы о Христе Иисусе, да нас поработят:

<p>5 имже ни к часу повинухомся в покорение, да истина благовестия пребудет в вас.

<p>6 (Зачало 201.) От мнящихся же быти что, якови некогда беша, ничтоже ми разнствует: лица Бог человеча не приемлет. Мне бо мнимии ничтоже привозложиша:

<p>7 но сопротивное, уразумевше, яко уверено ми бысть благовестие необрезания, якоже петру обрезания:

<p>8 ибо споспешествовавый петру в послание обрезания, споспешествова и мне во языки:

<p>9 и познавше благодать данную ми, иаков и кифа и иоанн, мнимии столпи быти, десницы даша мне и варнаве общения, да мы во языки, они же во обрезание,

<p>10 точию нищих да помнима: еже и потщахся сие истое сотворити.

<p>11 (Зачало 202.) Егда же прииде петр во антиохию, в лице ему противустах, яко зазорен бе.

<p>12 Прежде бо даже не приити неким от иакова, с языки ядяше: егда же приидоша, опряташеся и отлучашеся, бояся сущих от обрезания.

<p>13 И лицемеришася с ним и прочии иудеи, яко и варнаве пристати лицемерству их.

<p>14 Но егда видех, яко не право ходят ко истине благовествования, рекох петру пред\ всеми: аще ты, иудей сый, язычески, а не иудейски живеши, почто языки нудиши иудейски жителствовати;

<p>15 Мы естеством иудее, а не от язык грешницы:

<p>16 (Зачало 203.) уведевше же, яко не оправдится человек от дел закона, но токмо верою Иисус Христовою, и мы во Христа Иисуса веровахом, да оправдимся от веры Христовы, а не от дел закона: зане не оправдится от дел закона всяка плоть.

<p>17 Аще ли, ищуще оправдитися о Христе, обретохомся и сами грешницы, Христос убо греху ли служитель; Да не будет.

<p>18 Аще бо, яже разорих, сия паки созидаю, преступника себе представляю.

<p>19 Аз бо законом закону умрох, да Богови жив буду. Христови сраспяхся:

<p>20 живу же не ктому аз, но живет во мне Христос. А еже ныне живу во плоти, верою живу сына божия, возлюбившаго мене и предавшаго себе по мне.

<p>21 (Зачало 204.) Не отметаю благодати божия. Аще бо законом правда, убо Христос туне умре.

%{Глава}3.

<p>1 О, несмысленнии галате, кто вы прельстил есть не покоритися истине, имже пред\ очима Иисус Христос преднаписан бысть, в вас распят;

<p>2 Сие едино хощу уведети от вас: от дел ли закона духа приясте, или от слуха веры;

<p>3 Тако ли несмысленни есте; наченше духом, ныне плотию скончаваете;

<p>4 Толика пострадасте туне; Аще точию и туне.

<p>5 Подаяй убо вам духа и действуяй силы в вас, от дел ли закона, или от слуха веры;

<p>6 Якоже авраам верова Богу, и вменися ему в правду.

<p>7 Разумейте убо, яко сущии от веры, сии суть сынове авраамли.

<p>8 (Зачало 205.) Пред\ъувидевшее же писание, яко от веры оправдает языки Бог, прежде благовествова аврааму, яко благословятся о тебе вси языцы.

<p>9 Темже сущии от веры, благословятся с верным авраамом:

<p>10 елицы бо от дел закона суть, под\ клятвою суть. Писано бо есть: проклят всяк, иже не пребудет во всех писанных в книзе законней, яко творити я.

<p>11 А яко в законе никтоже оправдается от Бога, яве, яко праведный от веры жив будет.

<p>12 Закон же несть от веры: но сотворивый та человек жив будет в них.

<p>13 (Зачало 206.) Христос ны искупил есть от клятвы законныя, быв по нас клятва: писано бо есть: проклят всяк висяй на древе:

<p>14 да в языцех благословение авраамле будет о Христе Иисусе, да обетование духа приимем верою.

<p>15 (Зачало 207.) Братие, по человеку глаголю: обаче человеческаго пред\ъутвержденна завета никтоже отметает или приповелевает.

<p>16 Аврааму же речени быша обеты, и семени его. Не глаголет (же): и семенем, яко о мнозех, но яко о едином: и семени твоему, иже есть Христос.

<p>17 Сие же глаголю, завета пред\ъутвержденнаго от Бога во Христа, бывый по летех четыриста и тридесятих закон не отметает, во еже разорити обетование.

<p>18 Аще бо от закона наследие, не ктому (уже) от обетования: аврааму же обетованием дарова Бог.

<p>19 Что убо закон; Преступлений ради приложися, дондеже приидет семя, емуже обетовася, вчинен ангелы, рукою ходатая.

<p>20 Ходатай же единаго несть, Бог же един есть.

<p>21 Закон ли убо противу обетованием божиим; Да не будет. Аще бо дан бысть закон могий оживити, воистинну от закона бы была правда:

<p>22 но затвори писание всех под\ грехом, да обетование от веры Иисус Христовы дастся верующым.

<p>23 (Зачало 208.) Прежде же пришествия веры, под\ законом стрегоми бехом, затворени в хотящую веру открытися.

<p>24 Темже закон пестун нам бысть во Христа, да от веры оправдимся:

<p>25 пришедшей же вере, уже не под\ пестуном есмы.

<p>26 Вси бо вы сынове божии есте верою о Христе Иисусе:

<p>27 елицы бо во Христа крестистеся, во Христа облекостеся.

<p>28 Несть иудей, ни еллин: несть раб, ни свободь: несть мужеский пол, ни женский: вси бо вы едино есте о Христе Иисусе.

<p>29 Аще ли вы Христовы, убо авраамле семя есте, и по обетованию наследницы.

%{Глава}4.

<p>1 Глаголю же: в елико время наследник млад есть, ничимже лучший есть раба, господь сый всех:

<p>2 но под\ повелители и приставники есть даже до нарока отча.

<p>3 Такожде и мы, егда бехом млади, под\ стихиами бехом мира порабощени:

<p>4 (Зачало 209.) Егда же прииде кончина лета, посла Бог сына своего единороднаго, раждаемаго от жены, бываема под\ законом,

<p>5 да подзаконныя искупит, да всыновление восприимем.

<p>6 И понеже есте сынове, посла Бог духа сына своего в сердца ваша, вопиюща: авва отче.

<p>7 Темже уже неси раб, но сын: аще ли же сын, и наследник божий Иисус Христом.

<p>8 (Зачало 210.) Но тогда убо не ведуще Бога, служисте не по естеству сущым богом:

<p>9 ныне же, познавше Бога, паче же познани бывше от Бога, како возвращаетеся паки на немощныя и худыя стихии, имже паки свыше {вспять} служити хощете;

<p>10 дни смотряете, и месяцы, и времена, и лета.

<p>11 Боюся о вас, еда како всуе трудихся в вас.

<p>12 Будите якоже аз, зане и аз, якоже вы: братие, молю вы. Ничимже мене обидесте:

<p>13 весте же, яко за немощь плоти благовестих вам первее:

<p>14 и искушения моего, еже во плоти моей, не уничижисте, ни оплевасте, но якоже ангела божия приясте мя, яко Христа Иисуса.

<p>15 Кое убо бяше блаженство ваше; Свидетелствую бо вам, яко, аще бы было мощно, очеса ваша извертевше дали бысте ми.

<p>16 Темже враг вам бых, истину вам глаголя;

<p>17 Ревнуют по вас не добре, но отлучити вас хотят, да им ревнуете.

<p>18 Добро же, еже ревновати всегда в добрем, и не точию внегда приходити ми к вам.

<p>19 Чадца моя, имиже паки болезную, дондеже вообразится Христос в вас:

<p>20 хотел же бых приити к вам ныне и изменити глас мой, яко не домышляюся о вас.

<p>21 Глаголите ми, иже под\ законом хощете быти: закона ли не слушаете;

<p>22 (Зачало.) Писано бо есть, яко авраам два сына име: единаго от рабы, а другаго от свободныя.

<p>23 Но иже от рабы, по плоти родися: а иже от свободныя, по обетованию.

<p>24 Яже суть иносказаема: сия бо еста два завета: един убо от горы синайския, в работу раждаяй, иже есть агарь:

<p>25 агарь бо, сина гора есть во аравии, прилагается же нынешнему иерусалиму, работает же с чады своими:

<p>26 а вышний иерусалим свободь есть, иже есть мати всем нам.

<p>27 Писано бо есть: возвеселися, неплоды, не раждающая: расторгни и возопи, неболящая: яко многа чада пустыя паче, нежели имущия мужа.

<p>28 (Зачало 211.) Мы же, братие, по исааку обетования чада есмы.

<p>29 Но якоже тогда по плоти родивыйся гоняше духовнаго, тако и ныне.

<p>30 Но что глаголет писание; Изжени рабу и сына ея, не имать бо наследовати сын рабынин с сыном свободныя.

<p>31 Темже, братие, несмы рабынина чада, но свободныя.

%{Глава}5.

<p>1 Свободою убо, еюже Христос нас свободи, стойте, и не паки под\ игом работы держитеся.

<p>2 Се аз павел глаголю вам, яко аще обрезаетеся, Христос вас ничтоже пользует.

<p>3 Свидетелствую же паки всякому человеку обрезающемуся, яко должен есть весь закон творити.

<p>4 упразднистеся от Христа, иже законом оправдаетеся, от благодати отпадосте:

<p>5 мы бо духом от веры упования правды ждем.

<p>6 О Христе бо Иисусе ни обрезание что может, ни необрезание, но вера любовию поспешествуема.

<p>7 Течасте добре: кто вам возбрани не покарятися истине;

<p>8 Препрение не от призвавшаго вы.

<p>9 Мал квас все смешение квасит.

<p>10 Аз надеюся о вас в Господе, яко ничтоже ино разумети будете: смущаяй же вас понесет грех, кто бы ни был.

<p>11 (Зачало 212.) Аз же, братие, аще обрезание еще проповедую, почто еще гонимь есмь; убо упразднися соблазн креста.

<p>12 О, дабы отсечени были развращающии вас.

<p>13 Вы бо на свободу звани бысте, братие: точию да не свобода ваша в вину плоти, но любовию работайте друг другу.

<p>14 Ибо вес закон в единем словеси исполняется, во еже: возлюбиши ближняго твоего якоже себе.

<p>15 Аще же друг друга угрызаете и снедаете, блюдитеся, да не друг от друга истреблени будете.

<p>16 Глаголю же: духом ходите, и похоти плотския не совершайте:

<p>17 плоть бо похотствует на духа, дух же на плоть: сия же друг другу противятся, да не яже хощете, сия творите.

<p>18 Аще ли духом водими есте, несте под\ законом.

<p>19 Явлена же суть дела плотская, яже суть прелюбодеяние, блуд, нечистота, студодеяние,

<p>20 идолослужение, чародеяния, вражды, рвения, завиды, ярости, разжжения, распри, соблазны, ереси,

<p>21 зависти, убийства, пиянства, безчинни кличи и подобная сим: яже предглаголю вам, якоже и предрекох, яко таковая творящии царствия божия не наследят.

<p>22 (Зачало 213.) Плод же духовный есть любы, радость, мир, долготерпение, благость, милосердие, вера,

<p>23 кротость, воздержание: на таковых несть закона.

<p>24 А иже Христовы суть, плоть распяша со страстьми и похотьми.

<p>25 Аще живем духом, духом и да ходим.

<p>26 Не бываим тщеславни, друг друга раздражающе, друг другу завидяще.

%{Глава}6.

<p>1 Братие, аще и впадет человек в некое прегрешение, вы духовнии исправляйте таковаго духом кротости: блюдый себе, да не и ты искушен будеши.

<p>2 (Зачало 214.) Друг друга тяготы носите, и тако исполните закон Христов.

<p>3 Аще бо кто мнит себе быти что, ничтоже сый, умом льстит себе.

<p>4 Дело же свое да искушает кийждо, и тогда в себе точию хваление да имать, а не во инем:

<p>5 кийждо бо свое бремя понесет.

<p>6 Да общается же учяйся словеси учащему во всех благих.

<p>7 Не льститеся: Бог поругаемь не бывает. Еже бо аще сеет человек, тожде и пожнет:

<p>8 яко сеяй в плоть свою, от плоти пожнет истление: а сеяй в дух, от духа пожнет живот вечный.

<p>9 Доброе же творяще, да не стужаем си: во время бо свое пожнем, не ослабеюще.

<p>10 Темже убо, дондеже время имамы, да делаим благое ко всем, паче же к присным в вере.

<p>11 (Зачало 215.) Видите, колицеми книгами писах вам моею рукою.

<p>12 Елицы хотят хвалитися по плоти, сии нудят вы обрезатися, точию да не креста ради Христова гоними будут:

<p>13 ни бо обрезающиися сами закон хранят, но хотят вам обрезоватися, да в вашей плоти похвалятся:

<p>14 (Зачало.) мне же да не будет хвалитися, токмо о кресте Господа нашего Иисуса Христа, имже мне мир распятся, и аз миру.

<p>15 О Христе бо Иисусе ни обрезание что может, ни необрезание, но нова тварь.

<p>16 И елицы правилом сим жителствуют, мир на них и милость, и на Исраили божии.

<p>17 Прочее, труды да никтоже ми дает: аз бо язвы Господа Иисуса на теле моем ношу.

<p>18 Благодать Господа нашего Иисуса Христа со духом вашим, братие. Аминь.

<p><br>Конец посланию к галатом: имать в себе глав 6, зачал же церковных 18.
