Послание ко ефесеем

<p>Святаго апостола павла.

%{Глава}1. Зачало 216.

<p>1 Павел, посланник Иисус Христов волею божиею, святым сущым во ефесе и верным о Христе Иисусе:

<p>2 благодать вам и мир от Бога отца нашего и Господа Иисуса Христа.

<p>3 Благословен Бог и отец Господа нашего Иисуса Христа, благословивый нас всяцем благословением духовным в небесных о Христе,

<p>4 якоже избра нас в нем прежде сложения мира, быти нам святым и непорочным пред\ ним в любви,

<p>5 прежде нарек нас во усыновление Иисус Христом в него, по благоволению хотения своего,

<p>6 в похвалу славы благодати своея, еюже облагодати нас о возлюбленнем:

<p>7 (Зачало 217.) о немже имамы избавление кровию его, и оставление прегрешении, по богатству благодати его,

<p>8 юже преумножил есть в нас во всяцей премудрости и разуме,

<p>9 сказав нам тайну воли своея по благоволению своему, еже прежде положи в нем,

<p>10 в смотрение исполнения времен, возглавити всяческая о Христе, яже на небесех и яже на земли в нем:

<p>11 в немже и наследницы сотворихомся, прежде наречени бывше по прозрению божию вся действующаго по совету воли своея,

<p>12 яко быти нам в похваление славы его, прежде уповавшым во Христа:

<p>13 в немже и вы, слышавше слово истины, благовествование спасения нашего, в немже и веровавше знаменастеся духом обетования святым,

<p>14 иже есть обручение наследия нашего, во избавление снабдения, в похвалу славы его.

<p>15 Сего ради и аз слышав вашу веру о Христе Иисусе и любовь, яже ко всем святым,

<p>16 (Зачало 218.) не престаю благодаря о вас, поминание о вас творя в молитвах моих,

<p>17 да Бог Господа нашего Иисуса Христа, отец славы, даст вам духа премудрости и откровения, в познание его,

<p>18 просвещенна очеса сердца вашего, яко уведети вам, кое есть упование звания его, и кое богатство славы достояния его во святых,

<p>19 и кое преспеющее величество силы его в нас верующих по действу державы крепости его,

<p>20 юже содея о Христе, воскресив его от мертвых и посадив одесную себе на небесных,

<p>21 превыше всякаго началства и власти и силы и господства, и всякаго имене именуемаго не точию в веце сем, но и во грядущем:

<p>22 (Зачало 219.) и вся покори под\ нозе его, и того даде главу выше всех церкви,

<p>23 яже есть тело его, исполнение исполняющаго всяческая во всех.

%{Глава}2.

<p>1 И вас сущих прегрешеньми мертвых и грехи вашими,

<p>2 в нихже иногда ходисте по веку мира сего, по князю власти воздушныя, духа, иже ныне действует в сынех противления,

<p>3 в нихже и мы вси жихом иногда в похотех плоти нашея, творяще волю плоти и помышлений, и бехом естеством чада гнева, якоже и прочии:

<p>4 (Зачало 220.) Бог же, богат сый в милости, за премногую любовь свою, еюже возлюби нас,

<p>5 и сущих нас мертвых прегрешеньми, сооживи Христом: благодатию есте спасени:

<p>6 и с ним воскреси, и спосади на небесных во Христе Иисусе,

<p>7 да явит в вецех грядущих презелное богатство благодати своея благостынею на нас о Христе Иисусе.

<p>8 Благодатию бо есте спасени чрез\ веру: и сие не от вас, божий дар:

<p>9 не от дел, да никтоже похвалится.

<p>10 Того бо есмы творение, создани во Христе Иисусе на дела благая, яже прежде уготова Бог, да в них ходим.

<p>11 (Зачало.) Темже поминайте, яко вы, иже иногда языцы во плоти, глаголемии необрезание от рекомаго обрезания во плоти, рукотвореннаго,

<p>12 яко бесте во время оно без\ Христа, отчуждени жития Исраилева и чужди от завет обетования, упования не имуще и безбожни в мире:

<p>13 ныне же о Христе Иисусе вы, бывшии иногда далече, близ\ бысте кровию Христовою.

<p>14 (Зачало 221.) Той бо есть мир наш, сотворивый обоя едино, и средостение ограды разоривый,

<p>15 вражду плотию своею, закон заповедий ученьми упразднив, да оба созиждет собою во единаго новаго человека, творя мир,

<p>16 и примирит обоих во единем теле Богови крестом, убив вражду на нем:

<p>17 и пришед благовести мир вам, дальним и ближним,

<p>18 зане тем имамы приведение обои во единем дусе ко отцу.

<p>19 (Зачало 222.) Темже убо ктому несте странни и пришелцы, но сожителе святым и приснии Богу,

<p>20 наздани бывше на основании апостол и пророк, сущу краеуголну самому Иисусу Христу,

<p>21 о немже всяко создание составляемо растет в церковь святую о Господе:

<p>22 о немже и вы созидаетеся в жилище божие духом.

%{Глава}3.

<p>1 Сего ради аз павел юзник Иисус Христов о вас языцех.

<p>2 Аще убо {понеже} слышасте смотрение благодати божия данныя мне в вас,

<p>3 яко по откровению сказася мне тайна, якоже преднаписах вмале:

<p>4 о немже {поелику} можете чтуще разумети разум мой в тайне Христове,

<p>5 яже во инех родех не сказася сыном человеческим, якоже ныне открыся святым его апостолом и пророком духом святым:

<p>6 (яко) быти языком снаследником и стелесником и спричастником обетования его о Христе Иисусе, благовествованием,

<p>7 емуже бых служитель по дару благодати божия, данныя мне по действу силы его.

<p>8 (Зачало 223.) Мне меншему всех святых дана бысть благодать сия, во языцех благовестити неизследованное богатство Христово

<p>9 и просветити всех, что есть смотрение тайны сокровенныя от веков в Бозе, создавшем всяческая Иисус Христом,

<p>10 да скажется ныне началом и властем на небесных церковию многоразличная премудрость божия,

<p>11 по предложению век, еже сотвори о Христе Иисусе Господе нашем,

<p>12 о немже имамы дерзновение и приведение в надеянии верою его.

<p>13 Темже молю (вы) не стужати си в скорбех моих о вас, яже есть слава ваша.

<p>14 Сего ради преклоняю колена моя ко отцу Господа нашего Иисуса Христа,

<p>15 из\ негоже всяко отечество на небесех и на земли именуется:

<p>16 да даст вам по богатству славы своея, силою утвердитися духом его во внутреннем человеце,

<p>17 вселитися Христу верою в сердца ваша: в любви вкоренени и основани,

<p>18 да возможете разумети со всеми святыми, что широта и долгота и глубина и высота,

<p>19 разумети же преспеющую разум любовь Христову, да исполнитеся во всяко исполнение божие.

<p>20 Могущему же паче вся творити по преизбыточествию, ихже просим или разумеем, по силе действуемей в нас,

<p>21 тому слава в церкви о Христе Иисусе во вся роды века веков. Аминь.

%{Глава}4. Зачало 224.

<p>1 Молю убо вас аз юзник о Господе, достойно ходити звания, в неже звани бысте,

<p>2 со всяким смиреномудрием и кротостию, с долготерпением, терпяще друг другу любовию,

<p>3 тщащеся блюсти единение духа в союзе мира.

<p>4 Едино тело, един дух, якоже и звани бысте во единем уповании звания вашего:

<p>5 един Господь, едина вера, едино крещение,

<p>6 един Бог и отец всех, иже над\ всеми и чрез\ всех и во всех нас.

<p>7 (Зачало.) Единому же комуждо нас дадеся благодать по мере дарования Христова.

<p>8 Темже глаголет: возшед на высоту, пленил еси плен, и даде даяния человеком.

<p>9 А еже, взыде, что есть, точию яко и сниде прежде в долнейшыя страны земли;

<p>10 Сшедый, той есть и возшедый превыше всех небес, да исполнит всяческая.

<p>11 И той дал есть овы убо апостолы, овы же пророки, овы же благовестники, овы же пастыри и учители,

<p>12 к совершению святых, в дело служения, в созидание тела Христова,

<p>13 дондеже достигнем вси в соединение веры и познания сына божия, в мужа совершенна, в меру возраста исполнения Христова:

<p>14 (Зачало 225.) да не бываем ктому младенцы, влающеся и скитающеся всяким ветром учения, во лжи человечестей, в коварстве козней льщения:

<p>15 истинствующе же в любви, да возрастим в него всяческая, иже есть глава Христос,

<p>16 из\ негоже все тело, составляемо и счиневаемо приличне всяцем осязанием подаяния, по действу в мере единыя коеяждо части, возращение тела творит в создание самаго себе любовию.

<p>17 (Зачало 226.) Сие убо глаголю и послушествую о Господе, ктому не ходити вам, якоже и прочии языцы ходят в суете ума их,

<p>18 помрачени смыслом, суще отчуждени от жизни божия, за невежество сущее в них, за окаменение сердец их:

<p>19 иже в нечаяние вложшеся, предаша себе студодеянию, в делание всякия нечистоты в лихоимании.

<p>20 Вы же не тако познасте Христа:

<p>21 аще убо {понеже} слышасте его и о нем научистеся, якоже есть истина о Иисусе:

<p>22 отложити вам, по первому житию, ветхаго человека, тлеющаго в похотех прелестных,

<p>23 обновлятися же духом ума вашего,

<p>24 и облещися в новаго человека, созданнаго по Богу в правде и в преподобии истины.

<p>25 (Зачало 227.) Темже отложше лжу, глаголите истину кийждо ко искреннему своему, зане есмы друг другу удове.

<p>26 Гневайтеся и не согрешайте: солнце да не зайдет в гневе вашем:

<p>27 ниже дадите места диаволу.

<p>28 Крадый ктому да не крадет, но паче да труждается, делая своима рукама благое, да имать подаяти требующему.

<p>29 Всяко слово гнило да не исходит из\ уст ваших, но точию еже есть благо к созданию веры, да даст благодать слышащым.

<p>30 И не оскорбляйте духа святаго божия, имже знаменастеся в день избавления.

<p>31 Всяка горесть, и гнев, и ярость, и кличь, и хула да возмется от вас, со всякою злобою:

<p>32 бывайте же друг ко другу блази, милосерди, прощающе друг другу, якоже и Бог во Христе простил есть вам.

%{Глава}5. Зачало 228.

<p>1 Бывайте убо подражатели Богу, якоже чада возлюбленная,

<p>2 и ходите в любви, якоже и Христос возлюбил есть нас, и предаде себе за ны приношение и жертву Богу в воню благоухания.

<p>3 Блуд же и всяка нечистота и лихоимство ниже да именуется в вас, якоже подобает святым:

<p>4 и сквернословие, и буесловие, или кощуны, яже неподобная, но паче благодарение:

<p>5 сие бо да весте, яко всяк блудник, или нечист, или лихоимец, иже есть идолослужитель, не имать достояния в царствии Христа и Бога.

<p>6 Никтоже вас да льстит суетными словесы, сих бо ради грядет гнев божий на сыны непокоривыя.

<p>7 Не бывайте убо сопричастницы сим.

<p>8 Бесте бо иногда тма, ныне же свет о Господе: (Зачало 229.) якоже чада света ходите:

<p>9 плод бо духовный есть во всяцей благостыни и правде и истине:

<p>10 искушающе, что есть благоугодно Богови:

<p>11 и не приобщайтеся к делом неплодным тмы, паче же и обличайте.

<p>12 Бываемая бо отай от них, срамно есть и глаголати.

<p>13 Вся же обличаемая от света являются, все бо являемое свет есть:

<p>14 сего ради глаголет: востани, спяй, и воскресни от мертвых, и осветит тя Христос.

<p>15 Блюдите убо, како опасно ходите, не якоже немудри, но якоже премудри,

<p>16 искупующе время, яко дние лукави суть.

<p>17 Сего ради не бывайте несмысленни, но разумевайте, что есть воля божия.

<p>18 И не упивайтеся вином, в немже есть блуд: но паче исполняйтеся духом,

<p>19 глаголюще себе во псалмех и пениих и песнех духовных, воспевающе и поюще в сердцах ваших Господеви,

<p>20 (Зачало 230.) благодаряще всегда о всех о имени Господа нашего Иисуса Христа Богу и отцу,

<p>21 повинующеся друг другу в страсе божии.

<p>22 Жены, своим мужем повинуйтеся, якоже Господу,

<p>23 зане муж глава есть жены, якоже и Христос глава церкве, и той есть спаситель тела:

<p>24 но якоже церковь повинуется Христу, такожде и жены своим мужем во всем.

<p>25 (Зачало 231.) Мужие, любите своя жены, якоже и Христос возлюби церковь, и себе предаде за ню,

<p>26 да освятит ю, очистив банею водною в глаголе:

<p>27 да представит ю себе славну церковь, не имущу скверны, или порока, или нечто от таковых, но да будет свята и непорочна.

<p>28 Тако должни суть мужие любити своя жены, яко своя телеса: любяй (бо) свою жену, себе самаго любит.

<p>29 Никтоже бо когда свою плоть возненавиде, но питает и греет ю, якоже и Господь церковь:

<p>30 зане уди есмы тела его, от плоти его и от костей его.

<p>31 Сего ради оставит человек отца своего и матерь, и прилепится к жене своей, и будета два в плоть едину.

<p>32 Тайна сия велика есть: аз же глаголю во Христа и во церковь.

<p>33 (Зачало 232.) обаче и вы, по единому кийждо свою жену сице да любит, якоже (и) себе: а жена да боится (своего) мужа.

%{Глава}6.

<p>1 Чада, послушайте своих родителей о Господе: сие бо есть праведно.

<p>2 Чти отца твоего и матерь: яже есть заповедь первая во обетовании:

<p>3 да благо ти будет, и будеши долголетен на земли.

<p>4 И отцы, не раздражайте чад своих, но воспитовайте их в наказании и учении господни.

<p>5 Раби, послушайте господий (своих) по плоти со страхом и трепетом, в простоте сердца вашего, якоже (и) Христа,

<p>6 не пред\ очима точию работающе яко человекоугодницы, но якоже раби Христовы, творяще волю божию от души,

<p>7 со благоразумием служаще якоже Господу, а не (яко) человеком,

<p>8 ведяще, яко кийждо, еже аще сотворит благое, сие приимет от Господа, аще раб, аще свободь.

<p>9 И господие, таяжде творите к ним, послабляюще (им) прещения, ведуще, яко и вам самем и тем Господь есть на небесех, и обиновения лица несть у него.

<p>10 (Зачало 233.) Прочее же, братие моя, возмогайте во Господе и в державе крепости его:

<p>11 облецытеся во вся оружия божия, яко возмощи вам стати противу кознем диаволским,

<p>12 яко несть наша брань к {противу} крови и плоти, но к началом, и ко властем (и) к миродержителем тмы века сего, к духовом злобы поднебесным.

<p>13 Сего ради приимите вся оружия божия, да возможете противитися в день лют и вся содеявше стати.

<p>14 Станите убо препоясани чресла ваша истиною, и оболкшеся в броня правды,

<p>15 и обувше нозе во уготование благовествования мира:

<p>16 над\ всеми же восприимше щит веры, в немже возможете вся стрелы лукаваго разжженныя угасити:

<p>17 и шлем спасения восприимите, и мечь духовный, иже есть глагол божий:

<p>18 (Зачало 234.) всякою молитвою и молением молящеся на всяко время духом, и в сие истое бдяще во всяком терпении и молитве о всех святых

<p>19 и о мне, да дастся ми слово во отверзение уст моих, с дерзновением сказати тайну благовествования,

<p>20 о немже посолствую во узах, да в нем дерзаю, якоже подобает ми глаголати.

<p>21 Да увесте же и вы, яже о мне, что делаю, вся скажет вам тихик, возлюбленный брат и верен служитель о Господе,

<p>22 егоже послах к вам на сие истое, да увесте, яже о нас, и да утешит сердца ваша.

<p>23 Мир братии и любовь с верою от Бога отца и Господа Иисуса Христа.

<p>24 Благодать со всеми любящими Господа нашего Иисуса Христа в неистлении. Аминь.

<p><br>Конец посланию еже ко ефесеем: имать в себе глав 6, зачал же церковных 19.
