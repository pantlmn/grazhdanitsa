Послание к филипписием

<p>Святаго апостола павла.

%{Глава}1. Зачало 235.

<p>1 Павел и тимофей, раби Иисус Христовы, всем святым о Христе Иисусе сущым в филиппех, с епископы и диаконы:

<p>2 благодать вам и мир от Бога отца нашего и Господа Иисуса Христа.

<p>3 Благодарю Бога моего о всей памяти вашей,

<p>4 всегда во всяцей молитве моей за всех вас с радостию молитву мою творя,

<p>5 о общении вашем в благовествование от перваго дне даже и доныне,

<p>6 надеявся на сие истое, яко начный дело благо в вас совершит е даже до дне Иисус Христова:

<p>7 якоже есть праведно мне сие мудрствовати о всех вас, за еже имети ми в сердцы вас, во узах моих и во ответе и извещении благовестия, сообщников мне благодати всех вас сущих.

<p>8 (Зачало 236.) Свидетель бо ми есть Бог, яко люблю всех вас по милости Иисус Христове {утробою Иисус Христовою}:

<p>9 и о сем молюся, да любовь ваша еще паче и паче избыточествует в разуме и во всяцем чувствии,

<p>10 во еже искушати вам лучшая, да будете чисти и непреткновенни в день Христов,

<p>11 исполнени плодов правды Иисус Христом, в славу и похвалу божию.

<p>12 (Зачало 237.) Разумети же хощу вам, братие, яко яже о мне паче во успех благовествования приидоша,

<p>13 яко узы моя явленны о Христе быша во всем судищи и в прочих всех,

<p>14 и множайшии братия о Господе, надеявшиися о узах моих, паче дерзают без\ страха слово божие глаголати.

<p>15 Нецыи убо по зависти и ревности, друзии же и за благоволение Христа проповедают:

<p>16 ови убо от рвения Христа возвещают нечисте, мняще печаль нанести узам моим:

<p>17 ови же от любве, ведяще, яко во ответе благовествования лежу {во ответ благовествования учинен есмь}.

<p>18 Что убо; обаче всяцем образом, аще виною {лицемерием}, аще истиною Христос проповедаемь есть, и о сем радуюся, но и возрадуюся:

<p>19 вем бо, яко сие сбудется ми во спасение вашею молитвою и подаянием духа Иисус Христова,

<p>20 по чаянию и упованию моему, (Зачало 238.) яко ни о единем же постыжуся, но во всяцем дерзновении, якоже всегда, и ныне возвеличится Христос в теле моем, аще животом, аще ли смертию.

<p>21 Мне бо еже жити, Христос, и еже умрети, приобретение (есть).

<p>22 Аще же, еже жити (ми) телом, сие мне плод дела: и что изволю, не вем.

<p>23 Обдержимь же есмь от обою, желание имый разрешитися и со Христом быти, много паче лучше:

<p>24 а еже пребывати во плоти, нужнейше (есть) вас ради.

<p>25 И сие известне вем, яко буду и спребуду вам всем в ваш успех и радость веры,

<p>26 яко да похвала ваша избыточествует о Христе Иисусе во мне, моим пришествием паки к вам.

<p>27 (Зачало 239.) Точию достойне благовествованию Христову жителствуйте, да аще пришед и видев вас, аще и не сый у вас, услышу яже о вас, яко (истиною) стоите во единем дусе, и единодушне сподвизающеся по вере благовествования (волею),

<p>28 и не колеблющеся ни о единем же от сопротивных: еже тем убо есть явление погибели, вам же спасения. И сие от Бога:

<p>29 яко вам даровася, еже о Христе, не токмо еже в него веровати, но и еже по нем страдати,

<p>30 тойже подвиг имуще, яков же во мне видесте и ныне слышите о мне.

%{Глава}2.

<p>1 Аще убо кое утешение о Христе, (или) аще кая утеха любве, аще кое общение духа, аще кое милосердие и щедроты,

<p>2 исполните мою радость, да тожде мудрствуете, ту же любовь имуще, единодушни, единомудренни:

<p>3 ничтоже по рвению или тщеславию, но смиреномудрием друг друга честию болша себе творяще.

<p>4 Не своих си кийждо, но и дружних кийждо смотряйте.

<p>5 (Зачало 240.) Сие бо да мудрствуется в вас, еже и во Христе Иисусе:

<p>6 иже, во образе божии сый, не восхищением непщева быти равен Богу:

<p>7 но себе умалил {истощил}, зрак раба приим, в подобии человечестем быв, и образом обретеся якоже человек:

<p>8 смирил себе, послушлив быв даже до смерти, смерти же крестныя.

<p>9 Темже и Бог его превознесе и дарова ему имя, еже паче всякаго имене,

<p>10 да о имени Иисусове всяко колено поклонится небесных и земных и преисподних,

<p>11 и всяк язык исповесть, яко Господь Иисус Христос в славу Бога отца.

<p>12 (Зачало 241.) Темже, возлюбленнии мои, якоже всегда послушасте мене, не якоже в пришествии моем точию, но ныне много паче во отшествии моем, со страхом и трепетом свое спасение содевайте:

<p>13 Бог бо есть действуяй в вас и еже хотети и еже деяти о благоволении.

<p>14 Вся творите без\ роптания и размышления,

<p>15 да будете неповинни и цели, чада божия непорочна посреде рода строптива и развращена, в нихже являетеся якоже светила в мире,

<p>16 слово животно придержаще, в похвалу мне в день Христов, (Зачало 242.) яко не вотще текох, ни вотще трудихся.

<p>17 Но аще и жрен бываю о жертве и службе веры вашея, радуюся и сорадуюся всем вам:

<p>18 такожде и вы радуйтеся и сорадуйтеся мне.

<p>19 уповаю же о Господе Иисусе тимофеа вскоре послати к вам, да и аз благодушствую, уведев яже о вас.

<p>20 Ни единаго бо имам равнодушна, иже приснее о вас попечется:

<p>21 вси бо своих си ищут, (а) не яже Христа Иисуса.

<p>22 Искусство же его знаете, зане якоже отцу чадо, со мною поработал в благовестии.

<p>23 Сего же убо уповаю послати абие, повнегда увем яже о мне.

<p>24 (Зачало 243.) Надеюся же о Господе, яко и сам скоро прииду к вам.

<p>25 Потребнее же возмнех епафродита брата и споспешника и своинника моего, вашего же посланника и служителя потребе моей, послати к вам,

<p>26 понеже желанием желаше видети всех вас, и тужаше, зане слышасте, яко боле.

<p>27 Ибо боле близ\ смерти: но Бог помилова его, не его же токмо, но и мене, да не скорбь на скорбь прииму.

<p>28 Скорее убо послах его, да видевше его паки, возрадуетеся, и аз безпечален пребуду.

<p>29 Приимите убо его о Господе со всякою радостию, и таковыя честны имейте,

<p>30 зане за дело Христово даже до смерти приближися, понудив себе вседушно {презрев душу свою}, да исполнит ваше лишение службы яже ко мне.

%{Глава}3. Зачало 244.

<p>1 Прочее же, братие моя, радуйтеся о Господе. Таяжде (бо) писати вам, мне убо неленостно, вам же твердо.

<p>2 Блюдитеся от псов, блюдитеся от злых делателей, блюдитеся от сечения:

<p>3 мы бо есмы обрезание, иже духом Богу служим и хвалимся о Христе Иисусе, а не в плоти надеемся:

<p>4 ибо и аз имею надеяние такожде во плоти. Аще кто ин мнит надеятися во плоти, аз паче,

<p>5 обрезан осмодневно, от рода Исраилева, колена вениаминова, евреин от еврей, по закону фарисей,

<p>6 по ревности гоних церковь божию, по правде законней быв непорочен.

<p>7 Но яже ми бяху приобретения, сия вмених Христа ради тщету.

<p>8 Но убо вменяю вся тщету быти за превосходящее разумение Христа Иисуса Господа моего, (Зачало 245.) егоже ради всех отщетихся, и вменяю вся уметы быти, да Христа приобрящу

<p>9 и обрящуся в нем, не имый моея правды, яже от закона, но яже верою (Иисус) Христовою, сущую от Бога правду в вере:

<p>10 яко {еже} разумети его, и силу воскресния его, и сообщение страстей его, сообразуяся смерти его,

<p>11 аще како достигну в воскресние мертвых.

<p>12 Не зане уже достигох, или уже совершихся: гоню же, аще и постигну, о немже и постижен бых от Христа Иисуса.

<p>13 Братие, аз себе не у помышляю достигша: едино же, задняя убо забывая, в предняя же простираяся,

<p>14 со усердием гоню {к намеренному теку}, к почести вышняго звания божия о Христе Иисусе.

<p>15 Елицы убо совершенни, сие да мудрствуим: и еже аще ино что мыслите, и сие Бог вам открыет.

<p>16 обаче в неже достигохом, тоже да мудрствуем и темже правилом жителствуем.

<p>17 Подобни ми бывайте, братие, и смотряйте тако ходящыя, якоже имате образ нас.

<p>18 Мнози бо ходят, ихже многажды глаголах вам, ныне же и плачя глаголю, враги креста Христова:

<p>19 имже кончина погибель, имже бог чрево, и слава в студе их, иже земная мудрствуют.

<p>20 (Зачало 246.) Наше бо житие на небесех есть, отонудуже и спасителя ждем, Господа (нашего) Иисуса Христа,

<p>21 иже преобразит тело смирения нашего, яко быти сему сообразну телу славы его, по действу еже возмогати ему и покорити себе всяческая.

%{Глава}4.

<p>1 Темже, братие моя возлюбленная и вожделенная, радосте и венче мой, тако стойте о Господе, возлюбленнии.

<p>2 Еводию молю и синтихию молю тожде мудрствовати о Господе:

<p>3 ей, молю и тебе, супружниче присный, споспешествуй им, яже во благовествовании сподвизашася со мною и с климентом и с прочими споспешники моими, ихже имена в книгах животных.

<p>4 (Зачало 247.) Радуйтеся всегда о Господе: и паки реку: радуйтеся.

<p>5 Кротость ваша разумна да будет всем человеком. Господь близ\.

<p>6 Ни о чемже пецытеся, но во всем молитвою и молением со благодарением прошения ваша да сказуются к Богу:

<p>7 и мир божий, превосходяй всяк ум, да соблюдет сердца ваша и разумения ваша о Христе Иисусе.

<p>8 Прочее же, братие (моя), елика суть истинна, елика честна, елика праведна, елика пречиста, елика прелюбезна, елика доброхвальна, аще кая добродетель и аще кая похвала, сия помышляйте.

<p>9 Имже и научистеся, и приясте, и слышасте, и видесте во мне, сия творите: и Бог мира будет с вами.

<p>10 (Зачало 248.) Возрадовахся же о Господе вельми, яко уже когда воспомянусте пещися о мне: понеже и печастеся, но непогодным {неудобным} временем обдержастеся.

<p>11 Не яко по скудости глаголю: аз бо навыкох, в нихже есмь, доволен быти:

<p>12 вем и смиритися, вем и избыточествовати: во всем и во всех навыкох, и насыщатися и алкати, и избыточествовати и лишатися.

<p>13 Вся могу о укрепляющем мя (Иисусе) Христе.

<p>14 обаче добре сотвористе, сприобщившеся печали моей.

<p>15 Весте же и вы, филипписиане, яко в начале благовествования, егда изыдох от македонии, ни едина ми церковь общевася в слово даяния и приятия, точию вы едини:

<p>16 яко и в солунь и единою и дващи в требование (мое) посласте ми.

<p>17 Не яко ищу даяния, но ищу плода множащагося в слово ваше {в пользу вашу}.

<p>18 Приях же вся и избыточествую: исполнихся, приемь от епафродита посланная от вас, воню благоухания, жертву приятну, благоугодну Богу.

<p>19 Бог же мой да исполнит всякое требование ваше по богатству своему в славе, о Христе Иисусе.

<p>20 Богу же и отцу нашему слава во веки веков. Аминь.

<p>21 Целуйте всякаго свята о Христе Иисусе. Целуют вы сущая со мною братия.

<p>22 Целуют вы святии вси, паче же иже от кесарева дому.

<p>23 Благодать Господа нашего Иисуса Христа со всеми вами. Аминь.

<p><br>Конец посланию еже к филипписием: имать в себе главы 4, зачал же церковных 14.
