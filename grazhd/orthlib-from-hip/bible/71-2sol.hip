Послание второе к солуняном

<p>Святаго апостола павла.

%{Глава}1. Зачало 274.

<p>1 Павел и силуан и тимофей, церкви солунстей, о Бозе отце нашем и Господе Иисусе Христе:

<p>2 благодать вам и мир от Бога отца нашего, и Господа Иисуса Христа.

<p>3 Благодарити должни есмы Бога всегда о вас, братие, якоже достойно есть, яко превозрастает вера ваша, и множится любовь единаго коегождо всех вас друг ко другу:

<p>4 яко самем нам хвалитися о вас в церквах божиих, о терпении вашем и вере во всех гонениих ваших и скорбех, яже приемлете,

<p>5 показание праведнаго суда божия, во еже сподобитися вам царствия божия, егоже ради и страждете.

<p>6 Аще убо праведно у Бога, воздати скорбь оскорбляющым вас,

<p>7 а вам оскорбляемым отраду с нами, во откровении Господа Иисуса с небесе, со ангелы силы своея,

<p>8 во огни пламенне дающаго отмщение не ведущым Бога и не послушающым благовествования Господа нашего Иисуса Христа:

<p>9 иже муку приимут, погибель вечную, от лица господня и от славы крепости его,

<p>10 егда приидет прославитися во святых своих и дивен быти во всех веровавших, (Зачало.) яко уверися свидетелство наше в вас, в день он.

<p>11 За сие и молимся всегда о вас, да вы сподобит званию Бог наш и исполнит всяко благоволение благости и дело веры в силе,

<p>12 яко да прославится имя Господа нашего Иисуса Христа в вас, и вы в нем, по благодати Бога нашего и Господа Иисуса Христа.

%{Глава}2. Зачало 275.

<p>1 Молим же вы, братие, о пришествии Господа нашего Иисуса Христа и нашем собрании о нем,

<p>2 не скоро подвизатися вам от ума, ни ужасатися ниже духом, ниже словом, ни посланием аки от нас посланным, яко уже настоит день Христов.

<p>3 Да никтоже вас прельстит ни по единому же образу: яко аще не приидет отступление прежде, и открыется человек беззакония, сын погибели,

<p>4 противник и превозносяйся паче всякаго глаголемаго бога или чтилища, якоже ему сести в церкви божией аки богу, показующу себе, яко бог есть.

<p>5 Не помните ли, яко еще живый у вас, сия глаголах вам;

<p>6 И ныне удержавающее весте, во еже явитися ему в свое ему время.

<p>7 Тайна бо уже деется беззакония, точию держяй ныне дондеже от среды будет:

<p>8 и тогда явится беззаконник, егоже Господь Иисус убиет духом уст своих, и упразднит явлением пришествия своего,

<p>9 егоже есть пришествие по действу сатанину во всяцей силе и знамениих и чудесех ложных,

<p>10 и во всякой льсти неправды в погибающих, зане любве истины не прияша, во еже спастися им.

<p>11 И сего ради послет им Бог действо льсти, во еже веровати им лжи,

<p>12 да суд приимут вси не веровавшии истине, но благоволившии в неправде.

<p>13 (Зачало 276.) Мы же должни есмы благодарити Бога всегда о вас, братие возлюбленная от Господа, яко избрал есть вас Бог от начала во спасение во святыни духа и веры истины,

<p>14 в неже призва вас благовествованием нашим, в получение славы Господа нашего Иисуса Христа.

<p>15 Темже убо, братие, стойте и держите предания, имже научистеся или словом, или посланием нашим.

<p>16 Сам же Господь наш Иисус Христос, и Бог и отец наш, возлюбивый нас и давый утешение вечно и упование благо в благодати,

<p>17 да утешит сердца ваша и да утвердит {да утвердит вас} во всяцем слове и деле блазе.

%{Глава}3.

<p>1 Прочее, молитеся о нас, братие, да слово господне течет и славится, якоже и в вас,

<p>2 и да избавимся от злых и лукавых человек: не всех бо есть вера.

<p>3 Верен же есть Господь, иже утвердит вас и сохранит от лукаваго.

<p>4 уповаем же на Господа о вас, яко, яже повелеваем вам, и творите и сотворите.

<p>5 Господь же да исправит сердца ваша в любовь божию и в терпение Христово.

<p>6 (Зачало 277.) Повелеваем же вам, братие, о имени Господа нашего Иисуса Христа, отлучатися вам от всякаго брата безчинно ходяща, а не по преданию, еже прияша от нас:

<p>7 сами бо весте, како лепо есть вам подобитися нам: яко не безчинновахом у вас,

<p>8 ниже туне хлеб ядохом у кого, но в труде и подвизе, нощь и день делающе, да не отягчим никогоже от вас:

<p>9 не яко не имамы власти, но да себе образ дамы вам, во еже уподобитися нам.

<p>10 Ибо егда бехом у вас, сие завещавахом вам: яко аще кто не хощет делати ниже да яст.

<p>11 Слышим бо некия безчинно ходящыя у вас, ничтоже делающыя, но лукавно обходящыя:

<p>12 таковым запрещаем и молим о Господе нашем Иисусе Христе, да с безмолвием делающе, свой хлеб ядят.

<p>13 Вы же, братие, не стужайте, доброе творяще.

<p>14 Аще же кто не послушает словесе нашего посланием, сего назнаменуйте и не примешайтеся ему, да посрамится:

<p>15 и не аки врага имейте его, но наказуйте якоже брата.

<p>16 Сам же Господь мира да даст вам мир всегда во всяцем образе: Господь со всеми вами.

<p>17 Целование моею рукою павлею, еже есть знамение во всяцем послании, сице пишу:

<p>18 благодать Господа нашего Иисуса Христа со всеми вами. Аминь.

<p><br>Конец второму посланию еже к фессалоником: имать в себе главы 3, зачал же церковных 4
