Послание ко евреем

Святаго апостола павла.

%{Глава}1. Зачало 303.

<p>1 Многочастне и многообразне древле Бог глаголавый отцем во пророцех,

<p>2 в последок дний сих глагола нам в сыне, егоже положи наследника всем, имже и веки сотвори.

<p>3 Иже сый сияние славы и образ впостаси его, нося же всяческая глаголом силы своея, собою очищение сотворив грехов наших, седе о десную престола величествия на высоких,

<p>4 толико лучший быв ангелов, елико преславнее паче их наследствова имя.

<p>5 Кому бо рече когда от ангел: сын мой еси ты, аз днесь родих тя; И паки: аз буду ему во отца, и той будет мне в сына;

<p>6 Егда же паки вводит первороднаго во вселенную, глаголет: и да поклонятся ему вси ангели божии.

<p>7 И ко ангелом убо глаголет: творяй ангелы своя духи и слуги своя огнь палящь.

<p>8 К сыну же: престол твой, Боже, в век века: жезл правости жезл царствия твоего:

<p>9 возлюбил еси правду и возненавидел еси беззаконие: сего ради помаза тя, Боже, Бог твой елеем радости паче причастник твоих.

<p>10 (Зачало 304.) И (паки): в начале ты, Господи, землю основал еси, и дела руку твоею суть небеса:

<p>11 та погибнут, ты же пребываеши: и вся, якоже риза, обетшают,

<p>12 и яко одежду свиеши их, и изменятся: ты же тойжде еси, и лета твоя не оскудеют.

<p>13 Кому же от ангел рече когда: седи о десную мене, дондеже положу враги твоя подножие ног твоих;

<p>14 Не вси ли суть служебнии дуси, в служение посылаеми за хотящих наследовати спасение;

%{Глава}2.

<p>1 Сего ради подобает нам лишше внимати слышанным, да не когда отпадем.

<p>2 (Зачало 305.) Аще бо глаголанное ангелы слово бысть известно, и всяко преступление и ослушание праведное прият мздовоздаяние:

<p>3 како мы убежим, о толицем нерадивше спасении, еже зачало приемь глаголатися от Господа, слышавшими в нас известися,

<p>4 сосвидетелствующу Богу знаменьми же и чудесы, и различными силами, и духа святаго разделеньми, по своей ему воли;

<p>5 Не ангелом бо покори Бог вселенную грядущую, о нейже глаголем:

<p>6 засвидетелствова же негде некто, глаголя: что есть человек, яко помниши его; или сын человеческий, яко посещаеши и;

<p>7 умалил еси его малым нечим от ангел: славою и чистию венчал еси его и поставил еси его над\ делы руку твоею,

<p>8 вся покорил еси под\ нозе его. Внегда же покорити ему всяческая, ничтоже остави ему непокорено. Ныне же не у видим ему всяческая покорена:

<p>9 а умаленаго малым чим от ангел видим Иисуса, за приятие смерти славою и чистию венчанна, яко да благодатию божиею за всех вкусит смерти.

<p>10 Подобаше бо ему, егоже ради всяческая и имже всяческая, приведшу многи сыны в славу, началника спасения их страданьми совершити.

<p>11 (Зачало 306.) И святяй бо и освящаемии, от единаго вси: еяже ради вины не стыдится братию нарицати их, глаголя:

<p>12 возвещу имя твое братии моей, посреде церкве воспою тя.

<p>13 И паки: аз буду надеяся нань. И паки: се, аз и дети, яже ми дал есть Бог.

<p>14 Понеже убо дети приобщишася плоти и крови, и той приискренне приобщися техже, да смертию упразднит имущаго державу смерти, сиречь диавола,

<p>15 и избавит сих, елицы страхом смерти чрез\ все житие повинни беша работе.

<p>16 Не от ангел бо когда {воистинну} приемлет, но от семене авраамова приемлет:

<p>17 отнюдуже должен бе по всему подобитися братии, да милостив будет и верен первосвященник в тех, яже к Богу, во еже очистити грехи людския.

<p>18 В немже бо пострада, сам искушен быв, может и искушаемым помощи.

%{Глава}3. Зачало 307.

<p>1 Темже, братие святая, звания небеснаго причастницы, разумейте посланника и святителя исповедания нашего Иисуса Христа,

<p>2 верна суща сотворшему его, якоже и моисей во всем дому его.

<p>3 Множайшей бо славе сей паче моисеа сподобися, елико множайшую честь имать паче дому сотворивый его:

<p>4 всяк бо дом созидается от некоего: а сотворивый всяческая Бог.

<p>5 (Зачало 308.) И моисей убо верен бе во всем дому его, якоже слуга, во свидетелство глаголатися имевшым:

<p>6 Христос же якоже сын в дому своем: егоже дом мы есмы, аще дерзновение и похвалу упования даже до конца известно удержим.

<p>7 Темже, якоже глаголет дух святый, днесь, аще глас его услышите,

<p>8 не ожесточите сердец ваших, якоже в прогневании, во дни искушения в пустыни,

<p>9 идеже искусиша мя отцы ваши, искусиша мя и видеша дела моя четыредесять лет.

<p>10 Сего ради негодовах рода того и рех: присно заблуждают сердцем, тии же не познаша путий моих:

<p>11 яко кляхся во гневе моем, аще внидут в покой мой.

<p>12 (Зачало 309.) Блюдите, братие, да не когда будет в некоем от вас сердце лукаво, (исполнено) неверия, во еже отступити от Бога жива.

<p>13 Но утешайте себе на всяк день дондеже днесь нарицается, да не ожесточится некто от вас лестию греховною:

<p>14 причастницы бо быхом Христу, аще точию начаток состава даже до конца известен удержим:

<p>15 внегда глаголет: днесь, аще глас его услышите, не ожесточите сердец ваших, якоже в прогневании.

<p>16 Нецыи бо слышавше прогневаша, но не вси изшедшии из\ египта с моисеом.

<p>17 Коих же негодова четыредесять лет; Не согрешивших ли, ихже кости падоша в пустыни;

<p>18 Которым же клялся не внити в покоище его; Яве, яко противльшымся.

<p>19 И видим, яко не возмогоша внити за неверствие.

%{Глава}4. Зачало 310.

<p>1 Да убоимся убо, да не когда оставлену обетованию внити в покой его, явится кто от вас лишився.

<p>2 Ибо нам благовествовано есть, якоже и онем: но не пользова онех слово слуха, не растворенное верою слышавших.

<p>3 Входим бо в покой веровавшии, якоже рече: яко кляхся во гневе моем, аще внидут в покой мой: аще и делом от сложения мира бывшым.

<p>4 Рече бо негде о седмем сице: и почи Бог в день седмый от всех дел своих.

<p>5 И в сем паки: аще внидут в покой мой.

<p>6 Понеже убо лишени нецыи {остается некиим} внити в него, и имже прежде благовествовано бе, не внидоша за непослушание:

<p>7 паки некий уставляет день, днесь, в Давиде глаголя, по толицех летех, якоже прежде глаголася: днесь, аще глас его услышите, не ожесточите сердец ваших.

<p>8 Аще бо бы онех Иисус упокоил, не бы о инем дни глаголал по сих.

<p>9 убо оставлено есть (и еще) субботство людем божиим:

<p>10 вшедый бо в покой его, и той почи от дел своих, якоже от своих Бог.

<p>11 Потщимся убо внити во оный покой, да не кто в ту же притчу противления впадет.

<p>12 Живо бо слово божие и действенно, и острейше паче всякаго меча обоюду остра, и проходящее даже до разделения души же и духа, членов же и мозгов, и судително помышлением и мыслем сердечным.

<p>13 И несть тварь неявлена пред\ ним, вся же нага и об\ъявлена пред\ очима его, к немуже нам слово.

<p>14 (Зачало 311.) Имуще убо архиереа велика, прошедшаго небеса, Иисуса сына божия, да держимся исповедания.

<p>15 Не имамы бо архиереа не могуща спострадати немощем нашым, но искушена по всяческим по подобию, разве греха.

<p>16 Да приступаем убо с дерзновением к престолу благодати, да приимем милость и благодать обрящем во благовременну помощь.

%{Глава}5.

<p>1 Всяк бо первосвященник, от человек приемлемь, за человеки поставляется на службы яже к Богу, да приносит дары же и жертвы о гресех,

<p>2 спострадати могий невежствующым и заблуждающым, понеже и той немощию обложен есть:

<p>3 и сего ради должен есть якоже о людех, такожде и о себе приносити за грехи.

<p>4 (Зачало.) И никтоже сам себе приемлет честь, но званный от Бога, якоже и аарон.

<p>5 Тако и Христос не себе прослави быти первосвященника, но глаголавый к нему: сын мой еси ты, аз днесь родих тя:

<p>6 якоже и инде глаголет: ты еси священник во век по чину мелхиседекову.

<p>7 Иже во днех плоти своея моления же и молитвы к могущему спасти его от смерти с воплем крепким и со слезами принес, и услышан быв от благоговеинства,

<p>8 аще и сын бяше, обаче навыче от сих, яже пострада, послушанию,

<p>9 и совершився бысть всем послушающым его виновен спасения вечнаго,

<p>10 наречен от Бога первосвященник по чину мелхиседекову.

<p>11 (Зачало 312.) О немже многое нам слово и неудобь сказаемое глаголати, понеже немощни бысте слухи.

<p>12 Ибо, должни суще быти учителие лет ради, паки требуете учитися, кая писмена начала словес божиих: и бысте требующе млека, а не крепкия пищи.

<p>13 Всяк бо причащаяйся млека неискусен слова правды, младенец бо есть:

<p>14 совершенных же есть твердая пища, имущих чувствия обучена долгим учением в разсуждение добра же и зла.

%{Глава}6.

<p>1 Темже оставльше начала Христова слово, на совершение да ведемся, не паки основание покаяния полагающе от мертвых дел, и веры в Бога,

<p>2 крещений учения, возложения же рук, воскресния же мертвых и суда вечнаго.

<p>3 И сие сотворим, аще Бог повелит.

<p>4 Невозможно бо просвещенных единою и вкусивших дара небеснаго, и причастников бывших духа святаго,

<p>5 и добраго вкусивших божия глагола и силы грядущаго века,

<p>6 и отпадших, паки обновляти в покаяние, второе распинающих сына божия себе и обличающих.

<p>7 Земля бо пившая сходящий на ню множицею дождь и раждающая былия добрая оным, имиже и делаема бывает, приемлет благословение от Бога:

<p>8 а износящая терния и волчец непотребна есть и клятвы близ\, еяже кончина в пожжение.

<p>9 (Зачало 313.) Надеемся же о вас, возлюбленнии, лучших и придержащихся спасения, аще и тако глаголем.

<p>10 Не обидлив бо Бог, забыти дела вашего и труда любве, юже показасте во имя его, послуживше святым и служаще.

<p>11 Желаем же, да кийждо вас являет тожде тщание ко извещению упования даже до конца,

<p>12 да не лениви будете, но подражателе наследствующих обетования верою и долготерпением.

<p>13 (Зачало 314.) Аврааму бо обетовая Бог, понеже ни единем имяше болшим клятися, клятся собою,

<p>14 глаголя: воистинну благословя благословлю тя и умножая умножу тя.

<p>15 И тако долготерпев, получи обетование.

<p>16 Человецы бо болшим кленутся, и всякому их прекословию кончина во извещение клятва (есть).

<p>17 В немже лишше хотя Бог показати наследником обетования непреложное совета своего, ходатайствова клятвою:

<p>18 да двема вещьми непреложными, в нихже невозможно солгати Богу, крепкое утешение имамы прибегшии ятися за предлежащее упование,

<p>19 еже аки котву имамы души, тверду же и известну, и входящую во внутреннейшее завесы,

<p>20 идеже предтеча о нас вниде Иисус, по чину мелхиседекову первосвященник быв во веки.

%{Глава}7. Зачало 315.

<p>1 Сей бо мелхиседек, царь салимский, священник Бога вышняго, иже срете авраама возвращшася от сеча царей и благослови его,

<p>2 емуже и десятину от всех отдели авраам, первее убо сказуется царь правды, потом же царь салимский, еже есть, царь мира,

<p>3 без\ отца, без\ матере, без\ причта рода, ни начала днем, ни животу конца имея, уподоблен же сыну божию, пребывает священник выну.

<p>4 Видите же, елик сей, емуже и десятину дал есть авраам патриарх от избранных.

<p>5 И приемлющии убо священство от сынов левиин заповедь имут одесятствовати люди по закону, сиречь, братию свою, аще и от чресл авраамовых изшедшую:

<p>6 не причитаемый же родом к ним, одесятствова авраама и имущаго обетования благослови:

<p>7 (Зачало 316.) без\ всякаго же прекословия меншее от болшаго благословляется.

<p>8 И зде убо десятины человецы умирающии приемлют: тамо же свидетелствуемый, яко жив есть.

<p>9 И да сице реку, авраамом и левий, приемляй десятины, десятины дал есть:

<p>10 еще бо в чреслех отчиих бяше, егда срете его мелхиседек.

<p>11 Аще убо совершенство левитским священством было, людие бо на нем взаконени быша: кая еще потреба по чину мелхиседекову иному востати священнику, а не по чину ааронову глаголатися;

<p>12 прелагаему бо священству, по нужди и закону пременение бывает.

<p>13 О немже бо глаголются сия, колену иному причастися, от негоже никтоже приступи ко олтарю:

<p>14 яве бо, яко от колена иудова возсия Господь наш, о немже колене моисей о священстве ничесоже глагола.

<p>15 И лишше еще яве есть, яко по подобию мелхиседекову востает священник ин,

<p>16 иже не по закону заповеди плотския бысть, но по силе живота неразрушаемаго.

<p>17 Свидетелствует бо, яко ты еси священник во век по чину мелхиседекову.

<p>18 (Зачало 317.) Отлагание убо бывает прежде бывшия заповеди за немощное ея и неполезное:

<p>19 ничтоже бо совершил закон: привведение же есть лучшему упованию, имже приближаемся к Богу.

<p>20 И по елику не без\ клятвы:

<p>21 они бо без\ клятвы священницы быша, сей же с клятвою чрез\ глаголющаго к нему: клятся Господь и не раскается: ты еси священник во век по чину мелхиседекову:

<p>22 по толику лучшаго завета бысть испоручник Иисус.

<p>23 И они множайши священницы быша, зане смертию возбранени суть пребывати:

<p>24 сей же, занеже пребывает во веки, непреступное имать священство,

<p>25 темже и спасти до конца может приходящих чрез\ него к Богу, всегда жив сый, во еже ходатайствовати о них.

<p>26 (Зачало 318.) Таков бо нам подобаше архиерей: преподобен, незлобив, безсквернен, отлучен от грешник и вышше небес бывый,

<p>27 иже не имать по вся дни нужды, якоже первосвященницы, прежде о своих гресех жертвы приносити, потом же о людских: сие бо сотвори единою, себе принес.

<p>28 Закон бо человеки поставляет первосвященники, имущыя немощь: слово же клятвенное, еже по законе, сына во веки совершенна.

%{Глава}8.

<p>1 Глава же о глаголемых: такова имамы первосвященника, иже седе о десную престола величествия на небесех,

<p>2 святым служитель и скинии истинней, юже водрузи Господь, а не человек.

<p>3 (Зачало.) Всяк бо первосвященник, во еже приносити дары же и жертвы, поставляемь бывает: темже потреба имети что и сему, еже принесет.

<p>4 Аще бы бо был на земли, не бы был священник, сущым священником приносящым по закону дары,

<p>5 иже образу и стени служат небесных, якоже глаголано бысть моисею, хотящу сотворити скинию: виждь бо, рече, сотвориши вся по образу показанному ти на горе.

<p>6 Ныне же лучшее улучи служение, по елику и лучшаго завета есть ходатай, иже на лучших обетованиих узаконися.

<p>7 (Зачало 319.) Аще бо бы первый он непорочен был, не бы второму искалося место.

<p>8 укоряя бо их глаголет: се, дние грядут, глаголет Господь, и совершу на дом Исраилев и на дом иудов завет нов,

<p>9 не по завету, егоже сотворих отцем их в день, в оньже емшу ми их за руку, извести их от земли египетския: зане тии не пребыша в завете моем, и аз нерадих о них, глаголет Господь.

<p>10 Яко сей завет, егоже завещаю дому Исраилеву по онех днех, глаголет Господь, дая законы моя в мысли их, и на сердцах их напишу их, и буду им Бог, и тии будут мне людие.

<p>11 И не имать научити кийждо искренняго своего и кийждо брата своего, глаголя: познай Господа: яко вси уведят мя от мала даже и до велика их,

<p>12 зане милостив буду неправдам их и грехов их и беззаконий их не имам помянути ктому.

<p>13 Внегда же глаголет %[новъ%], обветши перваго: а обветшавающее и состаревающееся близ\ есть истления.

%{Глава}9. Зачало 320.

<p>1 Имеяше убо первая скиния {первый (завет)} оправдания службы, святое же людское:

<p>2 скиния бо сооружена бысть первая, в нейже светилник и трапеза и предложение хлебов, яже глаголется святая.

<p>3 По вторей же завесе скиния глаголемая святая святых,

<p>4 злату имущи кадилницу и ковчег завета окован всюду златом, в немже стамна злата имущая манну, и жезл ааронов прозябший, и скрижали завета:

<p>5 превышше же его херувими славы, осеняющии олтарь {очистилище}: о нихже не леть ныне глаголати подробну.

<p>6 Сим же тако устроеным, в первую убо скинию выну вхождаху священницы, службы совершающе:

<p>7 во вторую же единою в лето един архиерей, не без\ крове, юже приносит за себе и о людских невежествиих.

<p>8 (Зачало 321.) Сие являющу духу святому, яко не у явися святых путь, еще первей скинии имущей стояние.

<p>9 Яже притча во время настоящее утвердися, в неже дарове и жертвы приносятся, не могущыя по совести совершити служащаго,

<p>10 точию в брашнах и питиях, и различных омовениих, и оправданиих плоти, даже до времене исправления належащая.

<p>11 (Зачало.) Христос же пришед архиерей грядущих благ, болшею и совершеннейшею скиниею, нерукотворенною, сиречь, не сея твари,

<p>12 ни кровию козлею ниже телчею, но своею кровию, вниде единою во святая, вечное искупление обретый.

<p>13 Аще бо кровь козляя и телчая и пепел юнчий кропящий оскверненыя освящает к плотстей чистоте:

<p>14 кольми паче кровь Христова, иже духом святым себе принесе непорочна Богу, очистит совесть нашу от мертвых дел, во еже служити нам Богу живу и истинну;

<p>15 И сего ради новому завету ходатай есть, да смерти бывшей, во искупление преступлений бывших в первем завете, обетование вечнаго наследия приимут званнии.

<p>16 Идеже бо завет, смерти нужно есть вноситися завещающаго,

<p>17 завет бо в мертвых известен есть: понеже ничесоже может, егда жив есть завещаваяй.

<p>18 Темже ни первый без\ крове обновлен {утвержден} бысть.

<p>19 Реченней бо бывшей всяцей заповеди по закону от моисеа всем людем, приемь кровь козлюю и телчую, с водою и волною червленою и вссопом, самыя же тыя книги и вся люди покропи,

<p>20 глаголя: сия кровь завета, егоже завеща к вам Бог.

<p>21 И скинию же и вся сосуды служебныя кровию такожде покропи.

<p>22 И отнюд кровию вся {и едва не вся кровию} очищаются по закону, и без\ кровопролития не бывает оставление.

<p>23 Нужда убо бяше образом небесных сими очищатися: самем же небесным лучшими жертвами, паче сих.

<p>24 (Зачало 322.) Не в рукотворенная бо святая вниде Христос, противообразная истинных, но в самое небо, ныне да явится лицу божию о нас,

<p>25 ниже да многажды приносит себе, якоже первосвященник входит во святая (святых) по вся лета с кровию чуждею:

<p>26 понеже подобаше бы ему множицею страдати от сложения мира: ныне же единою в кончину веков, во отметание греха, жертвою своею явися.

<p>27 И якоже лежит {определено есть} человеком единою умрети, потом же суд,

<p>28 тако и Христос единою принесеся, во еже вознести многих грехи, второе без\ греха явится, ждущым его во спасение.

%{Глава}10. Зачало 323.

<p>1 Сень бо имый закон грядущих благ, (а) не самый образ вещей, на всякое лето темиже жертвами, ихже приносят выну, никогдаже может приступающих совершити.

<p>2 Понеже престали бы быти приносимы, ни едину ктому имущым совесть о гресех служащым, единою очищенным.

<p>3 Но в них воспоминание грехов на коеждо лето бывает,

<p>4 невозможно бо крови юнчей и козлей отпущати грехи.

<p>5 Темже входя в мир, глаголет: жертвы и приношения не восхотел еси, тело же совершил ми еси:

<p>6 всесожжений и {такожде} о гресе не благоволил еси.

<p>7 Тогда рех: се, иду: в главизне книжней написася о мне, еже сотворити волю твою, Боже.

<p>8 Выше глаголя: яко жертвы и приношения и всесожжений и {такожде} о гресех не восхотел еси, ниже благоволил еси: яже по закону приносятся:

<p>9 тогда рече: се, иду сотворити волю твою, Боже. Отемлет первое, да второе поставит.

<p>10 О нейже воли освящени есмы принесением тела Иисус Христова единою.

<p>11 И всяк убо священник стоит на всяк день служя и тыяжде множицею принося жертвы, яже никогдаже могут отяти грехов.

<p>12 он же едину о гресех принес жертву, всегда седит о десную Бога,

<p>13 прочее ожидая, дондеже положатся врази его подножие ног его:

<p>14 единем бо приношением совершил есть во веки освящаемых.

<p>15 Свидетелствует же нам и дух святый, по реченному бо прежде:

<p>16 сей завет, егоже завещаю к ним по днех онех, глаголет Господь, дая законы моя на сердца их, и в помышлениих их напишу их:

<p>17 (таже глаголет Господь:) и грехов их и беззаконий их не имам помянути ктому.

<p>18 А идеже отпущение сих, ктому несть приношения о гресех.

<p>19 (Зачало 324.) Имуще убо дерзновение, братие, входити во святая кровию Иисус Христовою, путем новым и живым,

<p>20 егоже обновил есть нам завесою, сиречь плотию своею,

<p>21 и иереа велика над\ домом божиим,

<p>22 да приступаем со истинным сердцем во извещении веры, окроплени сердцы от совести лукавыя и измовени телесы водою чистою:

<p>23 да держим исповедание упования неуклонное, верен бо есть обещавый:

<p>24 и да разумееваем друг друга в поощрении любве и добрых дел,

<p>25 не оставляюще собрания своего, якоже есть неким обычай, но (друг друга) подвизающе, и толико паче, елико видите приближающийся день (судный).

<p>26 Волею бо согрешающым нам по приятии разума истины, ктому о гресех не обретается жертва,

<p>27 страшно же некое чаяние суда и огня ревность, поясти хотящаго сопротивныя.

<p>28 Отверглся кто закона моисеова, без\ милосердия при двоих или триех свидетелех умирает:

<p>29 колико мните горшия сподобится муки, иже сына божия поправый, и кровь заветную скверну возмнив, еюже освятися, и духа благодати укоривый;

<p>30 Вемы бо рекшаго: мне отмщение, аз воздам, глаголет Господь. И паки: яко судит Господь людем своим.

<p>31 Страшно (есть) еже впасти в руце Бога живаго.

<p>32 (Зачало 325.) Воспоминайте же первыя дни вашя, в нихже просветившеся, многия страсти претерпесте {мног подвиг под\ъясте} страданий,

<p>33 ово убо, поношеньми и скорбьми позор бывше, ово же, общницы бывше живущым тако:

<p>34 ибо узам моим спострадасте и разграбление имений ваших с радостию приясте, ведяще имети себе имение на небесех пребывающее и лучшее.

<p>35 (Зачало 326.) Не отлагайте убо дерзновения вашего, еже имать мздовоздаяние велико.

<p>36 Терпения бо имате потребу, да волю божию сотворше, приимете обетование:

<p>37 еще бо мало елико елико, грядый приидет и не укоснит.

<p>38 А праведный от веры жив будет: и аще обинется, не благоволит душа моя о нем.

<p>39 Мы же (братие) несмы обиновения в погибель, но веры в снабдение души.

%{Глава}11.

<p>1 Есть же вера уповаемых извещение, вещей обличение невидимых.

<p>2 В сей бо свидетелствовани быша древнии.

<p>3 Верою разумеваем совершитися веком глаголом божиим, во еже от неявляемых видимым быти.

<p>4 Верою множайшую жертву авель паче каина принесе Богу, еюже свидетелствован бысть быти праведник, свидетелствующу о дарех его Богу: и тою умерый еще глаголет.

<p>5 Верою енох преложен бысть не видети смерти: и не обреташеся, зане преложи его Бог: прежде бо преложения его свидетелствован бысть, яко угоди Богу.

<p>6 Без\ веры же невозможно угодити (Богу): веровати же подобает приходящему к Богу, яко есть, и взыскающым его мздовоздатель бывает.

<p>7 Верою ответ приим ное о сих, яже не у виде, убоявся сотвори ковчег во спасение дому своего: еюже осуди (весь) мир, и правды, яже по вере, бысть наследник.

<p>8 (Зачало 327.) Верою зовом авраам послуша изыти на место, еже хотяше прияти в наследие, и изыде не ведый, камо грядет.

<p>9 (Зачало 328.) Верою прииде авраам на землю обетования, якоже на чужду, в кровы вселися со исааком и иаковом снаследникома обетования тогожде:

<p>10 ждаше бо основания имущаго града, емуже художник и содетель Бог.

<p>11 Верою и сама сарра неплоды силу во удержание семене прият и паче времене возраста роди, понеже верна непщева обетовавшаго.

<p>12 Темже и от единаго родишася, да еще умерщвленнаго, якоже звезды небесныя множеством и яко песок вскрай моря безчисленный.

<p>13 По вере умроша сии вси, не приемше обетований, но издалеча видевше я, и целовавше, и исповедавше, яко страннии и пришелцы суть на земли:

<p>14 ибо таковая глаголющии являются, яко отечествия взыскуют.

<p>15 И аще бы убо оно помнили, из\ негоже изыдоша, имели бы время возвратитися:

<p>16 ныне же лучшаго желают, сиречь небеснаго: темже не стыдится сими Бог, Бог нарицатися их: уготова бо им град.

<p>17 (Зачало 329.) Верою приведе авраам исаака искушаемь, и единороднаго приношаше, обетования приемый,

<p>18 к немуже глаголано бысть: яко о исааце наречется тебе семя:

<p>19 помыслив, яко и из\ мертвых воскресити силен (есть) Бог, темже того и в притче прият.

<p>20 Верою о грядущих благослови исаак иакова и исава.

<p>21 Верою иаков умирая коегождо сына иосифова благослови и поклонися на верх жезла его.

<p>22 Верою иосиф умирая о исхождении сынов Исраилевых памятствова и о костех своих заповеда.

<p>23 Верою моисей родився сокровен бысть три месяцы от отец своих, зане видеша красно отроча и не убояшася повеления царева.

<p>24 (Зачало.) Верою моисей, велик быв, отвержеся нарицатися сын дщере фараоновы:

<p>25 паче (же) изволи страдати с людьми божиими, нежели имети временную греха сладость,

<p>26 болшее богатство вменив египетских сокровищ поношение Христово: взираше бо на мздовоздаяние.

<p>27 Верою остави египет, не убоявся ярости царевы: невидимаго бо яко видя, терпяше.

<p>28 Верою сотвори пасху и пролитие крове, да не погубляяй перворожденная коснется их.

<p>29 Верою преидоша чермное море аки по сусе земли: егоже искушение приемше египтяне истопишася.

<p>30 Верою стены иерихонския падоша обхождением седмих дний.

<p>31 Верою раав блудница не погибе с сопротивльшимися, приимши сходники {соглядатели} с миром (и иным путем изведши).

<p>32 И что еще глаголю; Не достанет бо ми повествующу времене о гедеоне, вараце же и сампсоне и иеффаи, о Давиде же и самуиле, и о (других) пророцех,

<p>33 (Зачало 330.) иже верою победиша царствия, содеяша правду, получиша обетования, заградиша уста львов,

<p>34 угасиша силу огненную, избегоша острея меча, возмогоша от немощи, быша крепцы во бранех, обратиша в бегство полки чуждих:

<p>35 прияша жены от воскресения мертвых своих: инии же избиени быша, не приемше избавления, да лучшее воскресние улучат:

<p>36 друзии же руганием и ранами искушение прияша, еще же и узами и темницею,

<p>37 камением побиени быша, претрени быша, искушени быша, убийством меча умроша, проидоша в милотех (и) в козиях кожах, лишени, скорбяще, озлоблени:

<p>38 ихже не бе достоин (весь) мир, в пустынех скитающеся и в горах и в вертепах и в пропастех земных.

<p>39 И сии вси послушествани бывше верою, не прияша обетования,

<p>40 Богу лучшее что о нас предзревшу, да не без\ нас совершенство приимут.

%{Глава}12. Зачало 331.

<p>1 Темже убо и мы, толик имуще облежащь нас облак свидетелей, гордость всяку {бремя всяко} отложше и удобь обстоятелный грех, терпением да течем на предлежащий нам подвиг,

<p>2 взирающе на началника веры и совершителя Иисуса, иже вместо предлежащия ему радости претерпе крест, о срамоте нерадив, о десную же престола божия седе.

<p>3 Помыслите убо таковое пострадавшаго от грешник на себе прекословие, да не стужаете, душами своими ослабляеми.

<p>4 Не у до крове стасте, противу греха подвизающеся,

<p>5 и забысте утешение, еже вам яко сыном глаголет: сыне мой, не пренемогай наказанием господним, ниже ослабей, от него обличаемь.

<p>6 (Зачало.) Егоже бо любит Господь, наказует: биет же всякаго сына, егоже приемлет.

<p>7 Аще наказание терпите, якоже сыновом обретается вам Бог. Который бо есть сын, егоже не наказует отец;

<p>8 Аще же без\ наказания есте, емуже причастницы быша вси, убо прелюбодейчищи есте, а не сынове.

<p>9 К сим, плоти нашей отцы имехом наказатели, и срамляхомся: не много ли паче повинемся отцу духовом, и живи будем;

<p>10 они бо в мало дний, якоже годе им бе, наказоваху нас: а сей на пользу, да причастимся святыни его.

<p>11 Всякое бо наказание в настоящее время не мнится радость быти, но печаль: последи же плод мирен наученым тем воздает правды.

<p>12 Темже ослабленныя руки и ослабленная колена исправите

<p>13 и стези правы сотворите ногами вашими, да не хромое совратится, но паче да исцелеет.

<p>14 (Зачало 332.) Мир имейте и святыню со всеми, ихже кроме никтоже узрит Господа:

<p>15 смотряюще, да не кто лишится благодати божия: да не кий корень горести, выспрь прозябаяй, пакость сотворит, и тем осквернятся мнози:

<p>16 да не кто блудодей, или сквернитель, якоже исав, иже за ядь едину отдал есть первородство свое.

<p>17 Весте бо, яко и потом похотев наследовати благословение, отвержен бысть: покаяния бо места не обрете, аще и со слезами поискал его.

<p>18 Не приступисте бо к горе осязаемей и разгоревшемуся огню, и облаку и сумраку, и буре

<p>19 и трубному звуку, и гласу глагол, егоже слышавшии отрекошася, да не приложится им слово,

<p>20 не терпяху бо повелевающаго: аще и зверь прикоснется горе, камением побиен будет:

<p>21 и тако страшно бе видимое, моисей рече: пристрашен есмь и трепетен.

<p>22 Но приступисте к сионстей горе и ко граду Бога живаго, иерусалиму небесному и тмам ангелов,

<p>23 торжеству и церкви первородных на небесех написанных, и судии всех Богу и духом праведник совершенных,

<p>24 и к ходатаю завета новаго Иисусу и крови кропления, лучше глаголющей, нежели авелева.

<p>25 (Зачало 333.) Блюдите (же), да не отречетеся глаголющаго. Аще бо не избежаша они отрекшиися пророчествующаго на земли, множае паче мы отрицающиися небеснаго,

<p>26 егоже глас землю тогда поколеба, ныне же обетова, глаголя: еще единою аз потрясу не токмо землею, но и небом.

<p>27 А еже еще единою, сказует колеблемых преложение, аки сотворенных, да пребудут, яже суть неподвижимая.

<p>28 (Зачало.) Темже царство непоколебимо приемлюще, да имамы благодать, еюже служим благоугодно Богу с благоговением и страхом,

<p>29 ибо Бог наш огнь поядаяй (есть).

%{Глава}13.

<p>1 Братолюбие да пребывает:

<p>2 страннолюбия не забывайте, тем бо не ведяще нецыи странноприяша ангелы.

<p>3 Поминайте юзники, аки с ними связани: озлобляемыя, аки и сами суще в теле.

<p>4 Честна женитва во всех и ложе нескверно: блудником же и прелюбодеем судит Бог.

<p>5 Не сребролюбцы нравом, доволни сущими. Той бо рече: не имам тебе оставити, ниже имам от тебе отступити:

<p>6 яко дерзающым нам глаголати: Господь мне помощник, и не убоюся: что сотворит мне человек;

<p>7 (Зачало 334.) Поминайте наставники вашя, иже глаголаша вам слово божие: ихже взирающе на скончание жителства, подражайте вере (их).

<p>8 Ии~с Христос вчера и днесь тойже, и во веки.

<p>9 В научения странна и различна не прилагайтеся: добро бо благодатию утверждати сердца, (а) не брашны, от нихже не прияша пользы ходившии в них.

<p>10 Имамы (же) олтарь, от негоже не имут власти ясти служащии сени.

<p>11 Ихже бо кровь животных вносится во святая за грехи первосвященником, сих телеса сжигаются вне стана:

<p>12 темже Иисус, да освятит люди своею кровию, вне врат пострадати изволил.

<p>13 Темже убо да исходим к нему вне стана, поношение его носяще:

<p>14 не имамы бо зде пребывающаго града, но грядущаго взыскуем.

<p>15 Тем убо приносим жертву хваления выну Богу, сиречь плод устен исповедающихся имени его.

<p>16 Благотворения же и общения не забывайте: таковыми бо жертвами благоугождается Бог.

<p>17 (Зачало 335.) Повинуйтеся наставником вашым и покаряйтеся: тии бо бдят о душах ваших, яко слово воздати хотяще: да с радостию сие творят, а не воздыхающе, несть бо полезно вам сие.

<p>18 Молитеся о нас: уповаем бо, яко добру совесть имамы, во всех добре хотяще жити.

<p>19 Лишше же молю, сие творите, да вскоре устроюся вам {возвращуся к вам}.

<p>20 Бог же мира, возведый из\ мертвых пастыря овцам великаго кровию завета вечнаго, Господа нашего Иисуса Христа,

<p>21 да совершит вы во всяцем деле блазе, сотворити волю его, творя в вас благоугодное пред\ ним Иисус Христом: емуже слава во веки веков. Аминь.

<p>22 Молю же вы, братие, приимите слово утешения: ибо вмале написав послах вам.

<p>23 Знайте брата нашего отпущена тимофеа, с нимже, аще скорее приидет, узрю вас.

<p>24 Целуйте вся наставники вашя и вся святыя. Целуют вы иже от италии сущии.

<p>25 Благодать со всеми вами. Аминь.

<p><br>Конец посланию еже ко евреем: имать в себе глав 13, зачал же церковных 33.
