<::лат> OCR:

<::рус> Библиотека святоотеческой литературы

<::лат> http://orthlиb.rу

<::слав>

(с. 128)

*Чин о панагии,*

*бываемый во обителех по вся дни*

*По отпусте божественныя литургии, исходит настоятель, и братии последующым по нем два два, и глаголют псалом рм~д:*
Вознесу тя, Боже мой, царю мой: *И кончану бывшу псалму, глаголем молитву трапезы:*
отче наш: *Слава, и ныне:*
Господи помилуй, *трижды.*
Благослови.

*Настоятель или священник, держай чреду, глаголет:*

Христе Боже, благослови ястие и питие рабом твоим, яко свят еси всегда, ныне и присно, и во веки веков, аминь. (с. 129)

*И часть, или просфора имущая возношена быти, влагается в панагиар, и стоит на устроеном месте. И по вкушении, творяй служение глаголет стих:*

Молитвами святых отец наших, Господи Иисусе Христе Боже наш, помилуй нас.

*И мы:*
Аминь.

*И воставше глаголем:*

Благословен Бог, милуяй и питаяй нас от юности нашея, даяй пищу всякой плоти: исполни радости и веселия сердца наша, да всегда всякое довольство имуще, преиз\ъобилуем во всякое дело благое, во Христе Иисусе Господе нашем: с нимже тебе слава подобает, держава, честь и поклонение со святым духом, во веки, аминь.

Слава тебе Господи, слава тебе святый, слава тебе царю, яко дал еси нам (с. 130) брашна в веселие: исполни нас и духа святаго, да обрящемся пред\ тобою благоугодни и непостыдни, егда воздаси комуждо по делом его.

*Слава, и ныне:*

Господи помилуй, *трижды.*
Благослови. *И положив поклон, хотяй возвысити пресвятую, глаголет сице:*

Благословите мя, отцы святии, простите ми грешному.

*И мы:*
Бог простит ти, и помилует тя.

*И прием часть крайними персты рук, возвышает ю мало над\ образом святыя Троицы, глаголя велегласно:*

Велико имя.

*Настоятель, или иерей чредный:*

Святыя Троицы.

*И пренося над\ образ Богородицы, крестовидно знаменует, глаголя:*

Пресвятая Богородице, помогай нам. (с. 131)

*И мы:*

Тоя молитвами, Боже, помилуй, и спаси нас.

*И глаголем:*

Блажим тя вси роди Богородице Дево, в тя бо невместимый Христос Бог наш вместитися благоволи. блажени есмы и мы, предстательство тя имуще: день бо и нощь молишися о нас. тем воспевающе вопием ти: радуйся благодатная, Господь с тобою.

*Таже поем:*

Достойно есть, яко воистинну, блажити тя Богородицу, присноблаженную и пренепорочную, и матерь Бога нашего.

Честнейшую херувим, и славнейшую без\ сравнения серафим, без\ истления Бога слова рождшую, сущую Богородицу тя величаем. (с. 132)

*И по еже причаститися всем, глаголет настоятель, или священник:*

Во многия молитвы пречистыя владычцы нашея Богородицы и приснодевы Марии.

*И мы:*

Тоя молитвами, Боже, помилуй и спаси нас.

*Священник:*

Милостив и щедр Господь, пищу даде боящымся его, и правда его пребывает в век века.

*Таже:*

Возвеселихся о рекших мне: в дом господень пойдем. Стояще бяху ноги нашя во дворех твоих, иерусалиме. Иерусалим зиждемый яко град, емуже причастие его вкупе. Тамо бо взыдоша колена, колена господня, свидение Исраилево, исповедатися имени господню. Яко тамо седоша (с. 133) престоли на суд, престоли в дому Давидове. Вопросите же яже о мире иерусалима, и обилие любящым тя. Буди же мир в силе твоей, и обилие в столпостенах твоих. Ради братий моих и ближних моих, глаголах убо мир о тебе. Дому ради Господа Бога нашего, взысках благая тебе.

Трисвятое. Пресвятая Троице: *По*
отче наш:

Благодарим тя, Христе Боже наш, яко насытил еси нас земных твоих благ, не лиши нас и небеснаго твоего царствия: но яко посреде учеников твоих пришел еси Cпасе, мир дая им, прииди и к нам, и спаси нас.

*И аще убо есть владычний праздник, глаголется, Слава, и ныне, кондак празднику. Аще же ни, сия.*
(с. 134)

*Слава:*
Боже отец наших, творяй присно с нами по твоей кротости, не отстави милость твою от нас: но молитвами их в мире управи живот.

*И ныне:*

Молитвами Господи, всех святых и Богородицы, твой мир даждь нам, и помилуй нас, яко един щедр.

Господи помилуй, *трижды.*
Благослови.

*Священник глаголет:*

Благословен Бог, милуяй и питаяй нас от своих богатых даров, своею благодатию и человеколюбием, всегда, ныне и присно, и во веки веков, аминь.

