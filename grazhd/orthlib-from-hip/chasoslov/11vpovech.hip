<::лат> OCR:

<::рус> Библиотека святоотеческой литературы

<::лат> http://orthlиb.rу

<::слав>

(с. 170)

*Начало с богом великаго повечерия*

*Глаголет священник:*
Благословен Бог наш:

*И начинают братия:*

Слава тебе Боже наш, слава тебе.

Царю небесный: Трисвятое. Пресвятая Троице: отче наш. Господи помилуй, *в~и.*

Приидите поклонимся: *трижды.*

*И абие, аще есть первая седмица великия четыредесятницы, начинаем:*
Боже, в помощь мою вонми: *И исполнившуся сему, поем великий канон.*

*Аще же ни, начинаем сице:*

Внегда призвати ми, услыша мя Бог правды моея: в скорби распространил мя еси. ущедри мя, и услыши молитву мою. Сынове человечестии, доколе тяжкосердии; (с. 171) вскую любите суету, и ищете лжи; И уведите, яко удиви Господь преподобнаго своего: Господь услышит мя, внегда воззвати ми к нему. Гневайтеся, и не согрешайте: яже глаголете в сердцах ваших, на ложах ваших умилитеся. Пожрите жертву правды, и уповайте на Господа. Мнози глаголют: кто явит нам благая; знаменася на нас свет лица твоего, Господи. Дал еси веселие в сердце моем, от плода пшеницы, вина и елеа своего умножишася. В мире вкупе усну и почию: яко ты Господи, единаго на уповании вселил мя еси.

Господи, да не яростию твоею обличиши мене, ниже гневом твоим накажеши мене. Помилуй мя Господи, яко немощен есмь: исцели мя (с. 172) Господи, яко смятошася кости моя. И душа моя смятеся зело: и ты Господи, доколе; Обратися Господи, избави душу мою, спаси мя ради милости твоея: Яко несть в смерти поминаяй тебе, во аде же кто исповестся тебе; утрудихся воздыханием моим, измыю на всяку нощь ложе мое, слезами моими постелю мою омочу. Смятеся от ярости око мое, обетшах во всех вразех моих. Отступите от мене вси делающии беззаконие, яко услыша Господь глас плача моего. услыша Господь моление мое, Господь молитву мою прият. Да постыдятся, и смятутся вси врази мои: да возвратятся, и устыдятся зело вскоре.

Доколе, Господи, забудеши мя до конца; доколе отвращаеши лице твое (с. 174) от мене; Доколе положу советы в души моей, болезни в сердце моем день и нощь; Доколе вознесется враг мой на мя; Призри, услыши мя Господи Боже мой, просвети очи мои, да не когда усну в смерть. Да не когда речет враг мой: укрепихся на него. Стужающии ми возрадуются, аще подвижуся. Аз же на милость твою уповах: возрадуется сердце мое о спасении твоем. Воспою Господеви благодеявшему мне, и пою имени Господа вышняго. Призри, услыши мя Господи Боже мой, просвети очи мои, да не когда усну в смерть: Да не когда речет враг мой: укрепихся на него.

*Слава, и ныне:*

Аллилуиа, аллилуиа, аллилуиа, слава тебе Боже. *Трижды.*
*И поклоны г~.*
(с. 174)

Господи помилуй, *трижды.*

*Слава и ныне:*

К тебе Господи, воздвигох душу мою, Боже мой на тя уповах, да не постыжуся во век, ниже да посмеют ми ся врази мои: Ибо вси терпящии тя, не постыдятся. Да постыдятся беззаконнующии вотще. Пути твоя Господи, скажи ми, и стезям твоим научи мя. Настави мя на истину твою, и научи мя: яко ты еси Бог Спас мой, и тебе терпех весь день. Помяни щедроты твоя Господи, и милости твоя, яко от века суть. Грех юности моея, и неведения моего не помяни, по милости твоей помяни мя ты, ради благости твоея Господи. Благ и прав Господь, сего ради законоположит согрешающым на пути. Наставит кроткия на суд, (с. 175) научит кроткия путем своим. Вси путие господни милость и истина, взыскающым завета его и свидения его. Ради имене твоего Господи, и очисти грех мой, мног бо есть. Кто есть человек бояйся Господа; законоположит ему на пути, егоже изволи. Душа его во благих водворится, и семя его наследит землю. Держава Господь боящихся его, и завет его явит им. очи мои выну ко Господу, яко той исторгнет от сети нозе мои. Призри на мя, и помилуй мя, яко единород и нищ есмь аз. Скорби сердца моего умножишася, от нужд моих изведи мя. Виждь смирение мое и труд мой, и остави вся грехи моя. Виждь враги моя, яко умножишася, и ненавидением неправедным возненавидеша мя. (с. 176) Сохрани душу мою, и избави мя, да не постыжуся, яко уповах на тя. Незлобивии и правии прилепляхуся мне, яко потерпех тя Господи. Избави Боже, Исраиля от всех скорбей его.

На тя Господи уповах, да не постыжуся во век, правдою твоею избави мя, и изми мя. Приклони ко мне ухо твое, ускори из\ъяти мя. буди ми в Бога защитителя, и в дом прибежища, еже спасти мя. Яко держава моя, и прибежище мое еси ты: и имене твоего ради наставиши мя, и препитаеши мя. Изведеши мя от сети сея, юже скрыша ми: яко ты еси защититель мой Господи. В руце твои предложу дух мой: избавил мя еси Господи Боже истины. Возненавидел еси хранящыя суеты вотще: аз же на Господа (с. 177) уповах. Возрадуюся и возвеселюся о милости твоей, яко призрел еси на смирение мое, спасл еси от нужд душу мою. И неси мене затворил в руках вражиих, поставил еси на пространне нозе мои. Помилуй мя Господи, яко скорблю, смятеся яростию око мое, душа моя и утроба моя. Яко исчезе в болезни живот мой, и лета моя в воздыханиих: изнеможе нищетою крепость моя, и кости моя смятошася. От всех враг моих бых поношение, и соседом моим зело, и страх знаемым моим: видящии мя вон бежаша от мене. Забвен бых яко мертв от сердца, бых яко сосуд погублен. Яко слышах гаждение многих живущих окрест: внегда собратися им вкупе на мя, (с. 178) прияти душу мою совещаша. Аз же на тя Господи уповах, рех: ты еси Бог мой. В руку твоею жребии мои, избави мя из\ руки враг моих, и от гонящих мя. Просвети лице твое на раба твоего, спаси мя милостию твоею. Господи, да не постыжуся, яко призвах тя, да постыдятся нечестивии, и снидут во ад. Немы да будут устны льстивыя, глаголющыя на праведнаго беззаконие, гордынею и уничижением. Коль многое множество благости твоея Господи, юже скрыл еси боящымся тебе, соделал еси уповающым на тя, пред\ сыны человеческими. Скрыеши их в тайне лица твоего от мятежа человеческа: покрыеши их в крове от пререкания язык. Благословен Господь, яко удиви милость свою во граде (с. 179) ограждения. Аз же рех во изступлении моем, отвержен есмь от лица очию твоею: сего ради услышал еси глас молитвы моея, внегда воззвах к тебе. Возлюбите Господа вси преподобнии его, яко истины взыскает Господь и воздает излише творящым гордыню. Мужайтеся, и да крепится сердце ваше, вси уповающии на Господа.

Живый в помощи вышняго, в крове Бога небеснаго водворится. Речет Господеви: заступник мой еси, и прибежище мое, Бог мой, и уповаю на него. Яко той избавит тя от сети ловчи, и от словесе мятежна. Плещма своима осенит тя, и под\ криле его надеешися. оружием обыдет тя истина его, не убоишися от страха нощнаго, от стрелы летящия во дни, от вещи во тьме (с. 180) преходящия, от сряща и беса полуденнаго. Падет от страны твоея тысяща, и тьма одесную тебе, к тебе же не приближится. обаче очима твоима смотриши, и воздаяние грешников узриши. Яко ты Господи, упование мое, вышняго положил еси прибежище твое. Не приидет к тебе зло, и рана не приближится телеси твоему. Яко ангелом своим заповесть о тебе, сохранити тя во всех путех твоих. На руках возмут тя, да не когда преткнеши о камень ногу твою. На аспида и василиска наступиши, и попереши льва и змия. Яко на мя упова, и избавлю и: покрыю и, яко позна имя мое: Воззовет ко мне, и услышу его: с ним есмь в скорби, изму его: и прославлю его: (с. 181) Долготою дней исполню его, и явлю ему спасение мое.

*Слава, и ныне:*

Аллилуиа, аллилуиа, аллилуиа, слава тебе Боже. *Трижды.*

Господи помилуй, *трижды.*

*Слава, и ныне:*

*Аще есть пост, поклоны три. Таже начинаем глаголати стихи со сладкопением, не скоро, и великим гласом.*

*Первый лик:*

С нами Бог, разумейте языцы, и покаряйтеся: Яко с нами Бог.

*Вторый лик, тожде.*

*Таже по чину кийждо лик свой стих.*

*Первый лик:*

услышите до последних земли: Яко с нами Бог. (с. 182)

*Вторый лик:*

*Могущии покаряйтеся: Яко с нами Бог.

Аще бо паки возможете, и паки побеждени будете: Яко с нами Бог.

И иже аще совет совещаваете, разорит Господь: Яко с нами Бог.

И слово, еже аще возглаголете, не пребудет в вас: Яко с нами Бог.

Страха же вашего не убоимся, ниже смутимся: Яко с нами Бог.

Господа же Бога нашего того освятим, и той будет нам в страх: Яко с нами Бог.

И аще на него надеяся буду, будет мне во освящение: Яко с нами Бог.

И уповая буду на него, и спасуся им: Яко с нами Бог. (с. 183)

Се аз и дети, яже ми даде Бог: Яко с нами Бог.

Людие ходящии во тьме, видеша свет велий: Яко с нами Бог.

Живущии во стране и сени смертней, свет возсияет на вы: Яко с нами Бог.

Яко отроча родися нам, сын, и дадеся нам: Яко с нами Бог.

Егоже начальство бысть на раме его: Яко с нами Бог.

И мира его несть предела: Яко с нами Бог.

И нарицается имя его, велика совета ангел: Яко с нами Бог.

Чуден советник: Яко с нами Бог.

Бог крепок, властитель, начальник мира: Яко с нами Бог. (с. 184)

отец будущаго века: Яко с нами Бог.

*Исполнившым же ся стихом, яко предречеся, поется.*

С нами Бог, разумейте языцы, и покаряйтеся: Яко с нами Бог.

*И паки единицею от обою лику.*

*Слава: Первый лик:*
С нами Бог:

*И ныне: Вторый, тожде.*

*Таже два лика вкупе:*

Яко с нами Бог.

*И абие настоящыя тропари.*

*Первый лик:*

День прешед, благодарю тя Господи, вечер, прошу, с нощию без\ греха подаждь ми Cпасе, и спаси мя.

*Вторый лик. Слава:*

День прешед, славословлю тя Владыко, вечер, прошу, с нощию безсоблазнство подаждь ми Cпасе, и спаси мя. (с. 185)

*Два лика. И ныне:*

День прешед, песнословлю тя святый, вечер, прошу, с нощию ненаветен подаждь ми Cпасе, и спаси мя.

*Вкупе два лика:*

Безплотное естество херувимское, немолчными песньми тя славословят. Шестокрильная животная серафими, непрестанными гласы тя превозносят: ангелов же вся воинства трисвятыми песньми тя восхваляют. Прежде бо всех еси сый отец, и собезначальна имаши твоего сына: и равночестна носяй духа жизни, Троицы являеши нераздельное. Пресвятая Дево Мати божия, и иже слова самовидцы и слуги: пророк же и мученк вси лицы, яко безсмертну имуще жизнь: о всех (с. 186) молитеся прилежно, яко вси есмы в бедах. Да прелести избавльшеся лукаваго, ангельскую вопием песнь: святый, святый, святый, трисвятый Господи, помилуй и спаси нас, аминь.

*И абие низким гласом:*

*[а~]*
Верую во единаго Бога отца вседержителя, творца небу и земли, видимым же всем и невидимым. *[в~]*
И во единаго Господа Иисуса Христа, сына божия, единороднаго, иже от отца рожденнаго прежде всех век. света от света, Бога истинна, от Бога истинна, рожденна, не сотворенна, единосущна отцу, имже вся быша. *[г~]*
Нас ради человек, и нашего ради спасения сшедшаго с небес, и воплотившагося от духа свята и Марии Девы, и вочеловечшася. *[д~]*
Распятаго же за ны при понтийстем пилате, и страдавша, (с. 187) и погребена. *[е~]*
И воскресшаго в третий день, по писанием. *[з~]*
И возшедшаго на небеса, и седяща одесную отца. *[з~]*
И паки грядущаго со славою судити живым и мертвым, егоже царствию не будет конца.

*[и~] И*
в духа святаго, Господа животворящаго, иже от отца исходящаго, иже со отцем и сыном спокланяема и сславима, глаголавшаго пророки. *[ф~]*
Во едину святую, соборную и апостольскую церковь. *[и~]*
Исповедую едино крещение, во оставление грехов. *[а~и]*
Чаю воскресния мертвых: *[в~и]*
И жизни будущаго века, аминь.

*И абие,*
Пресвятая: *вся глаголются по дважды, кроме*
Пресвятая владычце, *еже глаголется трижды.*

Пресвятая владычце Богородице, моли о нас грешных. (с. 188)

Вся небесныя силы святых ангел и архангел молите о нас грешных.

Святый иоанне пророче, и предтече, и крестителю Господа нашего Иисуса Христа, моли о нас грешных.

Святии славнии апостоли, пророцы и мученцы, и вси святии, молите о нас грешных.

Преподобнии и богоноснии отцы наши, пастырие и учителие вселенныя, молите о нас грешных.

*Зде же глаголется и святый храма.*

Непобедимая, и непостижимая, и божественная сило честнаго и животворящаго креста, не остави нас грешных.

Боже, очисти нас грешных.

Боже, очисти нас грешных, и помилуй нас.

*Таже:*
Трисвятое. Пресвятая Троице: отче наш: (с. 189)

*И поем тропари сия в понедельник и в среду вечера, во глас в~. [Аще же прилучится праздник, поем тропарь праздника.]*

Просвети очи мои Христе Боже, да не когда усну в смерть, да не когда речет враг мой: укрепихся на него.

*Слава:*

Заступник души моея буди Боже, яко посреде хожду сетей многих, избави мя от них, и спаси мя блаже, яко человеколюбец.

*И ныне, Богородичен:*

Яко не имамы дерзновения за премногия грехи нашя, ты иже от тебе рождшагося моли, Богородице Дево: много бо может моление матернее ко благосердию Владыки. не презри грешных мольбы всечистая, яко милостив (с. 190) есть, и спасти могий, иже и страдати о нас изволивый.

*Ины тропари во вторник и в четверток вечера, во глас и~:*

Невидимых враг моих неусыпание веси Господи, и окаянныя плоти моея неможение веси создавый мя. темже в руце твои предаю дух мой, покрый мя крилома твоея благости, да не когда усну в смерть, и умныя мои очи просвети в наслаждение божественных словес твоих, и воздвигни мя во время благопотребно к твоему славословию, яко един благ и человеколюбец.

*Стих:*
Призри, и услыши мя, Господи Боже мой:

Яко страшен суд твой Господи, ангелом предстоящым, человеком вводимым, книгам разгибаемым, (с. 191) делом испытуемым, помыслом истязуемым: кий суд будет мне зачатому во гресех; кто ми пламень угасит; кто ми тьму просветит; аще не ты Господи, помилуеши мя, яко человеколюбец.

*Слава:*

Слезы ми даждь Боже, якоже иногда жене грешнице: и сподоби мя омочити нозе твои, яже мя от пути прелести свободившыя, и миро благоухания тебе приносити, житие чисто, покаянием ми созданное, да услышу и аз желаемый твой глас: вера твоя спасе тя, иди в мире.

*И ныне, Богородичен:*

Непостыдную, Богородице, надежду твою имея, спасуся, предстательство твое стяжав, пречистая, не убоюся: пожену враги моя, и побежду я, во един оболкийся, яко в броня (с. 192) кров твой, и всемогущую твою помощь, моляся вопию ти: владычце, спаси мя молитвами твоими, и возстави мя от мрачнаго сна к твоему славословию, силою из\ тебе воплотившагося сына божия.

Господи помилуй, *м~.*

*Слава, и ныне:*
Честнейшую херувим:

Именем господним благослови, отче.

*Иерей:*
Молитвами святых отец наших, Господи Иисусе Христе Боже наш, помилуй нас, аминь.

*И молитву сию великаго василиа:*

Господи Господи, избавлей нас от всякия стрелы летящия во дни, избави нас и от всякия вещи во тьме преходящия. Приими жертву вечернюю рук наших воздеяние. Сподоби же нас и нощное поприще (с. 193) без\ порока прейти, неискушены от злых. И избави нас от всякаго смущения и боязни, яже от диавола нам прибывающия. Даруй душам нашым умиление, и помыслом нашым попечение, еже на страшнем и праведнем твоем суде испытания. Пригвозди страху твоему плоти нашя, и умертви уды нашя сущыя на земли: да и сонным безмолвием просветимся зрением судеб твоих. Отими же от нас всякое мечтание неподобное, и похоть вредну. Возстави же нас во время молитвы, утверждены в вере, и преспевающыя в заповедех твоих, благоволением, и благостию единороднаго сына твоего: с нимже благословен еси, с пресвятым, и благим, и животворящим (с. 194) твоим духом, ныне и присно, и во веки веков, аминь.

*И абие:*
Приидите, поклонимся: *трижды. И поклоны г~.*

*Таже псалом н~:*

Помилуй мя Боже, по велицей милости твоей и по множеству щедрот твоих очисти беззаконие мое. Наипаче омый мя от беззакония моего, и от греха моего очисти мя. Яко беззаконие мое аз знаю, и грех мой предо мною есть выну. Тебе единому согреших, и лукавое пред\ тобою сотворих, яко да оправдишися во словесех твоих, и победиши, внегда судити ти. Се бо в беззакониих зачат есмь, и во гресех роди мя мати моя. Се бо истину возлюбил еси, безвестная и тайная премудрости твоея явил ми еси. Окропиши мя (с. 195) вссопом, и очищуся: омыеши мя, и паче снега убелюся. Слуху моему даси радость и веселие, возрадуются кости смиренныя. Отврати лице твое от грех моих, и вся беззакония моя очисти. Сердце чисто созижди во мне Боже, и дух прав обнови во утробе моей. Не отвержи мене от лица твоего, и духа твоего святаго не отими от мене. Воздаждь ми радость спасения твоего, и духом владычним утверди мя. Научу беззаконныя путем твоим, и нечестивии к тебе обратятся. Избави мя от кровей Боже, Боже спасения моего, возрадуется язык мой правде твоей. Господи, устне мои отверзеши, и уста моя возвестят хвалу твою. Яко аще бы восхотел еси жертвы, дал бых убо: всесожжения не (с. 196) благоволиши. Жертва Богу дух сокрушен: сердце сокрушенно и смиренно Бог не уничижит. ублажи Господи, благоволением твоим сиона, и да созиждутся стены иерусалимския. Тогда благоволиши жертву правды, возношение и всесожегаемая: тогда возложат на олтарь твой тельцы.

Господи, услыши молитву мою, и вопль мой к тебе да приидет. Не отврати лица твоего от мене: воньже аще день скорблю, приклони ко мне ухо твое: воньже аще день призову тя, скоро услыши мя. Яко исчезоша яко дым дние мои, и кости моя яко сушило сосхошася. уязвен бых яко трава, и изсше сердце мое, яко забых снести хлеб мой. От гласа воздыхания моего, прильпе кость моя плоти моей. (с. 197) уподобихся неясыти пустынней, бых яко нощный вран на нырищи. Бдех, и бых яко птица, особящаяся на зде. Весь день поношаху ми врази мои, и хвалящии мя мною кленяхуся. Зане пепел яко хлеб ядях, и питие мое с плачем растворях. От лица гнева твоего и ярости твоея, яко вознес низвергл мя еси. Дние мои яко сень уклонишася, и аз яко сено изсхох. Ты же Господи, во век пребываеши, и память твоя в род и род. Ты воскрес ущедриши сиона: яко время ущедрити его, яко прииде время. Яко благоволиша раби твои камение его, и персть его ущедрят. И убоятся языцы имене господня, и вси царие земстии славы твоея. Яко созиждет Господь сиона, и явится (с. 198) во славе во славе своей. Призре на молитву смиренных, и не уничижи моления их. Да напишется сие в род ин, и людие зиждемии восхвалят Господа. Яко приниче с высоты святыя своея, Господь с небесе на землю призре: услышати воздыхание окованных, разрешити сыны умерщвленных: Возвестити в сионе имя господне, и хвалу его во иерусалиме. Внегда собратися людем вкупе, и царем еже работати Господеви. Отвеща ему на пути крепости его, умаление дней моих возвести ми. Не возведи мене в преполовение дней моих, в роде родов лета твоя. В началех ты Господи, землю основал еси, и дела руку твоею суть небеса. Та погибнут, ты же пребываеши: и вся яко риза обетшают, и яко одежду свиеши я, (с. 199) и изменятся. Ты же тойжде еси, и лета твоя не оскудеют. Сынове раб твоих вселятся, и семя их во век исправится.

*Молитва манассии царя иудейска:*

Господи вседержителю, Боже отец наших, авраамов, и исааков, и иаковль, и семене их праведнаго: сотворивый небо и землю со всею лепотою их, связавый море словом повеления твоего, заключивый бездну, и запечатствовавый ю страшным и славным именем твоим, егоже вся боятся, и трепещут от лица силы твоея @яко непостоянно великолепие славы твоея@{яко никтоже постоить пред\ великолепием славы твоея}, и не стерпимь гнев, еже на грешники прещения твоего. Безмерна же и (с. 200) неизследованна милость обещания твоего: ты бо еси Господь вышний, благоутробен. долготерпелив и многомилостив, и каяйся о злобах человеческих. Ты Господи, по множеству благости твоея, обещал еси покаяние и оставление согрешившым тебе, и множеством щедрот твоих, определил еси покаяние грешником во спасение. Ты убо Господи Боже сил, не положил еси покаяние праведным, аврааму и исааку и иакову, не согрешившым тебе. Но положил еси покаяние на мне грешнем: зане согреших паче числа песка морскаго. умножишася беззакония моя, Господи, умножишася беззакония моя: и несмь достоин воззрети, и видети высоту небесную от множества неправд моих. (с. 201) Слячен есмь многими узами железными, во еже не возвести главы моея, и несть ми ослабления: зане прогневах ярость твою, и лукавое пред\ тобою сотворих, не сотворивый воли твоея, и не сохранивый повелений твоих. И ныне приклоняю колена сердца, требуя от тебе благости: согреших Господи, согреших, и беззакония моя аз вем: но прошу моляся, ослаби ми Господи, ослаби ми, и не погуби мене со беззаконьми моими. Ниже в век враждовав соблюдеши зол моих, ниже осудиши мя в преисподних земли. Зане ты еси Боже, Бог кающихся, и на мне явиши всю благость твою, яко недостойна суща спасеши мя, по мнозей милости твоей, и восхвалю тя выну во днех живота (с. 202) моего: яко тя поет вся сила небесная, и твоя есть слава во веки веков, аминь.

Трисвятое. *Поклоны три.*
Пресвятая Троице: отче наш:

*Возглас:*
Яко твое есть царство:

*И тропари сия, во глас з~:*

Помилуй нас Господи, помилуй нас: всякаго бо ответа недоумеюще, сию ти молитву яко владыце грешнии приносим: помилуй нас.

*Слава:*

Господи, помилуй нас: на тя бо уповахом, не прогневайся на ны зело, ниже помяни беззаконий наших: но призри и ныне яко благоутробен, и избави ны от враг наших: ты бо еси Бог наш, и мы людие твои, вси дела руку твоею, и имя твое призываем.

*И ныне:*

Милосердия двери отверзи нам (с. 203) благословенная Богородице, надеющиися на тя да не погибнем, но да избавимся тобою от бед: ты бо еси спасение рода Христианскаго.

Господи помилуй, *м~.*

*Слава, и ныне:*
Честнейшую херувим:

Именем господним благослови, отче.

*Священник:*
Молитвами святых отец наших, Господи Иисусе Христе, Боже наш, помилуй нас, аминь.

*И молитву:*

Владыко Боже отче вседержителю, Господи, сыне единородный Иисусе Христе, и святый душе, едино божество, едина сила, помилуй мя грешнаго: и имиже веси судьбами, спаси мя недостойнаго раба твоего, яко благословен еси во веки веков, аминь.

Приидите, поклонимся: *трижды.*
(с. 204)

*И абие:*

Боже, в помощь мою вонми, Господи, помощи ми потщися. Да постыдятся и посрамятся ищущии душу мою. Да возвратятся вспять, и постыдятся хотящии ми злая. Да возвратятся абие стыдящеся, глаголющии ми: благоже, благоже. Да возрадуются и возвеселятся о тебе вси ищущии тебе Боже: и да глаголют выну, да возвеличится Господь, любящии спасение твое. аз же нищ есмь и убог, Боже помози ми: помощник мой, и избавитель мой еси ты, Господи не закосни.

Господи, услыши молитву мою, внуши моление мое во истине твоей, услыши мя в правде твоей: И не вниди в суд с рабом твоим, яко не оправдится пред\ тобою всяк живый. (с. 205) Яко погна враг душу мою, смирил есть в землю живот мой: Посадил мя есть в темных, яко мертвыя века. И уны во мне дух мой, во мне смятеся сердце мое. Помянух дни древния, поучихся во всех делех твоих, в творениих руку твоею поучахся. Воздех к тебе руце мои: душа моя яко земля безводная тебе. Скоро услыши мя Господи, исчезе дух мой: не отврати лица твоего от мене, и уподоблюся низходящым в ров. Слышану сотвори мне заутра милость твою, яко на тя уповах. Скажи мне Господи путь, воньже пойду, яко к тебе взях душу мою. Изми мя от враг моих, Господи к тебе прибегох, научи мя творити волю твою, яко ты еси Бог мой. Дух твой благий наставит мя на (с. 206) землю праву. Имене твоего ради Господи, живиши мя, правдою твоею изведеши от печали душу мою: И милостию твоею потребиши враги моя, и погубиши вся стужающыя души моей, яко аз раб твой есмь.

Слава в вышних Богу, и на земли мир, в человецех благоволение. Хвалим тя, благословим тя, кланяем ти ся, славословим тя, благодарим тя, великия ради славы твоея. Господи царю небесный, Боже отче вседержителю, Господи сыне единородный Иисусе Христе, и святый душе: Господи Боже, агнче божий, сыне отечь, вземляй грех мира, помилуй нас: вземляй грехи мира, приими молитву нашу, седяй одесную отца, помилуй нас. яко ты еси един свят, ты еси един Господь, Иисус Христос, в славу Бога отца, аминь. (с. 207)

На всяку нощь благословлю тя, и восхвалю имя твое во веки, и в век века.

Господи, прибежище был еси нам в род и род. аз рех: Господи, помилуй мя, исцели душу мою, яко согреших тебе. Господи, к тебе прибегох, научи мя творити волю твою, яко ты еси Бог мой: яко у тебе источник живота, во свете твоем узрим свет. Пробави милость твою ведущым тя.

*Таже:*

Сподоби Господи в нощь сию без\ греха сохранитися нам. благословен еси Господи, Боже отец наших, и хвально, и прославлено имя твое во веки, аминь.

Буди Господи, милость твоя на нас, якоже уповахом на тя. благословен еси Господи, научи мя оправданием твоим. благословен еси Владыко, вразуми мя (с. 208) оправданием твоим. благословен еси святый, просвети мя оправдании твоими. Господи, милость твоя во век, дел руку твоею не презри. тебе подобает хвала, тебе подобает пение, тебе слава подобает, отцу, и сыну, и святому духу, ныне и присно и во веки веков, аминь.

*Посем глаголем канон рядовый святому, или Богородице.*

*И по исполнении канона и тропарей:*

Трисвятое. Пресвятая Троице: отче наш:

*Таже поем велегласно и косно, на глас з~:*

Господи сил с нами буди, иного бо разве тебе помощника в скорбех не имамы: Господи сил, помилуй нас.

*И отвещает тожде другий лик.*
(с. 209)

*И поет наченший лик:*

*Стих а~:*
Хвалите Бога во святых его, хвалите его во утвержении силы его. Господи сил, с нами буди:

Вторый лик:

*Стих в~:*
Хвалите его на силах его, хвалите его по множеству величествия его. Господи сил, с нами буди:

*Стих г~:*
Хвалите его во гласе трубнем, хвалите его во псалтири и гуслех. Господи сил, с нами буди:

*Стих д~:*
Хвалите его в тимпане и лице, хвалите его во струнах и органе. Господи сил, с нами буди:

*Стих е~:*
Хвалите его в кимвалех доброгласных, хвалите его в кимвалех восклицания: всякое дыхание да хвалит Господа. Господи сил, с нами буди: (с. 210)

*Таже оба лика вкупе:*

Хвалите Бога во святых его, хвалите его во утвержении силы его.

Господи сил, с нами буди, иного бо разве тебе помощника в скорбех не имамы: Господи сил, помилуй нас.

*Слава:*

Господи, аще не быхом святыя твоя имели молитвенники, и благостыню твою милующую нас: како смели быхом Cпасе, пети тя, егоже славословят непрестанно ангели; сердцеведче, пощади душы нашя.

*И ныне:*

Многая множества моих Богородице прегрешений, к тебе прибегох чистая, спасения требуя. посети немощствующую мою душу, и моли сына твоего и Бога нашего, дати ми (с. 211) оставление, яже содеях лютых, едина благословенная.

Всесвятая Богородице, во время живота моего не остави мене, человеческому предстательству не ввери мя: но сама заступи, и помилуй мя.

Все упование мое на тя возлагаю, Мати божия, сохрани мя под\ кровом твоим.

Господи помилуй, *м~.*

Иже на всякое время и на всякий час, на небеси и на земли покланяемый и славимый Христе Боже, долготерпеливе, многомилостиве, многоблагоутробне, иже праведныя любяй и грешныя милуяй, иже вся зовый ко спасению обещания ради будущих благ. сам Господи, приими и нашя в час сей молитвы, и исправи (с. 212) живот наш к заповедем твоим: душы нашя освяти, телеса очисти, помышления исправи, мысли очисти, и избави нас от всякия скорби, зол и болезней: огради нас святыми твоими ангелы, да ополчением их соблюдаеми и наставляеми, достигнем в соединение веры, и в разум неприступныя твоея славы: яко благословен еси во веки веков, аминь.

Господи помилуй, *трижды.*

*Слава, и ныне:*

Честнейшую херувим:

Именем господним благослови, отче.

*Священник:*
Боже, ущедри ны:

*И творим г~ поклоны великия, с молитвою святаго ефрема, и прочих в~и:*

Господи и Владыко живота моего, дух праздности, уныния, любоначалия и празднословия не даждь ми. *Поклон.*
(с. 213)

Дух же целомудрия, смиреномудрия, терпения и любве, даруй ми рабу твоему. *Поклон.*

Ей Господи царю, даруй ми зрети моя прегрешения, и не осуждати брата моего: яко благословен еси во веки веков, аминь. *Поклон.*

*Таже:*
Трисвятое. *И поклоны г~.*
Пресвятая Троице: отче наш: Господи помилуй, *в~и.*

*И молитва молебная ко пресвятей Богородице, павла монаха обители евергетиды, сиречь, благодетельницы:*

Нескверная, неблазная, нетленная, пречистая, чистая Дево, богоневесто владычце, яже Бога слова человеком преславным твоим рождеством соединившая, и отринувшееся естество рода нашего небесным совокупльшая: яже ненадежных едина надежда, и боримых помоще, готовое (с. 214) заступление к тебе притекающих, и всех Христиан прибежище. не гнушайся мене грешнаго, сквернаго, скверными помыслы, и словесы, и деяньми всего себе непотребна сотворша, и разумом лености сластей жития раба бывша: но яко человеколюбиваго Бога Мати, человеколюбне умилосердися о мне грешнем и блуднем, и приими мое, еже от скверных устен приносимое тебе моление: и твоего сына, и нашего Владыку и Господа, матернее твое дерзновение употребляющи, моли, да отверзет и мне человеколюбныя утробы своея благости, и презрев моя безчисленная прегрешения, обратит мя к покаянию, и своих заповедей делателя искусна явит мя. и предстани мне присно, яко милостивая, (с. 215) и милосердая, и благолюбивая, в настоящем убо житии теплая предстательнице и помощнице, сопротивных нашествия отгоняющи, и ко спасению наставляющи мя: и во время исхода моего окаянную мою душу соблюдающи, и темныя зраки лукавых бесов далече от нея отгоняющи: в страшный же день суда вечныя мя избавляющи муки, и неизреченныя славы твоего сына и Бога нашего наследника мя показующи. юже и да улучу владычце моя, пресвятая Богородице, твоим ходатайством и заступлением благодатию и человеколюбием единороднаго сына твоего, Господа и Бога и Cпаса нашего Иисуса Христа: емуже подобает всякая слава, честь и поклонение, со безначальным его отцем, и пресвятым, и благим, и  (с. 216) животворящим его духом, ныне и присно, и во веки веков, аминь.

*Молитва иная ко Господу нашему Иисусу Христу, антиоха монаха пандекта:*

И даждь нам Владыко, на сон грядущым покой тела и души, и сохрани нас от мрачнаго сна греховнаго, и от всякаго темнаго и нощнаго сладострастия: укроти стремления страстей, угаси разжженныя стрелы лукаваго, яже на ны льстивно движимыя: плоти нашея востания утоли, и всякое земное и вещественное наше мудрование успи. и даруй нам Боже, бодр ум, целомудр помысл, сердце трезвящееся, сон легок и всякаго сатанина мечтания изменен. возстави же нас во время молитвы утверждены в заповедех твоих, и память судеб твоих (с. 217) в себе тверду имущя: всенощное славословие нам даруй, во еже пети и благословити и славити пречистное и великолепое имя твое, отца, и сына, и святаго духа, ныне и присно, и во веки веков, аминь.

Преславная приснодево, Мати Христа Бога, принеси нашу молитву сыну твоему, и Богу нашему, да спасет тобою душы нашя.

*Молитва иная святаго иоанникиа.*

упование мое отец, прибежище мое сын, покров мой дух святый, Троице святая, слава тебе.

*Слава, и ныне:*

Господи помилуй, *трижды.*
Благослови.

*И абие священник возглашает, нам на землю приклоншымся:*

Владыко многомилостиве, Господи Иисусе Христе Боже наш, молитвами всепречистыя (с. 218) владычцы нашея Богородицы, и приснодевы марии: Силою честнаго и животворящаго креста: Предстательствы честных небесных сил безплотных: Честнаго славнаго пророка, предтечи и крестителя иоанна: Святых славных и всехвальных апостол: Святых славных и добропобедных мучеников: Преподобных и богоносных отец наших: Святых и праведных богоотец, иоакима и анны, и всех твоих святых, Благоприятну сотвори молитву нашу. Даруй нам оставление прегрешений наших. Покрый нас кровом крилу твоею. Отжени от нас всякаго врага и сопостата. умири нашу жизнь. Господи, помилуй нас, и мир твой, и спаси душы нашя, яко благ и человеколюбец. (с. 219)

*Таже сотворив предстоятель поклон на землю, глаголет братии:*

Благословите отцы святии, простите ми грешному.

*И братия:*

Бог простит ти, отче святый.

*Священник же глаголет:*

Помолимся о великом господине и отце нашем святейшем патриархе московском и всея руси пимене и о господине нашем преосвященнейшем епископе *[или*
архиепископе, *или*
митрополите*] имярек.*

*И прочая, якоже предписано в полунощнице.*

*И мы:*
Господи помилуй, на всякий стих.

*И последи предстоятель глаголет:*

Молитвами святых отец наших, Господи Иисусе Христе Боже наш, помилуй нас.

*И начинают братия от деснаго и леваго лика по чину. един по единому,*
(с. 220) *творити поклон, и просити и прияти прощение от предстоятеля, подобне глаголюще:*

Благослови отче святый, и прости мя грешнаго. *И прочая.*

*Стоящу предстоятелю посреди церкве, дондеже исполнятся вся.*

*И приемше прощение от предстоятеля, отходим в келлии нашя, глаголюще молитву сию, яже и от всякаго человека глаголется:*

Ненавидящих и обидящих нас прости Господи, человеколюбче. Благотворящым благосотвори. Братиям и сродником нашым, даруй яже ко спасению прошения, и жизнь вечную. В немощех сущыя посети, и исцеление даруй. Яже в мори управи. С путешествующими спутешествуй. (с. 221) Служащым, и милующым нас, грехов оставление даруй. Заповедавших нам недостойным молитися о них, помилуй по велицей твоей милости. Помяни Господи, прежде усопшыя отцы, и братию нашу, и упокой я, идеже присещает свет лица твоего. Помяни Господи, братий наших плененных, и избави я от всякаго обстояния. Помяни Господи, плодоносящих, и доброделающих во святых твоих церквах, и даждь им яже ко спасению прошения, и жизнь вечную. Помяни Господи и нас смиренных, и грешных, и недостойных раб твоих: и просвети наш ум светом разума твоего, и настави нас на стезю заповедей твоих. Молитвами пречистыя владычцы нашея Богородицы, и приснодевы (с. 222) Марии, и всех твоих святых. Яко благословен еси во веки веков, аминь.

*Конец великаго повечерия.*

*Прощение сице глаголется:*

Прости мя, отче святый, и благослови, елика согреших во вся дни живота моего, и в сий день без\ числа согреших, душею и телом, сном и леностию, помрачением бесовским, в мыслех нечистых, в забытии ума, и во осуждении: согреших сердцем, и всеми моими чувствы, слухом и видом, волею и неволею: и несть того греха, егоже не сотворих, но о всех каюся, прости мя, отче святый, и благослови, и помолися о мне грешнем.

