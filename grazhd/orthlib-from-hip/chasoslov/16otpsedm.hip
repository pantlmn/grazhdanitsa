<::лат> OCR:

<::рус> Библиотека святоотеческой литературы

<::лат> http://orthlиb.rу

<::слав>

(с. 272)

*Отпустительнии тропари всея седмицы*

*В неделю вечера, тропарь, глас д~:*

Небесных воинств архистратизи, молим вас присно мы недостойнии, да вашими молитвами оградите нас кровом крилу невещественныя вашея славы, сохраняюще нас припадающих прилежно, и вопиющих: от бед избавите нас, яко чиноначальницы вышних сил.

*Богородичен, глас тойже:*

Воспитавшейся в храме во святая святых, одеянней верою и премудростию, и безмерным девством, архистратиг гавриил принесе с небесе целование, и еже радуйся: радуйся благословенная, радуйся препрославленная, Господь с тобою. (с. 273)

*В понедельник вечера, глас в~:*

Память праведнаго с похвалами, тебе же довлеет свидетельство господне, предтече: показал бо ся еси воистинну и пророков честнейший, яко и в струях крестити сподобился еси проповеданнаго. темже за истину пострадав радуяся, благовестил еси и сущым во аде Бога, явльшагося плотию, вземлющаго грех мира, и подающаго нам велию милость.

*Богородичен, глас тойже:*

Божественнаго быхом общницы естества, тобою Богородице приснодево, Бога бо нам воплотившагося родила еси: темже по долгу тя вси благочестно величаем.

*Во вторник вечера, тропарь, глас а~:*

Спаси Господи, люди твоя и благослови (с. 274) достояние твое, победы на сопротивныя даруя, и твое сохраняя крестом твоим жительство.

*Крестобогородичен:*

Твое предстательство имуще пречистая, и твоими молитвами лютых избавляеми, крестом сына твоего везде соблюдаеми, по долгу тя вси благочестно величаем.

*В среду вечера, глас г~:*

Апостоли святии, молите милостиваго Бога, да прегрешений оставление подаст душам нашым.

*Иный, глас д~:*

Правило веры и образ кротости, воздержания учителя, яви тя стаду твоему, яже вещей истина: сего ради стяжал еси смирением высокая, (с. 275) нищетою богатая, отче священноначальниче николае, моли Христа Бога, спастися душам нашым.

*Богородичен:*

Слово отчее, Христа Бога нашего, от тебе воплотившагося познахом Богородице Дево, едина чистая, едина благословенная: тем непрестанно тя воспевающе величаем.

*В четверток вечера, тропарь:*

Спаси Господи, люди твоя:

*Крестобогородичен:*

Твое предстательство имуще:

*В пяток:*

Апостоли, мученцы и пророцы, святителие, преподобнии и праведнии, добре подвиг совершившии, и веру соблюдшии, дерзновение имуще ко спасу, о нас того яко блага молите спастися, молимся, душам нашым.

Помяни Господи, яко благ, рабы твоя, (с. 276) и елика в житии согрешиша, прости: никтоже бо безгрешен, токмо ты могий и преставленным дати покой.

*Богородичен:*

Мати святая неизреченнаго света ангельскими тя песньми почитающе, благочестно величаем.

