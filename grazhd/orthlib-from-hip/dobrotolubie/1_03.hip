<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

(с. 61)

Тогожде о мнящихся от дел оправдатися, ск~з глав.

а~. Зловерие внешних в последующем писании обличится от твердо верующих, и познавших истину.

в~. Господь всякую заповедь показати хотя должною, сыноположение же человеком своею кровию дарованным, глаголет: Егда вся сотворите повеленная вам, тогда рцыте, яко раби неключими есмы, и еже должни бехом сотворити, сотворихом.{Луки гл. з~и, ст. и~.} Сего ради несть мзда дел царствие небесное, но благодать Владыки, верным рабом уготованная.

г~. Не требует раб свободы, яко мзды, но благоугождает, яко должник, и по благодати ожидает.

д~. Христос умре, по писанию, грех ради наших, и благоработающым ему свободу дарует.{а~ Корин. гл. е~и, ст. г~.} Глаголет бо: Добре, рабе благий и верный, о мале был еси верен, над\ многими тя поставлю: вниди в радость Господа твоего.{Матф. гл. к~е, ст. к~г.}

е~. Не у верен есть раб, на простом разуме утверждаяйся, но послушанием заповедавшему Христу веруяй.

з~. Почитаяй Владыку творит повелеваемая: согрешивый же или преслушавый терпит находящая, яко своя.

з~. Любоучен сый, буди и трудолюбив: простый бо разум напыщает человека.

и~. Нечаянно случающыяся нам искушения смотрительне нас трудолюбивыми научают быти, и не хотящих к покаянию влекут.

(с. 62)

ф~. Находящыя скорби человеком, порождения суть собственных их зол. Аще же оныя посредством молитвы терпим, обретаем паки благих вещей наведение.

и~. Нецыи за добродетель похвалени бывше, усладишася, и сласть тщеславия своего возмнеша быти утешение. И инии, о гресе обличени бывше, поболеша, и полезную болезнь почтоша быти действом злобы.

а~и. Елицы под\ предлогом подвигов пред\ нерадивейшими возносятся, сии от дел телесных оправдитися мнят: елицы же утверждающеся на простом разуме, неведящих охуждаем, много безумнейши оных бываем.

в~и. Не у известен разум без\ дел по нему, аще и истинен есть: занеже всякой вещи, дело есть извещение.

г~и. Множицею от нерадения о деянии и разум помрачается. Иже бо делания совсем пренебрегоша, сих и память помалу потребится.

д~и. Писание сего ради в разуме ведети Бога советует, да право ему делы работаем.

е~и. Егда явне совершаем заповеди, свойственная убо от Господа по мере приемлем, пользуемся же по намерению произволения.

з~и. Хотяй что содеяти, и не могий, яко сотворивый есть пред\ сердцеведцем богом. Сие же и о благих, и о злых делах разумети подобает.

з~и. ум кроме тела, благая и злая совершает многая. Тело же кроме ума, ничтоже от сих совершити может: занеже закон свободы прежде деяния чтется.

и~и. Нецыи не творяще заповеди право веровати мнят, нецыи же творяще, яко мзды должныя, царствия ожидают. обои же от истины погрешают.

ф~и. От Владыки мзда рабам не по долгу бывает, ниже паки получают свободу не работающии право.

к~. Аще Христос за ны умре, по писанием, и не живем мы себе, но умершему за ны, и воскресшему: яве, яко (с. 63) работати ему до смерти одолжихомся. Како убо должным быти сыноположение возмним;

к~а. Аще Христос Владыка есть по существу, и Владыка по смотрению: зане и не сущыя сотвори, и грехом умершыя своею кровию искупи, и тако верующих благодать дарова.

к~в. Егда услышиши писание глаголющее, яко воздает комуждо по делом его: то да не разумееши, яко дела достойна суть геенны, или царствия, но воздает Христос комуждо по делом неверия в него, или веры, не яко примиритель вещей, но яко Бог, создатель и искупитель наш.

к~г. Елицы бани пакибытия сподобихомся, благая дела не воздаяния ради приносим, но хранения ради данныя нам чистоты.

к~д. Всякое дело благое, еже естеством нашим делаем, удаляет нас от врага, приложения же освящения без\ благодати сотворити не можем.

к~е. Воздержный удаляется чревобесия, нестяжательный лихоимства, безмолвный многословия, чистый любосластия, честный блуда, самодовольный сребролюбия, кроткий смущения. смиренномудрый тщеславия, послушливый любопрения, обличительный лицемерия: подобне и моляйся удаляется безнадеждия, нищии многоимения, исповедник отвержения, мученик идолослужения. Видиши ли, како всякая добродетель до смерти совершаемая, не иное что есть, точию от греха удаление; от греха же удаление есть дело естества, а не мзда царствия.

к~з. Человек едва хранит, яже естественна ему: Христос же крестом сыноположение дарует.

к~з. Иная заповедь есть частная, и иная обдержащая. Негде бо частне повелевает подавати неимущему, негде же заповедает всего отрещися имения.

к~и. Иное действие есть благодати, младенцу неведомое, и иное злобы, истине уподобляемое. Добро же есть на таковая не взирати прелести ради, ниже проклинати истины (с. 64) ради: но вся упованием приносити Богови: той бо весть обоюполезное.

к~ф. Хотяй преплыти мысленное море, долготерпит, смиренномудрствует, бдит, воздерживается. Кроме же четырех сих аще внити понудится, возмущает сердце, прейти же не может.

л~. Безмолвие есть отсечение зол. Аще же и четыре добродетели сии к молитве приемлет, ближайшия помощи ниединыя несть ему к безстрастию.

л~а. Невозможно есть безмолвствовати умом кроме тела, ниже разорити средостение сих без\ безмолвия и молитвы.

л~в. Плоть похотствует на духа, и дух на плоть, духом же ходящии похоти плотския не имут совершати.{Галат. гл. е~, ст. з~и.}

л~г. Несть совершенна молитва без\ мысленнаго призывания: безмолвно же вопиющую мысль услышит Господь.

л~д. ум неразвлеченне моляйся утесняет сердце. Сердце же сокрушенно и смиренно Бог не уничижит.

л~е. И молитва добродетелию глаголется, аще и матерь оных есть: раждает бо оная от соединения со Христом.

л~з. Еже аще содеем без\ молитвы и благия надежды, послежде привредно и несовершенно бывает.

л~з. Егда услышиши, что будут последнии перви, и первии последни,{Матф. гл. ф~и, ст. л~.} разумевай причастников добродетелей, и причастников любви. Любовь бо последняя из\ добродетелей есть по чину, первая же обретается всех по достоинству, прежде себе бывшия последними показующи.

л~и. Аще уныеши моляся, или от злобы многообразне оскорбляемь: помяни исход и лютыя муки. Лучше же есть прилеплятися Богови молитвою и упованием, нежели памятовати внешняя, аще и полезна суть.

(с. 65)

л~ф. Ни единая же от добродетелей сама собою точию отверзает естественную нашу дверь, аще не все едина от другия последовательно зависят.

м~. Несть воздержник питаяйся помыслы, аще бо и полезны суть: не суть бо полезнейшии надежды.

м~а. Всякий грех непокаянный есть к смерти, о немже аще бы и святый за другаго помолился, не услышимь бывает.

м~в. Каяйся право не равный древним грехам вменяет труд, но тем Бога умилостивляет.

м~г. Елика аще имать естество наше добрая, по всяк день творити я должни есмы. Что убо за прежде бывшая злая Богови воздадим;

м~д. Елико приумножение добродетели днесь ни сотворим, обличение есть прешедшаго нерадения, а не воздаяние.

м~е. утесняяйся умне, и упокоиваяйся телесне, подобен есть телесне утесняющемуся, и умне веселящемуся.

м~з. Вольная от обою скорбь содействует взаимно, мысленная плотской, и плотская мысленной. Сложность бо их горшею бывает.

м~з. Велия есть добродетель терпети находящая и любити ближняго ненавидяща, по слову господню.

м~и. Любве нелицемерныя знамение есть обид прощение. Тако бо и Господь мир сей возлюби.

м~ф. Невозможно есть от сердца простити некая прегрешения без\ истиннаго разума. Той бо особь комуждо находящая показует.

н~. Ничтоже погубиши от тех, яже оставил еси Господа ради, во свое бо время множайше приидет.

н~а. Егда ум забудет цель благочестия, тогда и явственное дело добродетели безполезно бывает.

н~в. Аще всякому человеку вреден есть злый совет, много паче опасную жизнь восприявшым.

(с. 66)

н~г. Делом любомудрствуй о совете человечестем, и воздаянии божии: несть бо слово мудрее или полезнее делания.

н~д. По трудех о благочестии последствует заступление. Сие же ведети подобает от закона божия и совести.

н~е. Един прият мудрование, и без\ разсмотрения удержа: другий же прият, и со истиною сравни. Взыскати подобает, кто из\ них благочестивее сотвори;

н~з. Истинный разум есть терпение скорбей, и не обвиняти людей в своих бедствиях.

н~з. Творяй благое, и ищай воздаяния, не работает Богу, но своей воли.

н~и. Невозможно есть согрешившему воздаяния избегнути, точию покаянием приличествующим согрешению.

н~ф. Нецыи глаголют: не можем сотворити благое, аще не действенне приимем благодать духа.

кс~. Присно пребывающии произволением во сластех, еже по силе оставляют, яко безпомощное.

кс~а. Благодать во Христа крестившымся таинственне даровася. Действует же по мере делания заповедей, и отай благодать помоществовати нам не престает, в нашей же власти есть творити, или не творити благое по силе.

кс~в. Первее боголепно возбуждает совесть, отонудуже и злотворцы покаявшеся Богови благоугодиша.

кс~г. Паки во учении ближняго сокровена есть. овогда же и во чтении мысли последствует, и естественным последованием научает ум истине своей. Аще убо от частнаго сего последования не сокрыем талант, в радость господню действенне внидем.

кс~д. Прежде делания заповедей, действий духа взыскуяй, подобен есть рабу, среброкуплену, иже отнележе куплен бысть, с ценою и свободе написанной быти ищет.

кс~е. Внешняя наведения правдою божиею приходящая обретый, сей ища Господа, обрете разум с правдою.

(с. 67)

кс~з. Аще разумети будеши, по писанию, яко по всей земли судьбы господни, будет ти всякий случай, богоразумия учитель.

кс~з. По коегождо мысли, сретается должное: различие же наведения приличнаго един Бог весть.

кс~и. Егда безчестие некое от человек постраждеши, абие разумей сие наведением славы от Бога, и в безчестие безпечален, и без\ смущения будеши, в славе же, егда приидет, верен и неосужден будеши.

кс~ф. Похваляемь от многих по благоволению божию, ничтоже самохвальное да примесиши смотрению господню, да не паки от премены в противное впадеши.

о~. Сеяние не возрастет без\ земли и воды: и не получит пользы человек без\ вольных трудов и божественнаго заступления.

о~а. Невозможно есть без\ облака излиятися дождю, ниже без\ совести благия благоугодити Богу.

о~в. Не отрекайся научатися, аще и зело мудр еси. Смотрение бо божие полезнейше есть нашея мудрости.

о~г. Егда от сласти некия сердце предвигнется с места трудолюбия: тогда, якоже камень тяжчайший на нисхождение поползнувшийся, неудободержимо бывает.

о~д. Якоже телец неискусен на траву течя упадает от обоюду в стремнину: тако обретается душа помалу от помыслов прельщаемая.

о~е. Егда ум мужествовав о Господе, отвлекает душу от долговременнаго предприятия: тогда сердце, яко от спекулаторов мучится, от ума и страсти, тяжущих ю сюду и сюду.

о~з. Якоже пловущии в мори, во уповании приобретения, приятне терпят солнечный зной: тако ненавидящии злобу любят обличение, занеже сопротивляется ов ветром, ов же страстем.

о~з. Якоже бегство в зиме, или в субботу болезнь бывает плоти, и осквернение душе: тако востание страстей [тяжущих] в старостне теле и душе освященней.

(с. 67)

о~и. Никтоже тако благ и щедр, якоже Господь: не кающемуся же ниже той отпущает.

о~ф. Мнози печалуем о гресех: вины же их приятне приемлем.

п~. Крот под\ землею ползающий, слеп сый, звезд увидети не может: и неверуяй привременным, ниже вечным веровати может.

п~а. Истинный разум благодать прежде благодати даровася людем от Бога, научающий причастников своих прежде всего даровавшему веровати.

п~в. Егда греховная душа находящыя скорби не приемлет, тогда ангели о ней глаголют: целихом вавилон, и не исцеле.

п~г. ум, забывающий истинный разум, за противная, яко полезная, с человеки ратуется.

п~д. Якоже в воде огнь укоснети не может: тако ниже помысл скверный в боголюбиве сердце. Занеже всяк боголюбив есть и трудолюбив. Вольный же труд враг есть сласти по естеству.

п~е. Страсть самым делом пажить удержавши добровольно, послежди и не хотящу причастнику, насильне нань возносится.

п~з. Невольных помыслов вины любим, и сего ради они находят: вольных же яве, яко и дела любим.

п~з. Мнение и кичение виновны суть хулы, сребролюбие же и тщеславие немилосердия и лицемерия.

п~и. Егда увидит диавол, яко ум от сердца помолися: тогда велия и злохудожная искушения наносит. Малыя бо добродетели великими наведеньми потребляти хощет.

п~ф. Помысл укосневая, являет пристрастие человека: скоро же истребляемь, знаменует брань и сопротивление.

ч~. Три суть мысленныя места, в няже ум от пременения входит: естественное, пачеестественное и противуестественное: и егда в место естественное внидет, обретает (с. 69) себя виновным лукавых помыслов, и исповедует Богови грехи, познавая вины страстей. Егда же в противуестественном месте будет, забывает правду божию, и с человеки ратуется яко с обидящими его, егда же в пачеестественное приведен будет, обретают плоды святаго духа, иже нарече апостол, любовь, радость, мир, и прочая. И весть, яко аще пред\ъизбирает телесная попечения, внутрь пребывати тамо не может: и отходяй от места онаго, впадает в грех и в последующыя тому лютыя случаи, аще и не вскоре, но во свое время, якоже весть правда божия.

ч~а. Толико разум коегождо истинен есть, елико кротость, смирение и любы его утверждают.

ч~в. Всяк крестивыйся православно, прият таинственно всякую благодать. Извествуется же прочее, по деланию заповедей.

ч~г. Заповедь Христова, по совести совершаемая, по множеству болезней сердца, дарует утешение, обаче коеждо из\ оных во свое время приходит.

ч~д. Имей непрерывное моление во всякой вещи, якоже ничтоже совершати без\ помощи божия.

ч~е. Ничтоже молитвы сильнее в действе, и к благоугождению божию ничтоже оныя полезнее.

ч~з. Всякое делание заповедей в ней обдержится: любве бо к Богу ничтоже есть вышше.

ч~з. Молитва непарительная есть знамение боголюбия пребывающаго в оной, нерадении же о ней, и парение, есть знамение сластолюбия.

ч~и. Безскорбно бдяй и долготерпяй, и моляйся, духа святаго действенне причастник есть. Стужающий от сих и хотением терпяй, и сей скоро получает заступление.

ч~ф. Заповедь заповеди показуется вышшею: сице и вера веры известнейшая обретается.

(с. 70)

р~. Есть вера от слуха{Рим. гл. и~, ст. з~и.}, по слову апостола: и есть вера уповаемых извещение{Евр. гл. а~и, ст. а~.}.

р~а. Добро словесы пользовати вопрошающыя, лучше же молитвою и добродетелию содействовати онем. Сими бо себе приносяй Богови, помоществует и ближнему своим помоществованием.

р~в. Аще хощеши кратким словом воспользовати ученолюбиваго, покажи ему молитву, и веру правую, и находящих терпение. Вся бо прочее добрая сими обретаются.

р~г. В немже кто упова на Бога, не ктому о том с ближним ратуется.

р~д. Аще всякое невольное от вольных имать вину. по писанию, то никтоже тако враг есть человеку, якоже сам он себе.

р~е. Всех зол предваряет неведение, второе же сего есть неверие.

р~з. Бегай искушения терпением и молением: аще же без\ сих сопротивляешися, множае находит.

р~з. Кроткий по Бозе премудрых есть премудрейший, и смиренный сердцем сильных сильнейший. Понеже иго Христово в разуме носят.

р~и. Елика без\ молитвы или глаголем, или содеваем, послежде или погрешна, или вредна суть, и нас неведомо делы обличают.

р~ф. От дел и словес, и мысли, праведник един: от веры же и благодати и покаяния, мнози праведницы.

р~и. Якоже кающемуся высокомудрствовати есть чуждо: тако волею согрешающему смиренномудрствовати невозможно.

ра~и. Смиренномудрие несть совести зазрение, но благодать божия, и познание милосердия.

рв~и. Еже есть чувственный дом общему воздуху, сие словесный ум божественней благодати. И елико аще извергнеши (с. 71) вещество, толико сама собою приидет, и елико аще вложиши, толико отидет.

рг~и. Вещество домашнее есть сосуды и брашна: вещество же ума тщеславие и сласть.

рд~и. Пространство сердца есть упование на Бога, теснота же его попечение телесное.

ре~и. Едина и неизменна есть благодать духа, действует же в коемждо особь, якоже хощет.

рз~и. Якоже дождь излившися на землю, произрастениям приличное подает качество, сладким сладость, крепким же крепость: тако и благодать, в сердца верных непреложне входящая, приличествующыя добродетелем действия дарует.

рз~и. Алчущему Христа ради бывает пища, жаждущему сладчайшее питие, зябнущему одежда, труждающемуся покой, молящемуся извествование, и плачущему утешение.

ри~и. Егда убо услышиши писание глаголющее о святем дусе, яко седе на едином коемждо от апостолов, или нападе на пророка, или действует, или оскорбляемь есть, или угашаемь, или раздражаемь: и паки, овех убо начаток имущих, овех же исполнь сущих духа свята: то не сечение, или преложение, или изменение некое да разумееши о дусе, но веруй, имже образом предрекохом, непреложна, неизменна и всесильна его быти. Темже и в действиях пребывает, еже есть, и комуждо подобающее хранит боголепне. Той бо, якоже солнце, на крестившыяся совершенне излияся: кийждо же от нас по колику помрачающыя страсти возненавидев отемлет, по мере сей просвещается: а по колику любя тыя помышляет о них, подобне помрачается.

рф~и. Ненавидяй страсти, отемлет сих вины: в винах же оных пребываяй, от страстей и не хотя ратуемь бывает.

р~к. Егда лукавыя помыслы в нас действуют, самих себе, а не отеческий грех да обвиняем.

(с. 72)

рк~а. Корения помыслов суть явственныя злобы, яже руками, и ногами, и усты защищаем выну.

рк~в. Невозможно приобщатися страсти в мысли, нелюбящему вин сея.

рк~г. Кто бо стыд презирая, тщеславию приобщается; или кто уничижение любя, безчестием смущается; кто же сердце сокрушенно и смиренно имея, сласть плотскую приемлет; или кто Христу веруя, печется о привременных, или ратуется;

рк~д. Отметаемый от некоего, и ниже словом, ниже мыслию со отмещущим нелюбопрящийся, разум истинный стяжа, и веру твердую показует владыце.

рк~е. Лживи сынове человечестии в мерилех, еже неправдовати{псал. кс~а, ст. и~.}, для коегождо праведное Богови хранящу.

рк~з. Аще ниже обидящу есть избыточествие, ниже обидимому лишение: образом убо ходит человек, обаче всуе мятется{псал. л~и, ст. з~.}.

рк~з. Егда увидиши кого во многих безчестиях болезнующа, веждь, яко помыслы тщеславия насытився, неприятне сердечных семен жнет рукояти.

рк~и. Телесными сластьми паче подобающаго насладивыйся, сторичными болезньми вознаградит избыточествие.

рк~ф. Начальник послушнику должен есть глаголати должное: егда же преслушает его, наведение зол предвозвещати.

р~л. Обидимый от некоего, и не изыскуяй от обидящаго, сею частию верует Христови, и сторицею приемлет в веце сем, и живот вечный наследствует.

рл~а. Память божия есть болезнь сердца, о благочестии бываема: всяк же забываяй Бога, сладостраствует и безболезнен бывает.

рл~в. Не глаголи, яко безстрастный скорбети не может: аще бо не о себе, но о ближнем сие творити должен есть.

(с. 73)

рл~г. Егда враг бывших в забвении согрешений многая удержит рукописания: тогда и в памяти таяжде творити должника понуждает, закон греховный благословне во зло употребляя.

рл~д. Аще хощеши выну поминати Бога, не отрини наведения, яко неправедныя, но яко праведно находящыя терпи. Терпение бо каждым случаем память возбуждает, оставление же умаляет умное сердца мудрование, и отрадою забвение производит.

рл~е. Аще хощеши от Господа покрытися грехом твоим, да не яве сотвориши человеком, аще имаши добродетель. Еже бо аще содеваем в сих, сие и во онех Бог делает.

рл~з. Сокрыв добродетель, не возносися, яко правду совершаяй. Правда бо есть не точию сокрывати добрая, но и ни о чем же от запрещенных не помышляти.

рл~з. Не радуйся, егда благосотвориши кому, но егда непамятозлобне претерпиши последствующее сопротивление. Имже бо образом нощи дни, тако злобы благотворения преемствуют.

рл~и. Тщеславие, сребролюбие и сласть, нескверно благотворение пребыти не оставляют, аще не первее сия страхом божиим низпадут.

рл~ф. В невольных болезнех милость божия сокровена есть, терпящаго к покаянию влекущая, и избавляющая от вечныя муки.

р~м. Нецыи творяще заповеди, на весах противу грехов извесити оныя ожидают: нецыи же теми умершаго о гресех наших умилостивляют. Взыскати подобает, кто о них имать правое мудрование.

рм~а. Страх геенны, и любовь царствия подают терпение скорбей, и сие не от себе, но от ведущаго помышления наша.

рм~в. Веруяй будущым. здешних сладостей неистязательне удаляется: неверуяй же, сладостен и безболезнен бывает.

(с. 74)

рм~г. Да не речеши, како сладостраствовати будет убогий, не имея виновных сего: может бо иный и помыслами окаяннее сладостраствовати.

рм~д. Иное есть разум вещей, и иное разум истины. Елико разнствует от луны солнце, толико второе перваго полезнейше есть.

рм~е. Разум вещей по мере делания заповедей прибывает: разум же истины, по мере надежды на Христа.

рм~з. Аще хощеши спастися, и в разум истины приити, покушайся всегда превосходити чувственная, и единою надеждою прилеплятися Богу. Тако бо неволею уклоняяся, обрящеши начала и власти, прилогами брань творяща с тобою. Сия же молитвою побеждая, и пребывая благонадежен, имети будеши благодать божию, от будущаго гнева избавляющую тя.

рм~з. Разумеяй таинственне реченное от святаго павла, глаголавшаго, брани быти к духовом злобы, увесть и притчу господню, юже глаголаше о том, яко подобает всегда молитися, и не стужати си.

рм~и. Закон образне шесть дней делати, в седмый же праздновати повелевает. Занеже души есть дело благотворение имением, сиречь делы: упражднение же ея и покой, продати вся и дати нищым, по словеси господню, и от нестяжания почившу во умнем пребывати уповании. В сей убо покой и павел со тщанием нас внити поощряет, глаголя: Потщимся внити во оный покой{Евр. гл. а~и, ст. а~.}.

рм~ф. Сия же рехом не заключающе будущая, ниже зде всеобщему воздаянию быти определяюще: но яко подобает первее в сердце имети действующую благодать святаго духа, и тако по мере внити в царствие небесное. Сие об\ъявляя и Господь глагола: царствие небесное внутрь вас есть{Лук. гл. з~и, ст. к~а.}. Сие и апостол глагола: есть вера уповаемых извещение{Евр. гл. а~и, ст. а~.}. И паки: тако тецыте, да (с. 75) постигнете{а~ Кор. гл. з~, ст. к~д.}. И паки: Искушайте себе, аще есте в вере: или не знаете, яко Иисус Христос живет в вас, разве точию чим неискусни есте{а~ Кор. гл. г~и, ст. е~.}.

р~н. Познавый истину, скорбным наведениям не сопротивляется: весть бо, яко ко страху божию наставляют человека.

рн~а. Древнии греси по виду воспомянувшеся вредят благонадежнаго. С печалию бо произшедше, от упования отлучают, безпечальне же из\ъобразившеся, древнюю внутрь скверну влагают.

рн~в. Егда ум отвержением самаго себе, удержит единомысленную надежду: тогда враг под\ предлогом исповедания прежде бывшая злая из\ъображает, да благодатию божиею забвенныя страсти воздвигнет, и отай обидит человека. Тогда бо и крепкий и страстоненавистный по нужде помрачится, смутився о содеянных. И аще мрачен еще и сластолюбив есть, всяко укоснит, и встраственне беседовати имать с прилоги, якоже предприятию обрестися таковой памяти, а не исповеданию.

рн~г. Аще хощеши Богу приносити исповедание неосужденное, не поминай по виду прилоги, но терпи доблественне наведение сих.

рн~д. Печали за преждебывшыя грехи находят, принося сродное всякому прегрешению.

рн~е. Разумный, и ведущий истину, не памятию содеянных, но терпение находящих исповедается Богу.

рн~з. Отвергши болезнь и безчестие, не обещавайся иными добродетелями каятися. Тщеславие бо и непоболение, работати греху, и правыми [делами] навыкоша.

рн~з. Якоже бо добродетель болезни и безчестия раждати обыкоша, тако и злобу сласти и тщеславия.

(с. 76)

рн~и. Всякая телесная сласть от предварительныя есть отрады: отраду же раждает неверие.

рн~ф. Сый под\ грехом, не может един одолети плотское мудрование: занеже раждежение непрестанное и лежащее во удесех имать.

р~кс. Страстным сущым молитися подобает и повиноватися. Едва бо возможно есть с помощию брань сотворити с предприятиями.

ркс~а. С повиновением и молитвою подвизаяйся волею, подвижник есть благохудожен, мысленную борьбу удалением от чувственных явственне показуя.

ркс~в. Не примиряяй с богом свою волю, запинается во своих начинаниях, и подручник супостатом бывает.

ркс~г. Егда увидиши двоих злых имущих друг ко другу любовь, веждь, яко един другому содействует в воли.

ркс~д. Высокомудрый и тщеславный приятне друг с другом примиряются: той бо тщеславнаго рабски подпадающа похваляет, сей же высокомудраго часте похваляема величает.

ркс~е. Боголюбивый слышатель от обоих получает пользу. Во благих свидетельствуемь, усерднейшим бывает, во злых же обличаемь, каятися понуждается. Подобает же нам по преуспеянию и житие имети, и по житию должни есмы Богови молитвы возносити.

ркс~з. Добро есть главнейшую содержати заповедь, и ни о чемже по виду пещися, ниже по виду молитися, но токмо искати царствия и слова божия. Аще же о коейждо потребе еще печемся, должни есмы и о коейждо молитися. Без\ молитвы бо что творяй или пекийся, неблагоуспешен бывает к концу дела. И сие есть, еже рече Господь: не можете без\ мене творити ничесоже{Иоан. гл. е~и, ст. е~.}.

(с. 77)

ркс~з. Пренебрегающаго заповедь о молитве, безместнейшая преслушания постигают, едино ко другому пресылающе его, якоже узника.

ркс~и. Настоящыя скорби чаянием будущих благ приемляй, разум истины обрете, и гнева и печали удобне избавится.

ркс~ф. Озлобление и безчестие за истину приемляй, апостольским путем шествует, взяв крест, и веригами облагаяся. Без\ сих же сердцу внимати покушаяйся, скитается умом, и впадает во искушения и сети диавольския.

р~о. Ни злыя помыслы без\ вин, ни вины без\ помыслов не возможно есть ратующему победити николиже: егда бо едино часне отмещем, не по мнозе другим во обоих содержимы бываем.

ро~а. От страха злострадания и поношения с человеки ратуяйся, или зде наведеньми излишно злостраждет, или в будущем веце немилостивно мучится.

ро~в. Всякое злое наведение возбранити хотяй, должен есть молитвою примирити с богом дела, и имети умне упование на него, попечение же о чувственных по силе пренебрегати.

ро~г. Егда обрящет диавол без\ нужды человека в телесных делех упражняющася, первее похищает корысти разума его, потом упование на Бога, яко главу отсецает.

ро~д. Аще когда постигнеши крепкое место чистыя молитвы, то разумение вещей, приносимое от врага, во время оно не приемли, да не большее погубиши. Лучше бо стрелами молитвы стреляти в него, долу негде заключенна, нежели беседовати с ним злая приносящим, и отвлекати нас от моления нань ухищряющимся.

ро~е. Разумение вещей во время искушения и уныния, пользует человеку, во время же молитвы повреждати навыче.

(с. 78)

ро~з. Получив жребий учити о Господе, и преслушаемь скорби умственне, и не смущайся явственне: скорбя бо не будеши осужден со преслушающим: смущаяся же в тойжде вещи, искушен будеши.

ро~з. Во время истолкования да не сокрыеши приличествующая присутствующым, благолепная яснее, жестокая же гадательне поведая.

ро~и. Не сущему в повиновении твоем да не представиши согрешение пред\ лицем. Сие бо власти есть паче, нежели совета.

ро~ф. Множественне глаголемая бывают всем полезна. Зане каждому своя в совести из\ъявляются.

р~п. Глаголяй право, должен есть и сам, яко от Бога приимати глаголы. Истина бо не глаголющаго есть, но действующаго Бога.

рп~а. Не имей прения с противляющимися истине, иже не признаются тебе послушными, да не ненависть возбудиши, по писанию.

рп~в. Послушнику противоглаголати, идеже не подобает, попущаяй, прельщает его во оной вещи, и обеты повиновения отвергати сотворяет.

рп~г. Со страхом божиим научаяй, и наказуяй согрешающаго, сопротивляющуюся согрешению добродетель себе стяжевает: злопомняй же и зловольне поношаяй, в подобную страсть по духовному впадает закону.

рп~д. Добре научивыйся закону, боится законоположника, и бояся его, уклоняется от всякаго зла.

рп~е. Не бывай двоязычен, инако словом: инако совестию будучи расположен: таковаго бо писание под\ клятвою поставляет.

рп~з. Иный истину глаголет, и от безумных ненавидимь бывает, по слову апостола: а иный лицемерствует, и за сие любимь бывает. обаче ни то, ни другое от воздаяний сих (с. 79) долговременно не бывает: занеже Господь во свое время комуждо подобающее воздаст.

рп~з. Будущая злая потребляти хотяй, настоящая сладце должен есть сносити. Тако бо умне пременяя одну вещь на другую, малыми болезньми великих избежит мучений.

рп~и. Затвори ум от самохваления, и помысл от высокомыслия, да не попущен будеши, и содееши противная: не бо от человека единаго совершается благое, но от всевидца Бога.

рп~ф. Всевидец Бог якоже делом нашым достойная наведения определяет: сице и помыслом и вольным разумениям.

р~ч. Невольные помыслы от предварительнаго греха произрастают, вольные же от самовластныя воли. Темже вторые виновны обретаются первых.

рч~а. Злым противу намерения прилучающымся мыслем печаль последует: темже и скоро они потребляются, сущым же по изволению, радость: темже и неудобопременяемы бывают.

рч~в. Сластолюбивый печалится о поречениях и злостраданиях: боголюбивый же о похвалениях и лихоимстве.

рч~г. Не познаваяй судеб божиих, окрест стремнинный путь преходит умом, и от всякаго ветра удобь низвращается: похваляемь возносится, и порицаемь огорчевается, пиршествуя блудствует, и злострадая плачет, разумея показыватися хощет таковым, и не разумея притворяется разумеющим, богатея кичится, и убожествуя лицемерствует, насытився дерзок бывает, и постяся тщеславится, со обличающими любит претися, и прощение ему подающым, яко несмысленным внимает.

рч~д. Аще кто убо благодатию Христовою разума истины и страха божия не стяжет, то не точию от страстей, но и от приключений люте уязвляемь бывает.

(с. 80)

рч~е. Егда разрешити хощеши вещь неудобопостигаемую, ищи о ней, что Богови угодно, и обрящеши решение тоя полезное.

рч~з. О нихже аще вещех благоволит Бог, сими и всяка тварь служит: а от нихже той отвращается, подобне и тварь сим сопротивляется.

рч~з. Сопротивляяйся печальным наведениям, противуратует, якоже не весть, повелению божию: приемляй же тая с разумом истинным, сей, по писанию, терпит Господа.

рч~и. Искушению нашедшу, не ищи, почто или чрез\ что прииде, но яко да оное благодарне и безпечальне, и непамятозлобне претерпиши.

рч~ф. Чуждое зло не прилагает греха, аще не приимем мы оное злыми мысльми.

с~. Аще несть удобно обрести благоугодивша без\ искушений, то благодарити подобает Бога о всяком приключении.

с~а. Аще не бы нощную ловитву оставил петр, не бы дневную получил: и аще не бы чувственне ослепл павел, не бы мысленне прозрел: и аще не бы яко хульник оклеветан был стефан, не бы отверзшымся ему небесем увидел Бога.

с~в. Якоже делание по Бозе, добродетель глаголется: тако и нечаянная скорбь, искушение именуется.

с~г. Бог авраама искушаше, то есть на пользу оскорбляше, не да уразумеет, каков есть: ведяше бо его ведяй вся прежде бытия: но яко да вину подаст к совершенной вере.

с~д. Всякая скорбь обличает уклонение воли: аще ли на десная преклоняется, или на шуяя. Сего ради случайною скорбию искушение именуется, причастнику подающи искус сокровенных желаний.

с~е. Страх божий понуждает нас брань творити со злобою: нам же ратующым, благодать божия ратует на ню.

(с. 81)

с~з. Премудрость есть, не точию естественным порядком уведети истину, но и сносити лукавство обидящих, яко свое. Зане в первой пребывающии к гордости возвышаются, до второй же достигшии смиренномудрие стяжевают.

с~з. Аще хощеши не стужаемь быти от лукавых помысл, уничижение души, и скорбь плоти приемли, и сие не частне, но во всяком времени, месте и вещи.

с~и. В скорбных вольне наказуемый, от невольных помысл не обладан будет: не приемляй же первых, от вторых, и не хотя пленяемь бывает.

с~ф. Егда обидиму тебе ожесточится утроба и сердце, не печалься, яко смотрительне подвижеся внутри преждележавшее: но радуяся низвращай привозникшыя помыслы, ведый, яко сим от прилога истребляемым, и злое по движении вкупе истреблятися обыче. Помыслом же учащающым, и оное ужножение приимати обыче.

с~и. Без\ сокрушения сердца невозможно есть совсем избавитися от злобы. Сокрушает же сердце тричастное воздержание, от сна, глаголю, и пищи, и телесныя отрады: излишество бо сих сладострастие влагает, сладострастие же приемлет лукавыя помыслы, и сопротивляется молитве, и приличествующему служению.

са~и. Повелевати братиею жребий приявший, храни чин твой, и да не прекословящих ради преумолчиши подобающая. В нихже они повинуются, мзду имети будеши ты за добродетель оных: а в нихже преслушают, совсем да отпустиши им, и приимеши равная от рекшаго: отпустите, и отпустится вам{Луки гл. з~, ст. л~з.}.

св~и. Торговли подобен есть всякий случай: ведый куплю содеяти, приобретет многая, неведый же урон терпит.

(с. 82)

сг~и. Неслушающагося от единаго слова, не нуди с любопрением, но приобретение, еже отверже он, ты стяжи себе. Множае бо исправления онаго воспользует тебя незлобие.

сд~и. Егда вред единаго ко многим относится: тогда не подобает долготерпети, ниже искати своея пользы, но многих, да спасутся. Занеже многочастная добродетель единочастныя полезнее есть.

се~и. Аще кто впадет в коелибо согрешение, и не будет печалитися по мере согрешения, удобь паки в туюжде впадает мрежу.

сз~и. Якоже львица к юнице любовне не приступает: тако безстудие не приемлет приязненне по Бозе печаль.

сз~и. Якоже с волком овца не сходится к чадородию: тако ниже с сытостию болезнь сердечная к зачатию добродетелей.

си~и. Никтоже может болезнь и печаль имети по Бозе, аще не первее вины сих возлюбит.

сф~и. Страх божий и обличение внутрь вмещают печаль: воздержание же и бдение приобщаются болезни.

с~к. Писательными заповедьми и учении не наказуемый, бичем конским и рожном ослиным погнан будет. Аще же и сия отринет, броздою и уздою по челюстем, приведен будет.

ск~а. От малых удобь побеждаемый, и великими по нужде порабощен будет: презираяй же сия, великим о Господе сопротивустанет.

ск~в. Не покушайся обличеньми пользовати хвалящемуся добродетелями. Зане тойжде и любопоказателен и истиннолюбец быти не может.

ск~г. Всякий глагол Христов милость, и правду, и премудрость являет божию, и силу сих посредством слуха влагает в слушающих сладце: темже и немилостивии, и неправедницы не сладостне слушая, премудрость божию познати не (с. 83) возмогоша, но и учащаго оной распяша. И мы убо да смотрим, сладце ли его слушаем. Той бо рече: Любяй мя, заповеди моя соблюдет: и возлюблен будет отцем моим, и аз возлюблю его, и явлюся ему сам{Иоан. гл. д~и, ст. е~и и к~а.}. Видиши ли, како явление свое в заповедех сокрыл есть; все убо заповеди обдержит любовь к Богу и ближнему, яже от удаления веществ, и от безмолвия помыслов составляется.

ск~д. Сие ведый Господь заповедует нам, глаголя: Не пецытеся о утреннем{Матф. з~, ст. л~д.}: да и праведно. От веществ бо и попечения о них не избавивыйся, лукавых помысл како избавится; помыслы же содержимый, како увидит под\ сими кроющийся грех вещественный, иже есть тьма и мгла души, от лукавых мыслей и деяний приемляй начало; диаволу прилогом не нудительным искушающу, и начало показующу, человеку же сластолюбием и тщеславием сладце приобщившуся, аще по разсуждению и не хотяше, но по действу услаждашеся и приемляше. Сего же обдержительнаго греха не уведевый, когда помолився о нем очистится; Не очистивыйся же, како обрящет место чистаго естества{Иезек. гл. л~з, ст. к~з.}; Сего же не обретый, како увидит внутренний дом Христов{Захар. гл. в~, ст.и~. Иоан. гл. д~и, ст. к~г. а~ Кор. гл. г~, ст. з~и.}; Понеже дом есмы божий, по пророческому и евангельскому и апостольскому словеси.

ск~е. Подобает убо предреченным порядком искати, дабы обрести дом сей, и молитвою неотступно толцати, яко да или зде, или во исходе отверзет нам Владыка, и да не вознерадевшым речет: Не вем вас, откуду есте{Луки гл. г~и, ст. к~е.}. Не точию же должни есмы просити и прияти, но и данное сохранити. Суть бо нецыи, иже и по приятии погубиша. Темже предреченных вещей простое разумение, или случательный искус, может быть, и позде наченшии учитися, и юнии имеют: продолжительное же с терпением делание едва и благоговейнии от (с. 84) старцев имеют, и многоискуснии множицею оное невниманием погубльшии, и вольными труды паки взыскавшии, и обретшии. Сие убо и мы творити не престанем, дондеже оное не отемлемо стяжем.

ск~з. Сия духовнаго закона оправдания, из\ многих немногая познахом, имже и великий псалмопевец непрестанно советует научатися, и творити оная часто поющым о Господе Иисусе. Тому слава и держава, и поклонение подобает ныне, и во веки, аминь.
