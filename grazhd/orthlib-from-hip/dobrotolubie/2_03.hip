<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

(с. 323)

Преподобный отец наш никифор, в святоименитей горе афонстей поприще постнических подвигов совершивший, мало прежде тысящи трех сот четыредесятаго лета процвете, учитель и тайноводитель высокаго учения любомудрия подвижническаго бе григорию фессалонийскому, якоже сам негде о нем повествует. По безмолвию же безпопечительному себе точию прилежя, чрез\ предварительное соединение самаго себя с собою, со премирным и верховным повелителем соединився неизреченно, блаженное от того, состоящее в сердце, просвещение благодати почувствовал. Неподражаемаго убо образа обожения и боготворнаго дара сам же первее оттоле богатне исполнився, сей дар и нам, блаженный настоящею своею книжицею, аще хощем равных с ним сподобитися почестей, отечески и довольственне сообщил, в нейже собравши из\ жития святых отец места, из\ъясняющыя киимлибо образом пользу трезвения, внимания и молитвы, приложивши же от себя и естественное и искусственное воистинну художество, яко лучшаго никто и примыслить не могл бы, художество, привведение ума, чрез\ ноздренное вдыхание внутрь сердца, и по нем призывание Господа Иисуса, яко мерило праведнейшее священнаго трезвения, и лествицу чистыя и неразсеянныя молитвы, и проистекающих от нея благ, желающым спастися, первый он поставил, яко новый некий веселеил, устроивши архитектонством духовным.

Восходите убо, восходите, елицы желание имате вселитися в вас Христу, и во образ святаго духа преобразитися от славы в славу хощете, и последовательно обоготворитися, и спасаемых светлаго достояния сподобитися.

(с. 324)

Никифора монашествующаго

Слово,

о трезвении, и хранении сердца, исполненное немалыя пользы.

Елицы великолепное Cпаса нашего Иисуса Христа божественное светоявление улучити желаете: елицы пренебесный огнь сердечне в чувствии восприяти хощете: елицы с богом примирение искусом и чувством улучити тщитеся: елицы для обретения и стяжания сокровища, на селе сердец ваших сокровеннаго, вся мирская остависте: елицы свещам душевным светло возжещися от ныне хощете, и настоящих всех отрекостеся: елицы разумом и искусом царствие небесное, внутрь вас сущее, познати и прияти хощете: приидите, и повем вам вечнаго, паче же небеснаго жития науку, или паче художество, без\ труда и поту в пристанище безстрастия делателя своего вводящее, ниединыя прелести или падения от бесов небоящееся, тогда же точию упадающее, егда вне жизни, ейже вас поучаю, далече негде преслушания ради пребываем. Якоже древле и адам заповедь божию презрев, со змием же содружився, и верным его почет, плода прелести до пресыщения насытився, во глубину смерти, тьмы и тления бедственне себя и потомков своих всех низверже. Возведитеся убо, паче же истиннее рещи, возвратимся к себе, братие, совета змиева и приложения ко пресмыкающымся долу до конца отвращающеся. Несть бо мощно (с. 325) с богом примирение и свойство инако нам получити, аще не первее к себе, елико можем, возвратимся, или паче внидем. Преславно бо от обложения мирскаго и суетнаго попечения себе отторгати, сущее же внутрь нас царствие небесное неослабно содержати. Сего бо ради хитрость хитростей и художество художеств, монашеское жительство наименовася: занеже преподобное сие житие нетленныя сии вещи нам подает, да в оных ум наш, от лучших удаливше, низпогребем, но странная некая и неизреченная благая обещает, яже око не виде и ухо не слыша, и на сердце человеку не взыдоша.{а~ Коринф. гл. в~, ст. а~.} И отсюду несть наша брань к плоти и крови, но к началом, и ко властем, и к миродержителем тьмы века сего.{Ефес. гл. з~, ст. в~и.} Аще убо тьма есть настоящий век, бежим от него, бежим помышляюще, яко ничтоже обще есть нам со врагом божиим. Хотяй бо другом быти ему, враг божий бывает, врагу же божию бывшу кто помощи может; Сего ради подражаим отцем нашым, и сущее внутрь сердец наших сокровище, якоже и они, взыщем, и сие обретше держим зело крепце, делающе оное и храняще. На сие бо от начала учинихомся. Аще же кто другий никодим явится любопряся в сем, и глаголя: како может кто, в сердце вшед, тамо делати или пребывати, якоже оной спасителю противоглаголаше: Како может кто во утробу матере своея второе внити и родитися стар сый; услышит и сей, яко дух, идеже хощет, дышет:{Иоан. гл. г~, ст. д~ и и~.} и аще о вещех действенных сице сомневаемся не верующе, како вещи умозрительныя нам постижими будут; К умозрению бо восхождение есть действенность. Но понеже без\ письменных доказаний известитися сице неверующему не возможно: то жития святых, и письменныя оных изложения, в пользу многим, в сем слове поместим, да от сего извещаяйся всякое сомнение отринет. Свыше же от самаго великаго отца нашего слово (с. 326) начавше, к последующым прейдем, елико мне возможно, словеса и деяния сих от части собравше, для уверения приложим.

Из\ жития преподобнаго отца нашего антониа.

Идяху некогда к авве антонию два брата: и оскудевшей им воде на пути, един умре, другий же близ\ бе смерти: не ктому убо могий путешествовати, лег и сей на земли, чая смерти. Антоний же седя на горе, воззвавши двоих иноков, случися бо тамо сим быти, понуди сих, глаголя: приимите корчаг воды, и тецыте путем ко египту: двоим бо грядущым, един уже скончася: другий же имеет умрети, аще не поспешите. Сие бо молящуся ми явися. Пришедше убо иноки, обретоша единаго лежаща мертва, и погребоша: другаго же возставиша водою, и приведоша к старцу, бе бо разстояние на день пути. Аще же вопросит кто, почто не прежде кончины онаго рече старец; не право вопрошает, тако глаголя: не бо антониа бе суд о смерти, но Бога, и об\ оном судившаго, и о сем открывшаго: антониево же точию сие чудо бе, яко на горе седя, имеяше сердце трезвящееся, и Господа показующа ему дальняя. Видиши ли, яко антоний, занеже трезвися сердцем, боговидец и предзритель бысть; В сердце бо является Бог уму, в начале, якоже глаголет иоанн лествичник, яко огнь очищаяй любителя, потом же яко свет просвещаяй ум, и боговидным делаяй, но к последующым слово да преходит.

От жития святаго феодосиа, общежития начальника.

Тако божественный феодосий сладостною любви стрелою уязвляшеся, и тако оными узами содержашеся, якоже высокую сию и божественную заповедь: возлюбиши Господа Бога твоего (с. 327) от всего сердца твоего, и от всея души твоея, и от всея мысли твоея,{Луки гл. и~, ст. к~з.} делами исполняше, еже иначе не может быти, точию естественным силам души, ни к чему иному от настоящих вещей не простирающымся, разве к вожделению создателя. Сии убо умныя, глаголю действия. Темже и егда моляше, многим страшен бе, и егда прельщание, вожделен и сладостен всем. Кто тако преполезен и со многими беседуя, и кто тако предоволен внушати, еже чувства во едино собирати и внутрь устрояти, якоже в множайшей тишине провождати лета посреде смятений, нежели в тишине и единаковым быти и в народе, и уединятися;

Се великий сей феодосий, занеже чувства во едино собираше, и внутрь вводяше, уязвлен бысть любовию ко творцу.

От жития святаго арсениа.

Сего же чудный арсений охраняшеся, да ни стязаний письменных не предлагати, ниже послания посылати, не яко не можаше, како бо не возможно тому, емуже благоглаголати тако удобно, якоже другим просто глаголати; Но сии суть реченнаго вины: навыкновение к молчанию и отвращение от того, дабы показыватися. Сего ради аще и в церквах, аще и в собраниях, вельми тщашеся, да ниже видети некиих, ниже самому от других видиму быти: но за столпом, или за другою преградою стояше и укрывашеся, и от смешения со другими таяшеся невидимым, яко внимати себе хотяше, и внутрь ум собирати, и сице удобно ко Богу возноситися. Тако божественный сей муж, земный ангел, внутрь собирает ум, да оттуду удобно ко Богу возносится.

От жития святаго павла латрскаго.

Божественный павел в горах и пустынях выну живяше: зверей же диких, яко соседов и сопиршников имеяше: (с. 328) иногда же и в лавру сходя, посещения удостоиваше братию. увещеваше же и учаше не малодушествовати, ниже нерадети о болезненных добродетели делех: но со вниманием всяким и разсуждением, евангельскаго жительствования держатися, и духовом злобы благодушно противоборствовати. Сверх же сего и художество им поведа, имже сильни будут от предприятий страстных отучатися, и посеяний страстей отвращатися. Оле! како божественный сей отец художеству учеников неведущих поучает, да сим отвращати могут прилоги страстей; Не иное же бе оное, точию блюдение ума. Сего бо художества есть дело то, а не иного. Но далее слово да простирается.

От жития святаго саввы.

Егда видяше божественный савва отрекшася, и правилу монашескаго жития совершенно из\ъучившася, и с сопротивными помыслы претися, и ум уже свой блюсти могуща, сверх же сего и память мирских вещей весьма из\ мысли изгнавша: тогда в лавре даваше келлию, аще немощное имать тело и недужное: аще же здрав есть и благомощен, повелеваше и келлию строити. Видиши ли, како божественный савва хранения ума требоваше от учеников, и тако дая келлии позволяше во оных седети; что сотворим мы, праздно в келлиях седящии, и ниже ведущии, аще есть блюдение ума;

От жития аввы агафона.

Брат вопроси авву агафона, глаголя: рцы ми, авва, что больше, телесный труд, или внутренних блюдение; И рече: подобен есть человек древу: телесный труд, листвие суть, хранение же внутренних, плод есть. Понеже убо по писанию, всяко древо, не творящее плода добра посекается, и во огнь вметается:{Луки гл. г~, ст. ф~.} яве, яко о плодах все наше тщание долженствует (с. 329) быти, то есть, о хранении ума: потребен же и покров лиственный, и благоукрашение, яже суть телесный труд. О чудесе! како святый сей противу всех неимущих блюдения ума, единым же деланием хвалящихся, изрече: всяко древо не творящее плода, сиречь блюдения ума: имущее же листвие точию, сиречь делание, отсекается и во огнь вметается; Страшно твое, отче, изречение!

Аввы марка к николаю.

Аще убо хощеши, чадо, светильник свой умнаго света духовнаго разума внутрь уду имети, да непреткновенно во глубочайшей нощи века сего ходити возможеши, и да от Господа стопы твоя направятся, яко да пути евангельскаго восхощеши зело, по прореченному словеси, то есть, с верою горячайшею причастник быти от вожделения и молитвы совершенных евангельских заповедей господних: покажу ти художество чудное, и вымышление духовнаго образа, не телеснаго труда или подвига требующее, но духовнаго ума и внимательныя мысли требущее, страхом и любовию божиею поспешествуемое, имже вымышлением полк вражеский удобь победити возможеши. Аще убо хощеши над\ страстьми победу одержати, молитвою и содейством божиим, быв в себе, и во глубину сердца входя, изследуй сильных сих трех исполинов: забвение, глаголю, уныние и неведение, подкрепляющыя мысленных иноплеменников, чрез\ нихже прочия страсти злобы входя, действуют и живут, и усиливаются в душах сластолюбивых: и многим вниманием и прилежанием ума с горнею помощию, обретши тако многим неведомая, возможеши великим вниманием и молитвою избавитися злых исполинов. От усердия бо к истинному разуму, к памятованию слова божия, и ко благому согласию, тщащагося утвердитися в сердце действующею благодатию, и прилежно хранящагося, след (с. 330) забвения, неведения и уныния в сердце изчезает. Видиши ли согласие духовных глагол; видиши ли, како ясное открывают они ведение внимания; Впрочем виждь и предлежащих отцев, яковая и сии нам глаголют.

Святаго иоанна лествичника.

Безмолвник есть любопряйся безтелесное в телесном доме заграждати, еже есть преславно. Безмолвник есть рекий: Аз сплю, а сердце мое бдит,{Песнь песн. гл. е~, ст. в~.} заключай дверь келлии от тела, дверь языка от вещания, и внутреннюю дверь от духов лукавых. Седя на высоте блюди, аще искусен еси, и виждь тогда, како, когда, откуду, колицы и яковы татие внити и украсти гроздие грядут; утрудивыйся назиратель востав помолится, и паки сед, тогожде дела мужественне емлется. Иное есть хранение помыслов, и другое блюдение ума: елико отстоят востоцы от запад, толико второе от перваго, и труднейше онаго есть. Якоже оружия царския, в некоем месте лежащыя, видя татие не просто наступают: тако и присовокупивый к сердцу молитву, не просто от мысленных разбойник крадомь бывает. Веси ли глаголы из\ъявляющыя чудное делание великаго сего отца; Но мы, яко во тьме проходящии, и поверх душеполезных словес духовных, яко в нощной брани ходящии, добровольно глухими делаяся, сия преходим. Но виждь и предлежащих отцев, елика они описуют нам, путеводительствующая ко трезвению.

Аввы исаии.

Егда кто отлучит себе от шуих, и увесть совершенно вся согрешения, яже сотвори противу Бога, зане не видит грехов, аще не отлучится от них отлучением горестным, достигши (с. 331) сея меры, обрящет плачь и молитву, и еже срамлятися пред\ богом, поминая лукавое дружество страстей. Подвизаимся убо, братие, по силе нашей, и содействовати будет к по множеству милости своея. И аще не сохраним сердце наше, якоже отцы наши, хотя потщимся сохранити телеса наша, якоже требует Бог безгрешно: и веруем яко во время глада, имущаго постигнути нас, сотворит с нами милость, якоже и со святыми своими. утешает здесь великий сей отец, немощнейшым глаголя: аще и не сохраним сердце наше, якоже отцы наши, хотя телеса наша соблюдем безгрешна, якоже требует Бог: и сотворит и с нами милость. Многое благоутробие сего отца и снисхождение!

Макариа великаго.

Главнейшее дело подвижника есть сие, дабы вшед в сердце свое, сотворил брань с сатаною, и возненавидел его, и противоборствуя помыслом его, ратовал на него. Аще кто по видимому хранит тело свое от тления и блуда, внутрь же прелюбодействует пред\ богом, и блудодействует помыслы, ниединыя обрете пользы от девственнаго тела. Писано бо есть: Всяк, иже воззрит на жену, ко еже вожделети ея, уже любодействова в сердце.{Матф. е~, ст. к~и.} Есть бо блуд, телом совершаемый: и есть блуд, егда душа приобщается сатане. Мнится великий сей отец противлятися словесем вышереченнаго отца аввы исаии: но нет. Ибо и он, якоже требует Бог, увещавает нас сохранити телеса наша: требует же не телесныя точию чистоты, но и духовныя, и сице от евангельских заповедей таяжде нам предлагает.

Диадоха.

Пребывающий выну в сердце своем, отходит совершенно от красот житейских. Духом бо ходя, похоти плотския (с. 332) ведети не может. Занеже сицевый под\ стражею добродетелей ходит, добродетели оныя, якоже привратники имея. Почему и недействительны бывают тогда бесовския коварства над\ ним. Добре рече святитель сей, яко недействительны пребывают коварства вражеския, егда во глубине сердца нашего пребываем, и толико множае, елико более тамо укосневаем. Но веси, яко не достанет ми времени, хотящу к настоящему повествованию всех отцев приводити словеса. Темже о едином или двух упомянувши, к концу слова обращуся.

Исаака Сирина.

Потщися внити во внутреннее сокровище твое. и узриши сокровище небесное. Едино бо есть сие, и оное: и во едино входя, узриши и то и другое. Лествица царствия онаго внутрь тебя есть сокровенна, сиречь, в душе твоей. Омой убо себя от греха, и обрящеши тамо степени, имиже восходити возможеши.

Карпафиа.

Многии подвиг и труд потребен в молитвах, яко да обрящем несмущенное состояние мысли, другое некое сердечное небо, идеже живет Христос, якоже глаголет апостол: или не весте, яко Христос живет в вас, разве точию неискусни есте;{в~ Корин. гл. г~и, ст. е~.}

Симеона Богослова.

Свободу обрете диавол со бесы, отнележе преслушанием содела человека изгнанным из\ рая, и отлученным от Бога, колебати умне и в нощи и во дни словесность всякаго человека, оваго много, оваго мало, и оваго множае: и не иначе возможно оградитися уму, точию памятию божиею всегдашнею. (с. 333) Дондеже силою креста впечатлеется в сердце память божия, сицевый непоколебимо утвердит ту словесность. К сему бо ведет мысленный подвиг, имже кийждо от христиан подвизатися, к поприщу веры Христовой облечеся: аще же ни, всуе подвизатися будет. Сицеваго подвига ради всякое и многоразличное обучение имать всяк злостраждущий Бога ради, да преклонит благоутробие божие, и возвратит он ему первое достоинство оное, и да впечатлеется во уме Христос, якоже глаголет апостол: чадца моя, имиже паки болезную, дондеже вообразится Христос в вас.{Галат. гл. д~, ст. ф~и.} Научистеся ли, братие, яко есть художество духовное, или образ обучения, скоро делателя своего к безстрастию и боговидению возводящее; Известистеся ли, яко всякое делание за листвие древесное безплодное вменяет Бог; и яко всякой душе, не имущей блюдения ума, всуе вся прилучаются; поспешим убо, да не безплодни скончавшеся, раскаеватися будем безполезне.

Воп. От настоящаго убо сочинения познаем, кое бе делание благоугодивших Господеви, и яко есть некое делание, от страстей душу скоро избавляющее и с любовию божиею связующее, еже потребно всякому о Христе воинствующему, в сем мы не сомневаемся, но и вельми уверихомся. Что же есть внимание, и како сподобляется кто сие обрести, молим научити нас. Со всем бо таковой вещи не научени есмы.

Отв. О имени Господа нашего Иисуса Христа рекшаго: без\ мене не можете творити ничесоже.{Иоан. гл. е~и, ст. е~.} Сего в помощника и содейственника призвав, по силе показати покушуся, что есть внимание, и како оное, Богу хотящу, исправитися может.

Тогожде Никифора.

Внимание ови от святых отец блюдение ума рекоша, инии же сердечное хранение, друзии же трезвение, инии мысленное безмолвие, (с. 334) и инии инако. Вся же сия едино и тоежде являют, якоже бы кто рече, хлеб, и рече, укрух и кусок: сице и о сих разумевай. Что же есть внимание, и кия суть свойства его, тщательно поучися. Внимание есть чистаго покаяния познание: внимание есть души воззвание, ненависть мира, и к Богу восхождение: внимание есть отвержение греха, и добродетели восприятие: внимание есть несумненное извещение в прощении грехов: внимание есть начало умозрения, паче же вина зрения: сим бо Бог приникши является уму. Внимание есть несмущение ума, или паче твердость его, милостию божиею душе дарованная: внимание есть низложение помыслов, памяти же божия храм, и находящих терпения сокровищехранитель: внимание виновно веры, надежды и любве. Аще бо кто не бы веровал, не бы отвне находящыя печали восприимал, и аще не бы любезне печали восприимал, не бы рекл господни: заступник мой еси и прибежище мое:{псал. ч~, ст. в~.} и аще не бы вышняго положил прибежище, не бы в персех любве божия был. Сие убо из\ великих величайшее делание от учения, паче во многих, или и во всех бывает. Редкие бо, ненаученне усильным деланием и теплою верою, получают от Бога сие: и редкость несть закон. Сего ради потреба искати наставника непрелестна, да воображением онаго, прилучающымся нам от внимания десным и шуиим умалениям и превосхождениям, от лукаваго вводимым, научаемся и наставляемся от него: явленна бо нам творит от того, еже пострада сам искусився, и безсомнительно умный сей путь показует, и сице удобно совершаем мы оный. Аще ли же наставника несть, потреба искати болезненно. Аще не обретается, Бога призвав в сокрушении духа и слезах, и с нестяжанием, сему помолився, твори, еже глаголю ти. Веси, яко дыхание, имже дышем, воздух сей есть: издыхаем же его не иным чем, (с. 335) точию сердцем. Сие бо виновно есть жизни и теплоты телесныя. Привлекает убо сердце дух, да теплоту свою дыханием вон испустит, себе же благорастворение подаст. Виновно же сего устроения, или паче служитель есть легкое, еже редким от творца создавшися, якоже некая цевница, удобь вводит и изводит содержимое. Сице сердце, хладное привлекая духом, теплое же изреяя, сиречь чин, имже устроися к составлению животнаго, непреступно соблюдает. Ты убо сед, и собрав твой ум, введи его в ноздренный путь, идеже дух в сердце входит, и @рей{@движи} его, и понуди снити со вдыхаемым духом в сердце. Вшедшу же ему тамо не ктому невесела и нерадостна будут ти, яже по сих. Но якоже муж некий от своего дому отшед, егда возратится, не весть, что бы такое и был он от радости, яко сподобися со чады и женою срестися: сице и ум, внегда с душею соединится, неизреченныя сладости и веселия исполняется. Темже да сотвориши убо обыкнути брате. ум не скоро оттуду исходити: зело бо в начале унывает от внутренняго созаключения и тесноты. Егда же обыкнет, не ктому любит обноситися вне: царствие бо небесное внутрь нас есть, еже тамо обзирая, и чистою молитвою взыскуя, внешняя вся мерзка вменяет, и ненавистна. Аще убо исперва, якоже речеся, умом внидеши в сердечное место, еже ти показах, воздаждь благодарение Богу, и прослави и взыграй, и держися сего делания выну, и оно научит тя, яже не веси. Потребно же ти и сему научитися, яко тамо уму твоему сущу, не подобает молчати и праздну стояти, но сии глаголы: Господи Иисусе Христе сыне божий, помилуй мя! имети дело, и поучение непрестанное, и никогдаже от сего преставати. Сие бо содержа ум невысящимся, показует его неприступна прилогам вражиим, и неприкосновенна, и к любви и желанию божественному по всяк день возводит. (с. 336) Аще ли же много потрудився, о брате, не возможеши внити во страны сердца, якоже ти повелехом, твори, еже глаголю ти, и обрящеши, Богу содействующу, искомое. Веси, яко словесность всякаго человека во персех есть. Внутрь бо персей молчащым устнам нашым, тамо глаголем, советуем, и молитвы творим, и псалмопения и ина некая. Сей убо словесности, отявши всякий помысл от нея (можеши бо, аще хощеши), даждь глаголати сие: Господи Иисусе Христе сыне божий, помилуй мя! и понудися сие, вместо иныя мысли, всегда внутрь вопити. Егда же сие на время удержиши, тогда отверзется ти чрез\ сие и сердечный вход, якоже ти написахом, кроме всякаго сомнения, якоже и мы искусом познахом. Приидет же тебе со многожелательным и сладостным вниманием, и весь добродетелей лик: любы, радость, мир и прочая, имиже оно вся прошения твоя исполнит о Христе Иисусе Господе нашем с нимже отцу и святому духу, слава, держава, честь и поклонение ныне и присно, и во веки веков, аминь.
