<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

(с. 501)

Евагрий, премудрый и ученый муж, процвете около трех сот осмидесятаго лета, от великаго василиа произведен быв в достоинство чтеца, от брата его григориа нисскаго рукоположен во диакона. Священным же словесем наказан бе от григориа богослова, при немже и архидиаконом бе, егда он правяше церковию константинопольскою, по свидетельству никифора каллиста в книге а~и, гл. м~в. Напоследок же отрекшися сущих в мире, в монашеское вступи житие. Быв же тонких понятий, и во изражении мыслей вельми сильный, многия и различныя сочинения остави, из\ коих настоящее к безмолвствующым слово, и главы его о различии страстей и помыслов предлагаемыя, яко вельми потребныя и полезныя, в настоящей книге положити судихом.

(с. 502)

Евагриа монаха образ иночества,

поучающий, како подобает подвижничествовати и безмолвствовати.

у иеремии речено есть: и ты да не поймеши себе жены на месте сем. Яко сия глаголет Господь о сынех и дщерех, раждающихся на месте сем: смертию болезненною погибнут.{Глава з~и, ст. а~ и след.} Сие показуют оныя слова, яко по апостолу: оженивыйся человек печется о мирских, како угодити жене, и разделися. И, посягшая жена печется о мирских, како угодити мужу.{а~ Кор. гл. з~, ст. л~г и л~д.} Отнюдуже яве, яко не точию о будущих по брачному житию сынех и дщерех у пророка речеся сие: смертию болезненною из\ъомрут,{Иерем. гл. з~и, ст. д~.} но и о раждающихся в сердце их сынех и дщерех, сиречь, плотских помыслех, и похотях, яко в болезненном, и немощном, и ослабном мудровании мира сего из\ъомрут и сии, и небеснаго живота не наследят. Не оженивыйся же, глаголет, печется о господних, како угодити Господеви,{а~ Кор. гл. з~, ст. л~в.} и присноцветущыя, и безсмертныя плоды вечнаго живота сотворит. Таков есть инок, и такому подобает быти иноку, удаляющуся от жены, не творящу сына, или дщери в месте предреченном, и воину такожде Христову быти ему невеществолюбиву, и безпопечительну, без\ всякаго мятежнаго (с. 503) помышления и деяния, якоже и апостол глаголет: никтоже воин бывая обязуется куплями житейскими, да воеводе угоден будет.{в~ Тим. гл. в~, ст. д~.} В сих наипаче да пребывает инок, все вещи мира сего оставивый, и ко красным, и добрым, безмолвия трофеам, победознамениям, текущий. Коль красен бо, и добр безмолвия подвиг! коль красен воистинну и добр! Иго бо сего есть благо, и бремя легко.{Матф. гл. а~и, ст. л~.} Радостно жительство, сладостно деяние. Хощеши ли убо, возлюбленне, уединенное житие восприяти, якоже есть, и ко трофеам безмолвия тещи; Остави тамо попечения мирская, и в сих сущая начала и власти, сиречь буди безвеществен, безстрастен, без\ всякия похоти, да чужд быв всякаго злообстояния, возможеши безмолвствовати добре. Аще бо кто от сих себя не отвратит, не возможет исправити сие жительствование. Брашен малых придерживайся, и удобонебрегомых, а не многих и удобопрелестных. Аще же и яко страннолюбия ради о многоценных помысл будет, остави сей помысл, отнюд не повинися ему. Коварствует бо сим враг, коварствует отлучити от безмолвия. Имаши Господа Иисуса укоряюща некако пекущуюся о таковых душу, марфу, и глаголюща, что о мнозе печешися и молвиши; едино есть на потребу,{Луки гл. и~, ст. м~а.} слушати повелевает, божественное слово, и потом без\ утруждения все обрящеши. Темже и абие прилагает глаголя: Мариа во благую часть избра, яже не отимется от нея.{Луки гл. и~, ст. м~в.} Имаши же и вдовицы сарептския пример, чем она пророка угостила. Аще бы и хлеб един имел ты, аще бы соль, аще бы воду, можеши сими сотворити страннолюбия мзду. Аще же и сих не имел бы, но токмо произволением благим приими страннаго, и слово благое ему преподаждь, такожде можеши страннолюбия мзду приобрести. Благо бо, глаголется, слово паче даяния (аввы дорофеа, лист (с. 504) ч~з на обороте). Таковая о милостыни подобает ти мудрствовати. Виждь убо, да не пожелаеши богатство имети для раздаяния убогим. Есть бо и сия прелесть лукаваго, к тщеславию часто приводящая, и в вину многопытства ввергающая ум. Имаши во евангелии от Господа Иисуса свидетельствуемую вдовицу двумя точию лептами, превзошедшую богатых произволение и силу. Вси бо, глаголет, от избытка ввергоша в сокровищное хранилище: сия же все имение свое.{Луки гл. к~а, ст. д~.} О одеждах же реку: не пожелай излишния имети одежды, точию потребныя для нужды телесной промышляй. Возверзи на Господа паче печаль твою, и той о тебе промыслит.{псал. н~д, ст. к~г. а~ Петр. гл. е~, ст. з~.} Той, глаголется бо печется о вас. Аще бы потребно было ястий, или одежд, не усрамися от других ти приносимая прияти: сие бо есть гордости вид. Аще же и сам в сих избыточествуеши, даждь лишающемуся. Тако Бог чадом своим удомостроятися хощет. Сего ради и апостол, к коринфяном пишя, о лишающихся глагола: ваше избыточествие во онех лишение, да и оных избыток будет в ваше лишение, яко да будет равенство, якоже писано, иже многое не преумножил есть: и иже малое не умалил.{в~ Кор. гл. и~, ст. д~и и е~и.} Имея убо подобающая для настоящаго времени, да не печешися о будущем времени, якоже о дни едином, о седмице или месяцех. Наступившу бо следующаго дни времени, подаст оно подобающая, ищущу ти наипаче царствия небеснаго, и правды божия. Ищите, глаголет бо Господь, царствия божия, и правды его, и сия вся приложатся вам.{Матф. гл. з~, ст. л~г.} Не стяжи отрока, да не когда враг, ради его, воздвигнет соблазн некий, и возмутит твою мысль пещися о многоценнейших ястиях. Не бо возможеши уже о себе токмо пещися. Аще бы пришел помысл, яко для телеснаго покоя, но лучшее помышляй духовный покой. Лучше бо есть воистинну, духовный покой (с. 505) телеснаго. Аще бы для потребы отрока пришло сие на мысль, не повинися сему. Несть бо сие наше дело, но других святых во общежитии отец. О своей единой пользе пекися, и образ безмолвия стяжевай. Не люби жити с людьми веществолюбивыми и злообдержимыми: или един живи, или со братиями невеществолюбивыми и единомудренными. С людьми бо веществолюбивыми и злообдержными живущий всяко приобщится и сам злообстояния их, и поработает человеческим повелениям, и беседам суетным, и иным всем лютым: гневу, печали, неистовым делом, страшным соблазном, попечениями{Здесь попечения и дружбы разумеются чрезмерныя и суетныя, или как здесь стоит, совращающыя человека с пути добродетели: известно бо, что заповеда апостол, а~ Тим. гл. е~, ст. д~ и и~.} о родителех, и дружбами со сродники да не совращен будеши. Но и сими самыми частых собеседований отрицайся, да не когда отимут келейное безмолвие, и во свои попечения приведут. Остави, глаголет Господь, мертвых погребсти своя мертвецы: ты же гряди по мне.{Матф. гл. и~, ст. к~г.} Аще же и келлиа, в нейже седиши, удобоодержима молвою будет, бежи, и ея не щади, да не ослабееши к ней по любви. Вся твори, вся чини, да како возможеши безмолвствовати, и безпопечителен быти, и тщися пребывати в воли божией, и во брани с невидимыми. Аще не можеши удобь безмолвствовати во стране твоей, обрати произволение твое ко странствию, и к сему побуждай твою мысль. Буди якоже некий купец изрядный, вся для безмолвия искушающий, и безмолвная и потребная всячески содержащий. обаче глаголю ти, странствие люби: свобождает бо тя от искушений сущих во своей стране, и пользою токмо безмолвия наслаждатися творит. Пребываний во граде убегай, и пустынныя терпи. Се бо, глаголет святый давид, удалихся бегая, и водворихся в пустыни.{псал. н~д, ст. и~.} Аще возможно, отнюд во град да не входиши: ничего бо нет благопотребнаго, ничего (с. 506) потребнаго, ничего полезнаго, да житие твое тамо видимо будет. Видех, глаголет паки тойже святый, беззаконие и пререкание во граде.{псал. н~д, ст. и~.} Безмолвных убо и уединенных ищи мест. Не устрашися гласа сих, аще бы и бесовская мечтания тамо увидел ты, не бойся, ниже да убежиши от поприща своея пользы. Безбоязненно претерпи, и узриши величия божия, заступление, промысл, и всякое иное извещение о спасении. Чаях бо, глаголет блаженный оный муж, спасающаго мя от малодушия и от бури.{псал. н~д, ст. ф~.} Да не победит парящая похоть произволение твое: парение бо похоти пременяет ум незлобив.{Прем. гл. д~, ст. в~и.} Многия сего ради бывают искушения. Бойся согрешения, и в келлии твоей тверд буди. Аще друзей имаши, бегай частых с ними собеседований: редце бо им собеседуя, благопотребен будеши. Аще же уразумееши от них бывающий тебе вред, отнюд да не приближишися им: друзей бо имети тебе подобает полезных, и пособствующих твоему житию. Бегай собеседований с людьми лукавыми и сварливыми, и ни со единым из\ сих да живеши, но и злых их предложений отрицайся: ниже бо Богу присвояются, ниже в нем пребывают. Мужие мирнии да будут друзи твои, братия духовнии, отцы святии. Сих бо тако и Господь нарицает, глаголя: Мати моя, и братия, и отцы сии суть, творящии волю отца моего, иже на небесех.{Марк. гл. г~, ст. л~е.} Со развлекающимися от попечений не водворяйся, ниже в пир иди с ними, да не когда тя к своим прелестям привлекут, и от художества безмолвия отведут: есть бо страсть сия в них. Не уклони ухо твое во словеса их, и помышлений сердца их не приими: суть бо поистинне вредни. К верным земли да будет ти прилежание, и желание сердца твоего к ревности сетования их. очи мои, глаголет бо давид: на верныя земли, посаждати я со мною.{псал. р~, ст. з~.} Аще же кто (с. 507) от жительствующих по любви божией пришедши к тебе, ясти звати тя будет, и хощеши ити, иди: но абие в келлию твою возвращайся. Аще возможно, кроме сего времени не спи николиже, да всегда с тобою пребудет безмолвия благодать, и келейнаго делания безпрепятственное имети будеши исправление. Не буди желатель добрых брашен и прелестей роскоши: питающаяся бо пространно, жива умерла,{а~ Тим. гл. е~, ст. з~.} якоже и апостол глаголет: не насыти чрева твоего брашны чуждыми, да не желание ти будет к сим, и ко внешним трапезам возбудят в тебе хотение. Речено бо есть: не прельщайтеся насыщением чрева.{Сирах. гл. л~а, ст. ф~и.} Аще же и часто из\ келлии твоея увидиши себя зовома, отрицайся: вредно бо есть вне келлии твоей частое пребывание. Отемлет благодать, помрачает мысль, изсушает желание. Виждь скудельный сосуд вина, укосневший в едином месте, и неколебимь стоящ, како приуготовляет вино светлое, крепкое и благовонное: аще же семо и овамо обносится, мутное, гнусное, всея вкупе худобы дрождныя неприятность показующее. В сему убо приближившися, тщися сохранити пользу. Пресекай многих без\ъобразия, да не ум твой помыслы обстоимь будет, и возмутит безмолвия образ. О рукоделии пекися, и сие имей, аще возможно, и днем и нощию, еже не отягчити кого, паче же и подавати, якоже увещавает и апостол павел,{в~ Кор. гл. ф~, ст. и~.} да сим дух уныния победиши, и другия все похоти вражеския умертвиши: прилежит бо праздности дух уныния. В похотех есть, якоже глаголет соломон, всяк праздный: от даяния и приятия не избежиши греха.{Прит. гл. г~и. ст. д~.} Аще убо продаеши, аще купуеши, малый некий праведный убыток себе приими, да не тщательными образы корыстолюбия к цене доведен будучи, во вредныя вины душевныя впадеши, в люрпрения, клятвопреступления и изменения словес твоих, и (с. 508) таковыми честное достоинство своея воли обезчестиши и посрамиши. Тако и ты помышляя, от даяния твоего и приятия твоего хранися. Аще же лучшее избереши, и сие ти возможно есть, да на другаго некоего вернаго мужа возверзеши твое попечение, да тако благодушен быв, благия и радостныя имети будеши упования. Сим тя тако увещавати весть потребно безмолвия образ. Днесь и прилагаемых потом во оном дел предложу ти разумение: ты же ми внемли, и твори, яже заповедаю ти. Седя в келлии твоей, собери твой ум, помяни день смерти, виждь тогда телесе умерщвление, помышляй о бедствии, приими труд, познай суету мира сего, и кротость, и тщание да возможеши присно пребывати в томже произволении безмолвия, и да не изнеможеши. Помяни же и нынешнее во аде состояние: помышляй, како суть тамо душы; в каком горестнейшем молчании; или в каком лютейшем стенании; в коликом страхе и тужении; и в каком чаянии непрестанныя болезни, душевных и некончаемых слез; Но и день воскресения и предстания к Богу помяни: помышляй страшное оное и грозное судище: воспоминай отложенная согрешающым, студ пред\ богом и Христом его: ангелами, архангелами, властьми и всеми человеки, и муки вся, огнь вечный, червь неумирающий, тартар, тьму, сверх всего сего скрежет зубов, страхи, и прочыя муки. Воспоминай и праведным отложенная благая, дерзновение к Богу отцу, и Христу его, ангелом, архангелом, властем, и всему народу, царствие, и дарования сего, радость, и наслаждение: обоя сия приводи себе на память: помышляя и о суде грешников сетуй, плачи, восприими плачевную мысль, бояся, да не и ты сам в сих будеши: помышляя же об\ отложенных праведным благих радуйся, веселися, и торжествуй, и сими потщися насладитися, оных же отчуждатися. Блюди, да не когда забудеши сия, аще в келлии твоей безмолвствуеши, аще гделибо вне, от памятования сих не отвращай мысли, яко да поне сими нечистых и вредных (с. 509) избежиши помыслов. Пост ти да будет, елика сила пред\ Господем: он беззакония твоя и согрешения очищает, чествует душу, освящает разум, бесы прогоняет, с богом быти устроевает. Единою же в день яждь, вторицею не пожелай, да не много иждивителен будеши, и возмутиши твое мудрование. Отсюду обиловати возможеши в делех благотворения, и страсти тела своего умертвити. Аще же прилучатся ти друзи, и потребно и вторицею и третицею ясти, не печалься, не сетуй: радуйся же паче, послушлив потребе бывши, и вторицею и третицею яждь, благодари Бога, яко закон любви исполнил, и яко самаго Бога имети будеши твоея пользы строителя. Прилучается же, яко и немощь телесная потребует дважды и трижды и многажды ясти, сице да не будет опечален твой помысл: не подобает бо телесныя труды жития в немощех удерживати, но уступати комулибо, да в техже жительствования трудех упраждняется. О удалении же от брашен не возбранило чеголибо не ясти божие слово, но рече: се дах вам вся, яко зелия травная ядите, ничтоже разсуждающе:{Быт. гл. ф~, ст. г~.} и, не входящая во уста сквернят человека.{Матф. гл. е~и, ст. а~и.} удалятися убо от брашен, сие твоего произволения есть, и труд душевный. Бдение, и долулегание, и иныя вся злострадания любезно сноси, взирая на хотящую открытися ти славу со всеми святыми: недостойны бо страсти, глаголет, нынешняго времене к хотящей славе явитися в нас.{Рим. гл. и~, ст. и~и.} Аще печалишися, молися, якоже писано есть: молися же со страхом и трепетом, болезненно, трезвенно и бодренно. Тако молитися подобает наипаче на злонравных врагов. Егда бо сии увидят нас на молитве стоящих, тогда и они тщательне находят на нас, влагающе оная во ум наш, яже не подобает во время молитвы воспоминати, или мыслити, да не в плен ум наш отвлекут, и праздным и суетным и безполезным (с. 510) творят моление и мольбу. Суетна бо поистинне и безполезна есть молитва, прошение и мольба, егда не якоже предречено, со страхом и трепетом, трезвенно и бодренно совершается. Аще к человеку царю приходя некто, со страхом и трепетом и трезвенностию прошение совершает: не много ли паче к Богу владыце всех и Христу, к царю царствующих и Господу господствующих подобно предстати подобает, и такожде мольбу и прошение творити; многаго же и требуется. Яко тому и все умное ангелов множество и лик со страхом служащи, и трепетом славословящи, непрестанную возсылает песнь, со безначальным его отцем, и всесвятым и соприсносущным духом, ныне и присно, и во веки веков, аминь.

(с. 511)

ТОГОЖДЕ ЕВАГРИА МОНАХА

Главы о различии страстей и помыслов.

а~. Из\ противляющихся врагов деятельному художеству, первые на брани стоят те, имже вверены похоти чревобесия, и сребролюбие в нас влагающии, и ко славе человеческой нас возбуждающии: прочии же все, созади сих идя, уязвляемых от них приемлют. Не можно бо впасти в руки духа любодеяния не падшу от чревобесия: и не можно возмутитися яростию, не борющуся ради брашен, или богатства, или славы: и не можно духа печали избежати, не претерпевшему лишения сих всех: ниже избежит кто гордости, перваго порождения диаволя, не истребивши корень всех зол сребролюбие. яко убожество мужа смиряет, по слову соломона.{Притч. глава и~, ст. д~.} И вкратце рещи, не можно человеку подпасти врагу, не уязвившися первее от оных начальных. Темже и три сия помыслы диавол некогда спасителю приведе: а~, прося камение хлебы быти: потом в~, и мир обещевая, аще пад поклонится: и г~, глаголя, яко аще послушает, то прославится, ничесоже от толикаго греха не пострадавши. Ихже Господь наш превышший явлейся, вспять диаволу ити повелеваше, уча нас сим, яко не можно победити диавола, не презревшым три сия помыслы.

(с. 512)

в~. Все бесовские помыслы влагают в душу помышления чувственных вещей, в нихже образуяся ум, виды вещей оных в себе носит, и от самаго убо дела познает приближившагося врага, якоже, аще оттщетившаго мя или обезчестившаго в помышлении моем лице будет, то обличается противоратующий памятозлобия помысл. Аще паки богатства воспоминание будет, или славы, то от дела яве познается оскорбляющий нас: и во инных помыслех такожде от вещи обрящеши предстоящаго и под\ъущающаго. Не всем же воспоминаниям таковых дел от демонов глаголю случатися: понеже естественно и сам ум движимь от человека, воображает бывшая: но кии воспоминания, ярость и похоть чрез\ъестественную вкупе наносят; Смущения бо ради сил сих, ум помышлением любодействует и борется, не могий предзрети законоположившаго ему Бога. Понеже светлость оная, во время молитвы во уме является, егда не бывает помышлений о вещех.

г~. Не отринет страстных воспоминаний человек, аще не сотворит прилежания, похоть пощениями, бдениями и долулеганиями победити, ярость долготерпением, незлобием и непамятозлобием укротити. От сих бо двух страстей едва не все раждаются помыслы, ввергающии ум во всегубительство и погибель. Не возможно же страсти сии победити, не презревшым всеконечно брашен, и богатств, и славы, еще же и своего тела, хотящих ради многажды изнуряти оное. Вельми убо нужно подражати бедствующым в мори, и творящым извержение сосудов от насилия ветров и востающих волн. Но зде внимати подобает тщательно, да не творим извержения сосудов для того, чтобы показатися людем: понеже восприемлем мзду свою, и другое лютейшее перваго постигнет нас кораблекрушение, противодхнувшу злому духу тщеславия. Темже и Господь наш кормчаго, сиречь ум, поучая, глаголет: внемлите милостыни вашея не творити пред\ человеки, да видими (с. 513) будете ими: аще ли же ни, мзды не имате от отца нашего, иже есть на небесех.{Матф. гл. з~, ст. а~.} И паки: егда молитеся, глаголет, не будите якоже лицемери, яко любят в сонмищах, и в стогнах молитися, яко да явятся человеком: аминь глаголю вам, яко восприемлют мзду свою.{Матф. гл. з~, ст. з~.} Егда же поститеся, не будите, якоже лицемери, сетующе: помрачают бо лица своя, яко да явятся человеком постящеся. Аминь глаголю вам, яко восприемлют мзду свою.{Матф. гл. з~, ст. з~и.} Но внимати подобает зде врачу душ, како он милостынею ярость врачует, молитвою же ум очищает, и такожде постом похоть умерщвляет: от нихже бывает новый адам, обновляемый по образу создавшаго его: в немже несть, безстрастия ради, мужеский пол и женский: ниже единыя ради веры еллин и иудей, обрезание и необрезание, варвар и скиф, раб и свободь, но всяческая во всех Христос.{Колос. гл. г~, ст. и~ и а~и.}

О сновидениях.

д~. Испытати подобает, како в сонных мечтаниях беси образы и виды во уме нашем творят: сему бо подобает прилучатися уму, или очима видящу, или слухом слышащу, или чувством каковымлибо ощущающу, или от памяти, яже образования творит во уме, возбуждая, еже ради тела имяше. Беси убо, мнится мне, память возбуждающе, образуют ум: органы бо от сна обдержатся недеятельны. Како убо паки память возбуждают, вопросити подобает: негли страстьми; И сие явно от того, яко чистые и безстрастные не претерпевают сицеваго: есть же некое движение памяти и простое от нас бывающее, или от святых сил, по немуже со святыми беседуем, и вечеряем. обаче внимати подобает, яко кии воображения душа с телом имать, сии кроме тела (с. 514) память повторяет. И сие явно о того, что часто во сне имеем мы сие, покоющуся телу: якоже бо можно помнити воду и со жаждою и без жажды, тако можно помнити злато с лихоиманием, и без\ лихоимания, и во иных такожде вещех. А яко многоразличныя бывают мечтания, сие есть знамение злоковарствия бесовскаго. Вкупе же и сие ведети подобает, яко беси и внешния вещи употребляют к мечтанию, якоже шум волн для плавающих.

е~. Вельми пособствует намерению врагов ярость наша, чрез\ъестественно движима, и ко всякому их злоковарствию препотребна бывает. Темже днем и нощию возмущати ю ни един из\ них дерзает. Но егда увидят ю связанную кротостию, тогда под\ праведными предлогами абие ю отрешают, да острейшею быв ко зверским их помыслам потребна будет. Темже ни по праведным, ни по неправедным делом не подобает оную раздражати, ниже злый мечь давати под\ъущающым: еже часто многих творящих вем, и паче, нежели подобает, за малыя вины воспаляющихся. Чесо бо ради, рцы ми, вступаеши абие во брань, аще брашно, богатство и славу презрел: что и питаеши пса, ничтоже имущим показуяся; Аще же сей лает и на людей находит, яве, яко имать чтолибо, и сие стрещи хощет. Но аз таковому далече от чистыя молитвы уповаю быти, ведый пагубную ярость таковыя молитвы. Сверх же сих удивляюся, яко и святых таковый забы, Давида вопиюща: престани от гнева, и остави ярость.{псал. л~з, ст. и~.} Екклесиаста же заповедующа: отстави ярость от сердца твоего, и отрини лукавство от плоти твоея.{Глава а~и, ст. г~.} Апостола же повелевающа, воздевати на всякое время, и на всяком месте преподобныя руки без\ гнева. и размышлений.{а~ Тим. гл. в~, ст. и~.} Не сему ли научаемся и таинственне от древняго обычая людей, выгоняти из\ домов псов во время молитвы; еже показует, яко не (с. 515) подобает быти в молящихся ярости, и ярость змиев вино их темже вина назореи удалялися.{Второз. гл. л~в, ст. л~г.} А о сем, яко не подобает пещися о одежде, или брашнах, мню, излишно писати, самому бо спасителю во евангелии запрещающу: не пецытеся, глаголет, душею вашею, что ясте, или что пиете, или во что облечетеся.{Матф. гл. з~, ст. к~е.} Язычников бо есть дело сие и неверующих, отвергающих промысл владычень, и творца отрицающихся: Христиан же всеконечно сие чуждо, уверовавших, яко некогда и две птицы ценимыя ассарием под\ смотрением святых ангел суть. обаче и сей обычай имут беси, еже по нечистых помыслех влагати и помыслы попечения, да уклонится Иисус, многим сущым помышлениям на месте ума, и безплодно будет слово, подавляемо от помыслов попечения. Отложше убо сии, возвергнем печаль нашу на Господа, довольствуяся сущим, и убогую жизнь и одежду имея, родителей тщеславия по всяк день да совлекаемся. Аще же кто мнит, яко безобразен он по убогой одежде, да взирает на святаго павла, в зиме и наготе ожидающаго венца правды. Но понеже апостол мир сей позорищем и поприщем именова, да вемы, аще есть возможно, облекшемуся в помыслы попечения тещи к почести вышняго звания божия, или братися с началы, со властьми и с миродержители тьмы века сего. аз убо вем от самыя чувственныя научаемь повести. Якоже бо текущий к поприщу возбранен будет и удержан от хитона: сице ум от помыслов попечения, аще истинно слово глаголющее, яко ум во своем пребывает сокровищи. Идеже бо, глаголет, сокровище твое есть, ту будет и сердце твое.{Матф. гл. з~, ст. к~а.}

з~. Из\ помыслов иные отсекают, иные же сами отсекаются: отсекают лукавые помыслы благие, отсекаются же от благих лукавые. Дух убо святый перворожденному внемлет помыслу, и по нему осуждает ны, или приемлет. А еже глаголю, (с. 516) сие есть: имею некий помысл страннолюбия, и имею убо о Господе, но сей, нашедшу искушающему помыслу, отсекается под\ъущающему страннолюбствовати славы ради. И паки, имею страннолюбия помысл, дабы явитися людем: но сей, нашедшу лучшему помыслу, отсекается, управляющему ко Господу паче добродетель нашу, и не для показания сия творити нас понуждающему.

з~. Помыслов ангельских, и человеческих, и сущих от демонов, сие различие со многим наблюдением быти познахом, яко, вопервых ангельстии естества вещей испытуют и духовныя их мысли изыскуют: сиесть, чесо ради бысть злато, и почто пещаным в частицах земли посеяся, и со многим усилием и трудом обретается; како же обретенное водою моется, и огню предается, и сице в руки художников влагается, творящих свещник скинии, и фимиамник, и кадильницы, и чашы, в нихже не ктому ныне пиет, по благодати спасителя нашего, вавилонский царь, но клеопа приносит сердце горящее от сих таинств. Бесовский же помысл сих не весть и не разумеет, но единое стяжание чувственнаго злата безстудно предлагает, и утеху от сего и славу будущую предсказует. Человеческий же помысл ни стяжания не ищет, ниже испытует, чего есть знамением злато: но токмо простый вид злата в мысли без\ страсти и лихоимания воображает. Сие же самое слово и в разсуждение других вещей изречено будет, по правилу сему таинственне глаголемое.

и~. Есть демон, глаголемый льстец, и воутрии наипаче братиям является, иже обводит ум от града во град, и от веси в весь, и от дому в дом, ум, творящий простыя беседования, и со известными некиими беседующий должайше, и свое устроение от сретающихся растлевающий, и удаляющийся помалу от ведения Бога и добродетели, и обет забывая. Подобает убо отшельнику блюсти сие, откуду грядет, и где престает. Не всуе бо и не просто велий оный круг делает, (с. 517) но желая устроение отшельника растлити, сия творит, да на распалившийся от сих ум, и о многих бесед упившийся, абие нападет дух любодеяния, или гнева, или печали, иже наипаче повреждают светлость устроения его. Но мы, аще имамы намерение уразумети ясно коварство его, не скоро да возглаголуим с ним, ниже из\ъявим бывающая, како с мыслию собеседования творит он, и каковым образом по малу приводит ум к смерти, понеже убежит от нас: не терпит бо он видимым быти, егда сия творит. И тако ничтоже познаем от тех, яже познати тщахомся. Но и еще един день, или и другий попустим ему творити начинание, да познавше совершенно его коварство, и словом после сего обличая, его прогоним. Но понеже во время искушения прилучается, яко ум от возмущения, не познает совершенно бываемая, то отшедшу демону сие да бывает. Сед воспомяни сам в себе случившаяся с тобою, откуду начал еси, и где ходил, и в коем месте об\ъят был духом любодеяния, или печали, или гнева, и како паки прилучися бывшее. Сия уразумей, и предаждь памяти, да возможеши обличити его приходяща, и скрывамое от него место познай, и более не имаши повиноватися ему. Аще же хощеши и в неистовство привести его, обличи его абие явльшася, и первое место, на неже взошел еси, словом рцы, и вторицею, и третицею: вельми бо огорчается, не снося срама. Благовременное же разглагольствие твое с ним да будет доказанием, яко отиде помысл от тебе: невозможно бо пребывати явно обличаемому. По побеждении же сего демона последует тягчайший сон, и умерщвление ресниц со многою хладностию, и зевания безконечныя, и тягота плечь: яже вся по прилежной молитве разрешает дух святый.

ф~. Ненависть к демонам зело споспешествует ко спасению нам, и к творению добродетели потребна. И сию питати в себе, якоже некое порождение благое, не сильны есмы, сластолюбивым (с. 518) духом развлекающым ю, и ко дружеству, и согласию душу паки возбуждающым. Но сие дружество, паче же неудобоисцелимую гаггрену, врачь душ оставлением исцеляет. Попущает бо нечто страшное пострадати от них и днем и нощию. И паки душа к первообразной ненависти возвращается, поучаема ко Господу глаголати по слову давидову сие: совершенною ненавистию возненавидех я: во враги быша ми.{псал. рл~и, ст. к~в.} Той бо совершенною ненавистию ненавидит врагов, иже ни делом, ни мыслию не грешит: еже есть знамение наивеличайшаго и перваго безстрастия.

и~. О духе же творящем душу нечувственною, что подобает и глаголати; Аз бо боюся писати о нем. Како душа из\ своего устроения отступает во время пришествия его, и совлачается страха господня и благочестия: и грех не в грех вменяет, и беззаконие не почитает за беззаконие: муку же и суд вечный, яко простое слово помнит, и посмевается воистинну трясению огненосному: и Бога убо исповедует, повеления же его не весть. Биеши в перси, движущейся ей ко греху, и она не чувствует. От писаний разглагольствуеши, и вся ослепися, и не слышит. Поношение ей от людей наводиши, и не вменяет: срам людский, и она не разумеет, наподобие свинии, очи смежившия и ограждение разорвавшия. Сей же дух наводят укосневающыя помыслы тщеславия: от него же, аще не быша прекратилися дние оны, не бы спаслася всяка плоть.{Матф. гл. к~д, ст. к~в.} И редко бо прилагающихся братиям, вина явна бывает. злоключениями бо других, болезньми угнетающихся, и в темницах бедствующих, или внезапной подпадающих смерти, прогоняется он, душе по малу умиляющейся, и в сострадание приходящей, разрушающуся от духа составляемому ожесточению: в нихже мы недоумеваем по малости и редкости немоществующих у нас. Сего наипаче духа прогоняя Господь во (с. 519) евангелии, повелел немоществующих назирати, и сущих в темнице посещати. Болен бо бех, глаголет, и приидосте ко мне.{Матф. к~е, ст. л~з.} обаче сие ведети подобает: аще кто из\ отшельников повинувшися сему духу, не приял помыслы блудныя, или дом от уныния не оставил, сей терпение и целомудрие восприял, свыше низпосланное: и блажен есть сицеваго ради безстрастия. Елицы же из\ обещавающихся богочестие хранити, с мирскими водворятися произволяют, да стрегутся сего духа. Аз бо о нем более глаголати или писати, и людей срамляюся.

О духе печали.

а~и. Все духи сластолюбия поучают душу, един же дух печали сего творити не может, но входящыя помыслы растлевает, отсекая всякую душевную сласть, и изсушая печалию: мужа бо печальна засыхают кости,{Прит. гл. з~и, ст. к~в.} и мало ратуя, искусным отшельника творит. увещавает бо, яко ничтоже от мира сего приемлется, и всяка сласть отстоит: множае же пребывая, раждает помыслы, отводити душу советующыя, или далече бежати от места понуждающыя. Еже размышляше некогда, и пострада святый иов, от сего стужаемь. Аще бы возмог, глаголет, сам себя убити, или помолившися другому, и сотворил бы ми сие. Сего духа знамение есть ехидны зверь, еяже естество подаемо человеколюбно, яды других зверей растлевает: невоздержно же приемлемо, и самое растлевает животное. Сему духу предаде павел в коринфе беззаконновавшаго. Темже и пишет паки тщательно, утвердите, глаголя коринфяном, к нему любовь: да не како многою скорбию пожерт будет таковый.{в~ Кор. гл. в~, ст. з~.} Но весть сей дух оскорбляющий людей, производити благое покаяние. Темже и святый креститель, от сего духа уязвляемых и прибегающих к Богу, по (с. 520) рождения ехиднова нарицает, глаголя: кто сказа вам бежати от будущаго гнева; сотворите убо плод достоин покаяния, и не начинайте глаголати в себе, отца имамы авраама.{Матф. гл. г~, ст. з~ и след.} обаче всяк по образу авраама, изшедши от земли сея и от роду, сильнейший сего есть духа.

в~и. Аще кто ярость победил, сей бесы победил. Аще же кто ею обладан, тот уединеннаго жития чужд есть, и странен от путей спасителя нашего. Сам бо Господь глаголет: Научит кроткия путем своим.{псал. к~д, ст. ф~.} Темже и неудобоемлемь бывает отшельствующих ум, на долину кротости убегаяй, ниединыя бо добродетели не страшатся беси, якоже кротости. Сию великий оный моисей стяжа, кротким паче всех людей нареченный. И святый давид достойною ее памяти божия из\ъяви быти, глаголя: помяни Господи, давида, и всю кротость его.{псал. рл~а, ст. а~.} Но и сам спаситель наш подражателями нам быти кротости онаго заповеда, глаголя: научитеся от мене, яко кроток есмь и смирен сердцем, и обрящете покой душам вашым.{Матф. гл. а~и, ст. к~ф.} Аще же кто ястий и питий удаляется, ярость же лукавыми помыслы из\ъощряет: сей уподобися всепроходящему кораблю, и имущу кормчим демона. Темже внимати нам подобает, елико возможно, своему кораблю, и научатися, яко волцы точию оный растлевают, а не овцы поядают, всякую показовати кротость ко всем людем.

О тщеславии.

г~и. Един помысл тщеславия есть многовеществен, и мало не всю об\ъемлющий вселенную, и всем демонам отверзающий двери, якоже некий лукавый предатель града некоего. Темже и вельми смиряет ум отшельника, многих словес и дел исполняя его, и молитвы его погубляя, имиже все (с. 521) раны души своея целити тщится. Сей помысл возращают все побежденные помыслы, которые паки им приемлют все приход к души, творяще тако последняя горша первых. От сего помысла раждается и помысл гордости, печать подобия и венец красоты с небес на землю сотрясший. Но отвратися от сего, и не укосни, да не предаси другим жизнь твою, и житие твое немилостивным. Сего же духа прогоняет усердная молитва, и еже не творити волею, и не глаголати ничтоже от споспешествующих к проклятому тщеславию.

д~и. Егда ум отшельствующих малое безстрастие получит: тогда тщеславия коня стяжавши, абие носится по градом, похвалу неудержиму от славы имея: егоже, по смотрению, дух любодеяния сретивши, и в некий хлев его заключивши, наказует его, не ктому прежде совершеннаго здравия оставляти одр, и не подражати безчинным больным, иже останки еще немощи в себе обнося, в пути себя, и в бани безвременно вдают, и болезнем от обращения подпадают. Темже седя, внемлем сами себе паче, яко успевающе в добродетели, неудобоподвижны ко злобе бываем. Подвизаяся разумне, множество различных видений приемлем: возвышаеми же паки, яснее зрим свет спасителя нашего.

е~и. Все злодеяния демонския описывати не могу, и злоковарствия их исчисляти срамляюся, бояся простейших из\ читателей. обаче коварство духа любодеяния внемли. Егда кто безстрастие желательныя части стяжет, и срамные помыслы некако хладны будут: тогда оный приводит мужей и жен играющих между собою, и срамных дел, и видов зрителем отшельника соделовает. Но сие искушение несть укоснительно. усердная бо молитва, и воздержание, и житие теснейшее со бодрствованием и упражднением в духовных видениях, якоже облако безводное, прогоняет оное. Иногда же лукавый оный дух и плоти касается, к безсловесному распалению возбуждая ю, и инныя тьмочисленныя хитрости строя, яже не (с. 522) подобает обнародовати и предати писанию. Вспомоществует таковым помыслам и распаленная ярость, воздвигнутая противу демона, коея ярости наипаче страшится он, смущаемыя ради помыслов, и растлевающия его помышления. И сие есть, гневайтеся, и не согрешайте: еже подаст душе потребное врачевство во искушениях. Подобен: есть и дух гнева сему духу. Творит и оный некиих отрожденных, или от друзей, или от сродник, яко укоряются они от недостойных: и дух отшельника возбуждает провещати нечто лукавое, или содеяти ради показания своего разума, имже внимати подобает, и скоро отторгати ум от таковых воображений, да не укосневши в них, будет во время молитвы головня дымящаяся. В сии же искушения впадают наипаче яростнии люди, и удобно ко движениям воспаляющиися: таковии далече суть от чистыя молитвы, и от ведения спасителя нашего Иисуса Христа.

з~и. Помышления века сего, Господь, яко овцы, благому пастырю человеку предаде. И писано есть: всякому человеку помышление даде в сердце его, сопрягши с оным желание, и ярость в помощь: {Быт. гл. з~, ст. е~.} да яростию прогоняет помышления волчия: желанием же любит овцы, и от дождей и ветров многократне биемь. Даде кроме сего и закон, како пасти овцы: и место былия, и воду упокоения, и псалтирь, и гусли, и жезл, и палицу: да от сего стада и питается и облекается, и пищу благовременно собирает. Кто бо, глаголет, пасет стадо, и от млека стада не яст; {а~ Корин. гл. ф~, ст. з~.} Подобает убо отшельнику хранити днем и нощию сие стадо, да не некое порождение будет звереуловлено, или в разбойники впадет: аще же убо нечто таковое прилучится в лесу, абие изхищати от уст льва и медведя. Бывает же помышление о брате звереуловляемо, аще с ненавистию пасется в нас, и помышление о (с. 523) жене, аще со срамною похотию пребывает в нас: и о злате и сребре, аще с лихоиманием водворяется, и помышления о святых дарованиях, аще со тщеславием во уме пасутся: и во инных помышлениях тожде прилучится, крадомых от страстей. Не точию же днем подобает сия блюсти: но и нощию бодрствующему хранити. Прилучается бо и во мечтаниях нечистых и лукавых погубити свое. И сие есть, еже глаголет святый иаков: не принесох к тебе овча звероядно: аз воздаях татьбины денныя, и татьбины нощныя, и бых во дни жегомь зноем, и студению в нощи: и отхождаше сон от очию моею. {Быт. гл. л~а, ст. л~з и м~.} Аще же некое от труда уныние прилучится, вмале востекше на камень ведения, на певнице да беседуем, бия добродетелями во струны разума. Пасем же овцы паки и под\ синайскою горою, да Бог отец наших и нас из\ купины воззовет, и словеса знамений и чудес нам дарует.

з~и. Естество словесное, от злобы умерщвленное, воскрешает Христос, умозрением онаго всех веков. отец же сего душу умершую воскрешает смертию Христовою и явлением своим. И сие есть, еже глаголет павел: аще умрохом со Христом, веруем, яко и живи будем с ним. {Римл. гл. з~, ст. и~.}

и~и. Егда ум, совлекшися ветхаго человека, во благодатнаго облечется, тогда и свое устроение узрит во время молитвы, подобно сапфиру, или небесному шару, еже и местом божиим писание именует, от старейшин виденное на горе синайстей.

ф~и. От нечистых духов, ови человека яко человека, искушают: ови же человека, яко животное безсловесное смущают. И первии приложившеся, влагают в нас помыслы тщеславия, или гордости, или зависти, или обвинения, яже ни единаго не касаются от безсловесных. Втории же приближаяся, ярость и похоть чрез\ъестественно возбуждают. Сии бо страсти (с. 524) общыя суть нам и безсловесным, под\ словесным кроющыяся естеством. Темже глаголет дух святый о помыслех, с людьми прилучающихся: аз рех: бози есте и сынове вышняго вси: вы же яко человецы умираете, и яко един от князей падаете.{псал. п~а, ст. з~ и и~.} О движущихся же безсловесно что глаголет: Не будите яко конь и меск, имже несть разума: броздами и уздою челюсти их востягнеши на приближающихся к тебе.{псал. л~а, ст. ф~.} Аще же душа согрешает, то умрет. Пред\ъявлено есть сие, яко человецы умирают, и от человеков погребаются: безсловеснии же умерщвляеми или падающе, от горлиц, или вранов поядаются: ихже птенцы инии призывают Господа, инии же оскверняются в крови. Имеяй ушы слышати, да слышит.

к~. Егда кто от врагов приложившися к тебе, уязвит тя, и хощет мечь свой обратити, по писанию, на сердце свое,{псал. л~з, ст. е~и.} сотвори тако, якоже глаголем. Раздели сам в себе всеянный от него помысл, яковый ни прилучится, и из\ коликих вещей ни состоит, и колико наипаче ни оскорбляет ум. А еже глаголю, сие есть: на приклад, аще бы был влагаемь в тебе от него помысл сребролюбия: раздели сей помысл на мысль приемшую оный, и на помышление о злате, а сие на сребролюбную страсть. И тако вопроси, что из\ сих есть грех; ум ли; И како есть образ божий; Или помышление о злате; И сие кто бы рекл когдалибо имеяй ум; Но самое ли злато есть грех; и чесо ради произведено; Подобает убо быти вине греха четвертому чемулибо, еже несть вещь состоящая по существу, ниже помышление вещи: но сласть некая человеконенавистная, от своего изволения раждающаяся, и понуждающая ум зле употребляти создания божия, юже сласть отсещи закону божию уповаю. И сия ти испытующу исчезнет помысл, на свое видение разрушаяся. убежит же от тебе дух, возвысившися на верх мысли твоей от (с. 525) сего разумения. Аще же не хощеши употребити противу онаго мечь его, но возжелаеши первее своим жезлом его победити: извергни и ты камень из\ пастушеския твоея коши, и ищи уразумети сие, како ангели и беси применяются нашему украшению, мы же украшениям их не применяемся: ниже бо ангелов более со богом соединяти можем, ниже бесов более нечистыми творити произволение имамы. И како денница, во утрии восходящая, на землю свержена бысть, и вменяет море за сосуд масти, ад же бездны за пленника, воскипляет же бездну, якоже котел, всех возмущая злобою своею, и всеми обладати желая. Сих бо вещей умозрение вельми демона уязвляет, и весь его полк прогоняет. Но сия со очищенными от страстей, некако прилучаются, и зрящими колико ни есть вины бывших вещей. Нечистые же умосозерцати сия не могут, ниже научившеся от других, сладостно слышати имут, многому праху и смятению от страстей пребывающу на брани. Подобает бо совершенно полк иноплеменных усмирити, да един голиаф сретит нашего давида. Таковое же разчисление брани и вид да употребим и во всех нечистых помыслех.

к~а. Егда некии от нечистых помыслов абие прогнаны будут, поищем вины, откуду сие прилучися; не по недостатку ли вещи, яко неудобообретаемо есть вещество, или по сущему в нас безстрастию не силен бе противу нас враг: на пример, аще кто из\ отшельствующих помыслит, яко вверено ему духовное правление града, не коснит сей помыл мыслити, и бывает оный ему ведомь от предреченныя невещественности: аще же кто и простаго града правитель будет, и подобне размышляет, сей блажен есть ради безстрастия. Подобно же и во инех помыслех обрящется сицевый образ испытуемь. Сия подобает нам ведети, по усердию нашему и силе, да увемы, аще иордан прешли, и близ есмы фиников, или еще в пустыни живем, и от иноплеменных биеми бываем. (с. 526) Вельми бо хитр является ми дух сребролюбия, и ко прелести коварный, таковый часто стеснен быв от крайняго отречения, абие домостроителем и нищелюбцем лицемерствует: и еще неприсутствующих в помысле странноприемлет усердне, и другим отсутствующым посылает милостыню, и темницы градския посещает, и продаемых искупует, и женам прилеплятися богатым показует: другим паки повиноватися увещавает, иже богатством исполненныя влагалища имут. И тако прельстивши помалу душу, помыслы сребролюбия облагает ю, и духу тщеславия предает: таковый многих вводит прославляющих Господа, за сицевое смотрение: и некиих помалу о рукоположении во иереа беседовати друг со другом побуждает: смерть же сущаго иереа предсказует и предлагает, яко не избегнет он тьмочисленная содеявый. И тако окаянный ум облекшися в сии помыслы, с неприявшими его людьми прю творит, приявшым же готовно подает дары, и за благодушие их приемлет: некиих же бунтующих судиям предает, и из\ града в заточение посылати заповедует. Сим же прочее помыслам внутрь сущым и движущымся, абие дух гордости является, молнии частыя по воздуху келлии, и змиев крылатых пускающий, и наконец оскудение ума соделовающий: но мы испросивше от Господа погибели сим помыслом, с благодарением в нестяжании да пребываем. Ничтоже бо внесохом в мир сей, яве, яко ниже изнести что можем: имеюще же пищу и одеяние, сими довольни будем, памятующе павла глаголюща: корень всем злым сребролюбие есть.{а~ Тим. гл. з~, ст. з~, и~ и и~.}

к~в. Все нечистые помыслы, страстей ради в нас укосневая, низводят ум во всегубительство и погибель. Якоже бо помышление о хлебе коснит во алчущем алчбы ради, и помышление о воде в жаждущем жажды ради: тако и помышления о богатстве, и раждающыяся нечистыя помыслы (с. 527) от брашен коснят страстей ради. Но и в помыслех тщеславия, и во инных помышлениях подобное явится. Невозможно же уму, подавляему от таковых помышлений, предстати Богу, и украшену быти венцем правды. От сих бо помыслов совлекаемь и треокаянный оный ум, во евангелии упоминаемый, изящества разума божия отречеся: и паки связуемый по рукам и ногам, и во тьму кромешную повергаемый{Матф. гл. к~в, ст. г~и.} от сих помыслов имеяше сотканную одежду, егоже недостойна таковаго брака звавый Господь определи быти. Темже одежда брачная есть безстрастие словесныя души, отрекшияся мирских похотей. Кая же вина, яко помышления чувственных вещей укосневающе растлевают разум, о сем во главах о молитве сказано было.

к~г. Из\ противляющихся деятельности демонов три суть первоначальнии, имже последует весь полк иноплеменников, иже первии на брани стоят, и нечистыми помыслы возбуждают душы к злобе, имже похоти чревобесия вверены суть, к сребролюбию нас под\ъущающе, и ко славе человеческой возбуждающие. Желая убо чистыя молитвы, блюдися от ярости, и любя целомудрие, удержи чрево, и не даждь ему в сытость хлеба, и водою удручи е. Бодрствуй в молитве, и памятозлобие от себя удали, да не оскудеют ти словеса святаго духа, и во двери писания толцы руками добродетелей: тогда возсияет ти безстрастие сердца, и ум звездозрителен узриши в молитве.

Тогожде от трезвенных глав.

а~. Такову подобает быти всегда иноку, яко утре умрети имущу: и тако употребити тело, яко многия лета жити имущу. Первое бо отсекает помыслы уныния, и тщательнейшим (с. 528) соделовает инока: второе же здравым сохраняет тело, и равномерне соблюдает воздержание.

в~. Достигший разума и сладость от него вкусивший, не ктому духу тщеславия повинется, приводящему все сладости ему мира сего. Что бо он обещати может вящше духовнаго видения; Доколе же разума не вкусихом, деятельность усердно да производим, намерение наше показуя Богу, яко вся творим познания ради его.

г~. Потребно и пути предшествовавших иноков из\ъявити, еже к оным направлятися: многа бо суть и содеянная и реченная ими добре. Между прочим и сие глаголет некто от оных, яко не тучная и равномерная пища, с любовию сопряженная, скоро вводит инока во пристанище безстрастия.

д~. Сретеся некто в глубокую нощь со святым макарием, и вельми жаждою томимь, просяше у него воды пити. он же глагола: буди доволен сению: мнози бо путешествующе ныне и плавающе, и сея суть лишени. Таже упражднився разсуждением с ним о воздержании, дерзай, рече, чадо: аз бо в целыя двадесять лет, ниже хлеба, ниже воды, ниже сна в сытость приях, но хлеб мой ядох весом, и воду пиях мерою, к стенам же мало приклонився, неколико сна восприимах.

е~. ум прельщаемый исправляет чтение, бдение и молитва: похоть же жегомую изсушает алчба: труд и отшельничество. Ярость же возмущающую укрощает псалмопение, долготерпение и милость. Безмерная бо и безвременная маловременна суть, паче вредна и неполезна.

