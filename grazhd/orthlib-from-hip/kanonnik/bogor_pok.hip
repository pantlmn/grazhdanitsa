<::рус>  Оцифровка и приведение к грамматическим нормам ЦС-языка: протоиерей Николай Диваков, Людоговский Ф. Б.

<::слав>

*Канон покаянный пресвятей Богородице*
{Источник: Канонник. Рим. 1980}

*Глас з~. Песнь а~.*

*Ирмос:*
Яко по суху пешешествовав Исраиль по бездне стопами, гонителя фараона видя потопляема, Богу победную песнь поим вопияше.

*Припев:*
Пресвятая Богородице, спаси нас.

Всякаго моего рыдаю жития сквернаго и множества безмерных ми зол: что же исповем ти, чистая; недоумею, и ужасаюся: но помози ми, владычце.

Откуду начну глаголати лукавая и лютая моя падения, страстный аз; увы мне, что буду прочее; но владычце, прежде конца ущедри мя.

*Слава:*
Смертный убо час, и судище страшное всегда помышляю, пречистая, обычаем же всезлым прельщаюся люте: но помози ми.

*И ныне:*
Благих тлитель смотряя мя ныне нага божественных добродетелей, и далече отступльша и отчуждена от Бога, поглотити мя устремляется: владычце, предвари.

*Песнь г~.*

*Ирмос:*
Несть свят, якоже ты Господи Боже мой, вознесый рог верных твоих блаже, и утвердивый нас на камени исповедания твоего.

Душу окалях скверно от безмерных зол моих страстный аз, Богородице владычце: и камо прочее пойду, отчаянием весь одержимь.

И еже по образу себе окалях, чистая, и по подобию: делом, и словом, и помыслом содеях безместная.

*Слава:*
Несть ин в человецех, иже неподобная содеяв, ни родися в мире, якоже аз, благая, помрачен умом: ибо крещение божественное оскверних.

*И ныне:*
На конец достигох злых, пресвятая Дево, ты помози ми вскоре: небо и земля вопиют горце, от безместных деяний неподобных.

*Песнь д~.*

*Ирмос:*
Христос моя сила, Бог и Господь, честная церковь боголепно поет взывающи, от смысла чиста о Господе празднующи.

Ангельстии чинове и воинства небесных сил твоего сына ужасаются державы, чистая: ныне же аз отчаявся, безстрашием одержимь есмь.

удивися вся земля и ужасеся, зрящи лютая и злая творящу ми, и безместная, и твоего сына многому милосердию чудится.

*Слава:*
Церковь оскверних зле телесную, и церковь господню, в нюже человецы трепещуще входят: аз же блудный без\ студа вхожду, увы мне.

*И ныне:*
Не яви, владычце, не яви странна мя устраншася крова сына твоего, всяко недостойнаго: но омый мене от скверны прегрешений моих.

*Песнь е~.*

*Ирмос:*
Божиим светом твоим блаже, утренюющих ти душы любовию озари, молюся, тя ведети слове божий, истиннаго Бога, от мрака греховнаго взывающа.

Божественным сиянием твоим, благая, исцели душевныя моя страсти, яже ми тлитель всея, и избави мя сего пленения горькаго.

Адам преступи убо заповедь едину, Дево, и во изгнание впаде: како же рыдаю прегрешений моих бездну аз преступный.

*Слава:*
убийца убо явлься древле, и братоубийца каин, богом проклят бысть: что же сотворю аз вседерзый, душу убо убив ныне, и не стыждуся.

*И ныне:*
Исаву поревновах лютому чревооб\ъядением и сытостию весь: душу оскверних пиянством, и ласкосердством житие мое: и кто мене не плачет страстнаго; увы мне.

*Песнь з~.*

*Ирмос:*
Житейское море воздвизаемое зря напастей бурею, к тихому пристанищу твоему притек вопию ти: возведи от тли живот мой, многомилостиве.

Житие мое блудно, душа моя сквернава, и живот весь окаянен, тело же мое все во злых люте окалях: темже потщися, Дево, помощи ми.

Конец предста, и не терплю, благая, совесть обличает мя: предстоят бо ми деяния лукавая, и житие блудное, и судища ужасаюся сына твоего, чистая.

*Слава:*
Плоти моея разжжение, река огненна страшна и неугасима ждет воистинну, и червь неусыпаяй: но угаси ми сия молитвами твоими, пречистая.

*И ныне:*
Ныне трепетом одержимь есмь, благая, и ужасаюся лукаваго ловления: прежде бо конца хощет мя тлитель убити, держа мя яко пленена всего, и нага добродетелей.

*Таже:*
Господи помилуй, трижды.

Слава, и ныне, седален, глас з~:

упование и стена, и пристанище людем твоим, Дево, из\ неяже родися безстрастно Спас всяческих: якоже плачася твоего сына при кресте, того и ныне моли, избавити от тли вся поющыя тя.

*Песнь з~.*

*Ирмос:*
Росодательну убо пещь содела ангел преподобным отроком, халдеи же опаляющее веление божие, мучителя увеща вопити: благословен еси Боже отец наших.

Седмь седмерицею пламень разжже ми страстьми лукавый, любодеяньми сердце мое всегда умерщвляет: темже токами моих слез угаси его, Мати божия, и спаси мя.

Окаляема тиною прегрешений моих не отрини мене, владычце благая: ибо зря мя во отчаянии суща, смеется прелукавый враг: но сама твоею державною рукою возстави.

*Слава:*
Страшное убо судище, страстная душе моя и нечувственная, и мучение же нескончаемое и грозное: но обаче ныне припади к матери судии твоего и Бога, и не отчайся сама.

*И ныне:*
Омрачихся страстный множеством безмерных зол, и оскверних душу и тело и ум: темже, пречистая, светом твоих сияний к безстрастию сладости скоро введи мя.

*Песнь и~.*

*Ирмос:*
Из\ пламене преподобным росу источил еси, и праведнаго жертву водою попалил еси: вся бо твориши Христе, токмо еже хотети, тя превозносим во вся веки.

Яже от Троицы единаго Бога рождшая, и на руку носившая, Дево Мати, угаси страстей огнепальную пещь, и слезными токи омый душу мою.

Прихода смертнаго ужасаюся, пречистая, и суда онаго весь ныне убояхся, дея же злая, никакоже стыждуся: ущедри мя прежде конца молитвами твоими, Дево.

*Слава:*
Стенания немолчная, владычце, даруй ми, и слез тучи даждь, да омыю моя прегрешения многая, и неисцельныя язвы: яко да улучу жизнь вечную.

*И ныне:*
Зол моих множество тебе исповедах, владычце, яко ни един в мире прогнева тако Бога, сына и Господа твоего: сего ми на милость вскоре премени, Дево.

*Песнь ф~.*

*Ирмос:*
Бога человеком не возможно видети, на негоже не смеют чини ангельстии взирати: тобою же всечистая, явися человеком слово воплощенно, егоже величающе, с небесными вои тя ублажаем.

Се прихожду ти пречистая, со страхом многим и любовию, крепость ведый многую молитвы твоея раб твой: много бо может воистинну, владычце, мольба матерня к сыну, милосердием бо преклоняется.

Лики приими архангел же, и множество вышних воинств зиждителя моего, апостол же и пророк соборы, и мученики, и преподобныя, и священномученики, и молитву сотвори, чистая, за нас к Богу.

*Слава: И*
ныне, и тогда твою помощь да обрящу, чистая, в час, воньже изыдет дух мой, вскоре изымающи избави мя бесовскаго мучительства, всенепорочная: и не остави мене, благая, предану быти им.

*И ныне:*
Судии щедраго чаю, и человеколюбиваго твоего сына, чистая, не презри мене, но того ми сотвори благопременна, поставити мене одесную тогда, всенепорочная, пречистому судищу его, на тя бо уповах.

*Молитва ко пресвятей госпоже Богородице:*

Пресвятая владычце моя Богородице, святыми твоими и всесильными мольбами отжени от мене смиреннаго и окаяннаго раба твоего уныние, забвение, неразумие, нерадение, и вся скверная, лукавая и хульная помышления от окаяннаго моего сердца, и от помраченнаго ума моего. И погаси пламень страстей моих, яко нищ есмь и: и избави мя от многих и лютых воспоминаний, и предприятий, и от всех действ злых свободи мя. Яко благословена еси от всех родов, и славится пречистное имя твое, во веки веков, аминь.

