<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

Канон покаянный

ко Господу нашему Иисусу Христу

Глас з~.

Песнь а~.

Ирмос: Яко по суху пешешествовав Исраиль, по бездне стопами, гонителя фараона видя потопляема, Богу победную песнь поим, вопияше.

Припев: Помилуй мя, Боже, помилуй мя.

Ныне приступих аз грешный и обремененный к тебе владыце и Богу моему: не смею же взирати на небо, токмо молюся, глаголя: даждь ми, Господи, ум, да плачуся дел моих горько.

О горе мне грешному! паче всех человек окаянен есмь: покаяния несть во мне: даждь ми, Господи, слезы, да плачуся дел моих горько.

Слава: Безумне окаянне человече, в лености время губиши: помысли житие твое, и обратися ко Господу Богу и плачися о делех твоих горько.

И ныне: Мати божия пречистая, воззри на мя грешнаго, и от сети диаволи избави мя, и на путь покаяния настави мя, да плачуся дел моих горько.

Песнь г~.

Ирмос: Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Внегда поставлени будут престоли на судищи страшнем, тогда всех человек дела обличатся: горе тамо будет грешным, в муку отсылаемым: и то ведущи, душе моя, покайся от злых дел твоих.

Праведницы возрадуются, а грешнии восплачутся: тогда никтоже возможет помощи нам, но дела наша осудят нас. темже прежде конца покайся от злых дел твоих.

Слава: увы мне великогрешному! иже делы и мысльми осквернився, ни капли слез имею от жестосердия, ныне возникни от земли, душе моя, и покайся от злых дел твоих.

И ныне: Се взывает, госпоже, сын твой, и поучает нас на доброе, аз же грешный добра всегда бегаю: но ты, милостивая, помилуй мя, да покаюся от злых моих дел.

Седален, глас з~:

Помышляю день страшный и плачуся деяний моих лукавых: како отвещаю безсмертному царю; или коим дерзновением воззрю на судию, блудный аз; благоутробный отче, сыне единородный и душе святый, помилуй мя.

Слава, и ныне, Богородичен:

Связан многими ныне пленицами грехов, и содержимь лютыми страстьми и бедами к тебе прибегаю моему спасению и вопию: помози ми, Дево, Мати божия.

Песнь д~.

Ирмос: Христос моя сила, Бог и Господь, честная церковь боголепно поет, взывающи от смысла чиста, о Господе празднующи.

Широк путь зде и угодный сласти творити, но горько будет в последний день, егда душа от тела разлучатися будет: блюдися от сих, человече, царствия ради божия.

Почто убогаго обидиши; мзду наемничу удержуеши; брата твоего не любиши; блуд и гордость гониши; остави убо сия, душе моя, и покайся царствия ради божия.

Слава: О безумный человече, доколе углебаеши, яко пчела, собирающи богатство твое; вскоре бо погибнет яко прах и пепел: но более взыщи царствия божия.

И ныне: Госпоже Богородице, помилуй мя грешнаго, и в добродетели укрепи, и соблюди мя, да наглая смерть не похитит мя неготоваго, и доведи мя, Дево, царствия божия.

Песнь е~.

Ирмос: Божиим светом твоим, блаже, утренюющих ти душы любовию озари, молюся: тя ведети, слове божий, истиннаго Бога, от мрака греховнаго взывающа.

Воспомяни, окаянный человече, како лжам, клеветам, разбою, немощем, лютым зверем, грехов ради порабощен еси; душе моя грешная, того ли восхотела еси;

Трепещут ми уди, всеми бо сотворих вину: очима взираяй, ушима слышай, языком злая глаголяй, всего себе геенне предаяй: душе моя грешная, сего ли восхотела еси;

Слава: Блудника и разбойника кающася приял еси, Cпасе: аз же един леностию греховною отягчихся, и злым делом поработихся: душе моя грешная, сего ли восхотела еси;

И ныне: Дивная и скорая помощнице всем человеком, Мати божия, помози мне недостойному, душа бо моя грешная того восхоте.

Песнь з~.

Ирмос: Житейское море воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Житие на земли блудно пожих, и душу во тьму предах: ныне убо молю тя, милостивый Владыко: свободи мя от работы сея вражия, и даждь ми разум, творити волю твою.

Кто творит таковая, якоже аз; якоже бо свиния лежит в калу, тако и аз греху служу: но ты, Господи, исторгни мя от гнуса сего, и даждь ми сердце, творити заповеди твоя.

Слава: Воспряни, окаянный человече, к Богу, воспомянув своя согрешения, припадая ко творцу, слезя и стеня, тойже яко милосерд, даст ти ум, знати волю свою.

И ныне: Богородице Дево, от видимаго и невидимаго зла сохрани мя, пречистая, и приими молитвы моя, и донеси я сыну твоему, да даст ми ум творити волю свою.

Кондак:

Душе моя, почто грехами богатееши; почто волю диаволю твориши; в чесом надежду полагаеши; престани от сих и обратися к Богу с плачем, зовущи: милосерде Господи, помилуй мя грешнаго.

Икос: Помысли, душе моя, горький час смерти, и страшный суд творца твоего и Бога: ангели бо грознии поймут тя, душе, и в вечный огнь введут: убо прежде смерти покайся, вопиющи: Господи, помилуй мя грешнаго.

Песнь з~.

Ирмос: Росодательну убо пещь содела ангел преподобным отроком, халдеи же опаляющее веление божие, мучителя увеща вопити: благословен еси, Боже отец наших.

Не надейся, душе моя, на тленное богатство, и на неправедное собрание, вся бо сия не веси кому оставиши, но возопий: помилуй мя, Христе Боже, недостойнаго.

Не уповай, душе моя, на телесное здравие, и на скоромимоходящую красоту: видиши бо, яко сильнии и младии умирают, но возопий: помилуй мя, Христе Боже, недостойнаго.

Слава: Воспомяни, душе моя, вечное житие, царство небесное: уготованное святым, и тьму кромешнюю, и гнев божий злым, и возопий: помилуй мя, Христе Боже, недостойнаго.

И ныне: Припади, душе моя, к божией матери, и помолися той, есть бо скорая помощница кающымся, умолит сына Христа Бога, и помилует мя недостойнаго.

Песнь и~.

Ирмос: Из\ пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. тя превозносим во вся веки.

Како не имам плакатися, егда помышляю смерть; видех бо во гробе лежаща брата моего, безславна и безобразна: что убо чаю; и на что надеюся; токмо даждь ми, Господи, прежде конца покаяние. Дважды.

Слава: Верую, яко приидеши судити живых и мертвых, и вси во своем чину станут, старии и младии, владыки и князи, девы и священницы: где обрящуся аз; сего ради вопию: даждь ми, Господи, прежде конца покаяние.

И ныне: Пречистая Богородице, приими недостойную молитву мою. и сохрани мя от наглыя смерти: и даруй ми прежде конца покаяние.

Песнь ф~.

Ирмос: Бога человеком не возможно видети, на негоже не смеют чини ангельстии взирати: тобою же, всечистая, явися человеком слово воплощенно: егоже величающе, с небесными вои, тя ублажаем.

Ныне к вам прибегаю, ангели, архангели, и вся небесныя силы, у престола божия стоящии, молитеся ко творцу своему, да избавит душу мою от муки вечныя.

Ныне плачуся к вам, святии патриарси, царие и пророцы, апостоли, и святители, и вси избраннии Христовы: помозите ми на суде, да спасет душу мою от силы вражия.

Слава: Ныне к вам воздежу руце, святии мученцы, пустынницы, девственницы, праведницы и вси святии, молящиися ко Господу за весь мир, да помилует мя в час смерти моея.

И ныне: Мати божия, помози ми, на тя сильне надеющемуся, умоли сына своего, да поставит мя недостойнаго одесную себе, егда сядет судяй живых и мертвых, аминь.

Молитва по каноне.

Владыко Христе Боже, иже страстьми твоими страсти моя исцеливый, и язвами твоими язвы моя уврачевавый, даруй мне, много тебе прегрешившему, слезы умиления, сраствори моему телу, от обоняния животворящаго тела твоего и наслади душу мою твоею честною кровию, от горести, еюже мя сопротивник напои: возвыси мой ум к тебе, долу поникший, и возведи от пропасти погибели, яко не имам покаяния, не имам умиления, не имам слезы утешительныя, возводящия чада ко своему наследию. омрачихся умом в житейских страстех, не могу воззрети к тебе в болезни, не могу согретися слезами, яже к тебе любве. Но Владыко Господи Иисусе Христе, сокровище благих, даруй мне покаяние всецелое, и сердце люботрудное во взыскание твое: даруй мне благодать твою, и обнови во мне зраки твоего образа. оставих тя, не остави мене: изыди на взыскание мое: возведи к пажити твоей, и сопричти мя овцам избраннаго твоего стада: воспитай мя с ними от злака божественных твоих таинств, молитвами пречистыя твоея матере и всех святых твоих. аминь.

