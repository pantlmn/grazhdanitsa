<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

*МИНИА МЕСЯЦЪ АПРИЛЛИЙ*

КИЕВЪ. В типографии киево-печерской лавры.

#аотч~г года

(с. 4)

Во славу святыя, единосущныя, животворящия и неразделимыя Троицы, отца, и сына, и святаго духа: благословением святейшаго патриарха московскаго и всея руси алексия московскаго сретенскаго монастыря священно-архимандрита напечатася книга сия, миниа месяц априллий во граде москве, в лето от рождества по плоти Бога слова #ацч~з

<::рус>Московский Сретенский монастырь, издательство «Правило веры», 1996

<::слав>

(с. 5)

*МЕСЯЦЪ АПРИЛЛИЙ,*

*имеяй дней л~.*

*В а~-й день*

*Преподобныя матере нашея марии египтяныни:*

*И преподобнаго отца нашего евфимиа, суждальскаго чудотворца. Служба его писана по сей службе.*

*На*
Господи, воззвах, *стихиры преподобныя, глас з~. Подобен:*
Все отложше:

Тебе убо возбраняше, * честных взирания, * скверн прежде привлеченное сквернение: * твое же чувство, * и твоя богомудрая, содеянных совесть, * к лучшым тебе обращение содеяша. * на икону бо воззревши * благословенныя богоотроковицы, * всех покаявшися прегрешений твоих, * всехвальная, прежних, * со дерзновением честному древу поклонилася еси.

Местом поклонившися * радостно святым, * добродетели напутное, * спасительнейшее отсюду прияла еси, * и зело потекла еси доброе шествие: * и струю превезшися иорданскую, * в крестителеве обиталищи * усердно вселилася еси, * и страстей свирепство * жительством омрачила еси, * истончавающи тела воздержанием, * приснопамятная Мати, * плотская стремления.

В пустыню вселившися, * твоих страстей образы * благочестно истребила еси, * боговиднейшее из\ъображение в души написавши * добродетелей виды: * и толико просияла еси, * яко и на водах легко преходити стопами, * (с. 6) и над землею взиматися * во твоих к Богу молениих. * и ныне со дерзновением, * преславная марие, * Христу предстоящи, * молися о душах наших.

*Слава, глас в~. Самогласен:*

Душевная ловления, и страсти плотския мечем воздержания посекла еси, и мысленная согрешения молчанием поста удавила еси, и струями слез твоих пустыню всю напоила еси, и прозябла еси нам покаяния плоды. темже твою память, преподобная, празднуем.

*И ныне, Богородичен, или крестобогородичен:*

Древу крестному тя, Иисусе, пригвождена, зрящи неискусобрачная, плачущи глаголаше: чадо сладкое, почто оставил еси мя, рождшую тя едину, свете неприступный пребезначальнаго отца; потщися и прославися, яко да славу получат божественную, иже божественныя страсти твоя славящии.

В тебе, Мати, известно спасеся еже по образу: приимши бо крест, последовала еси Христу, и деющи учила еси презирати убо плоть, преходит бо, прилежати же о души, вещи безсмертней. темже и со ангелы срадуется, преподобная марие, дух твой.

*Канон.*

*Глас д~. Песнь а~. Ирмос:*

Моря чермную пучину невлажными стопами древний пешешествовав Исраиль, крестообразными моисеовыма рукама амаликову силу в пустыни победил есть.

Скверну прегрешений очисти смиренныя моея души, (с. 7) твоею милостию, Христе: мглу и омрачение страстей отжени молитвами преподобныя твоея.

Страстьми плотскими осквернивши душевное благородие, воздержанием паки, о честная, твой ум просветила еси, тучами слез твоих душу уяснивши.

Египта страстей избегла еси, яко от греховна источника: и фараона избавльшися лютаго осквернения, безстрастия ныне землю наследовала еси, и со ангелы ликуеши присно.

*Богородичен:*

Зрящи твою икону, владычце, богородительнице чистая, и рождшагося слова от твоея пречистыя, Дево, утробы, и поручницу тя к сему, тепле просит, преславная.

*Песнь г~. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище, и утверждение.

Возсмердешася душевныя, и согнишася твоя раны: но источником слез твоих сия омыла еси тепле.

Побеждени быша тобою демонстии полцы, и страстная взыграния слезами уранила еси.

Яко утренний облак, и якоже капля каплющи была еси, всем проливающи воды покаяния спасительнаго.

*Богородичен:*

Тя предстательницу, чистая, и спасение, и крепость имущи, креста святаго древу честная поклонися.

*Седален, глас и~. Подобен:*
Премудрости:

Взыграния вся плотская обуздавши болезньми постническими, мужественное показала еси души твоея мудрование: креста бо возжелевши образ видети, себе приснопамятная миру распяла еси, отонудуже и к ревности жития непорочнаго усердно воздвигла еси себе, всеблаженная, марие преславная. моли Христа Бога грехов (с. 8) оставление подати чествующым любовию святую память твою.

*Слава, и ныне, Богородичен:*

Яко Деву и едину в женах, тя без семене рождшую Бога плотию, вси ублажаем роди человечестии: огнь бо вселися в тя божества, и яко младенца млеком питаеши зиждителя и Господа. тем ангельский и человеческий род достойно славим пресвятое рождество твое, и согласно вопием ти: моли Христа Бога, согрешений оставление даровати покланяющымся верою пресвятому рождеству твоему.

*Крестобогородичен:*

Агнца и пастыря, и избавителя агница зрящи на кресте, восклицаше плачущи, и горько рыдающи, вопияше: мир убо радуется, приемляй тобою избавление: утроба же моя горит, зрящи твое распятие, еже терпиши за милосердие милости. долготерпеливе Господи, милости бездно, и источниче неисчерпаемый, умилосердися, и даруй согрешений оставление верою поющым божественныя страсти твоя.

*Песнь д~. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

удалилася еси бежавши сущих в мире, и сладких всех, едина же единому чисто приобщилася еси, крайним воздержанием и терпением дел твоих.

Телесная движения и разжжения воздержанием поистинне изсушила еси: отонудуже душу украсила еси, марие всеславная, божественными видении и детельми.

Добродетельною твоею силою, слезами и постом крайним, молитвою же и варом, зимою и наготою, приятелище была еси святаго духа честно.

*Богородичен:*

К твоей иконе прибегши, и из тебе рожденнаго, (с. 9) Марие Дево, тобою ныне обрете жизнь безсмертную, в раи ликующи.

*Песнь е~. Ирмос:*

Ты, Господи мой, свет в мир пришел еси, свет святый, обращаяй из\ мрачна неведения верою воспевающыя тя.

В след Христа последовала еси радующися, носящи крест свой на раме, марие, и демоны уранила еси.

Показала еси нам покаяния лечбу, показала еси и стезю ведущую паки к жизни негиблющей.

Ты буди ми, честная, заступница непобедима, и избави страстей мя, болезни же всякия, мольбами твоими ко Господу.

*Богородичен:*

На твою, владычце чистая, икону взираше, тебе всегда молящися, страстей нападания преподобная посрамляше.

*Песнь з~. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

Потом греховную скверну омыла еси, к нетленней же славе твоею мыслию смотряющи, ныне обрела еси благоплодие болезнем твоим, славная.

Всем грешником, марие, житие твое образ показася, безмерно согрешившым в житии востати, и скверну очистити слезами.

ущедри смиренную мою душу, человеколюбче, юже оскверних дея нечистая хотения плоти моея: но ты мя преподобныя молитвами помилуй.

*Богородичен:*

Всею твоею душею и сердцем возлюбила еси от Девы рожденнаго, Бога слова живаго и воплощенна, глас тебе, преподобная, принесша.

*Кондак, глас д~ Подобен:*
Вознесыйся:

Греха мглы избежавши, покаяния светом (с. 10) озаривши твое сердце, славная, пришла еси ко Христу: сего всенепорочную и святую матерь молитвенницу милостивную принесла еси. отонудуже и прегрешений обрела еси оставление, и со ангелы присно срадуешися.

*Икос:*

Змия, древле во едеме запеншаго еве прелестию древа, низвергла еси в ров древом крестным, славная марие, и отбегши сласти, чистоты возжелела еси: отонудуже и с девами сподобилася еси внутрь чертога внити твоего Владыки, с сими насладитися достойно. того убо прилежно моли, яко да многих грехов разрешение подаст, и своея жизни нас сподобит со ангелы присно радоватися.

*Песнь з~. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Скорбную и тесную шествовавши стезю яве, добротою добродетелей уяснивши душу, небесную достигла еси жизнь нескончаемую, идеже свет безконечный есть Христос.

Яже в мире поправши временная вся, ныне ликуеши со всеми воинствы ангельскими, воспевающи: благословен еси в храме славы твоея, Господи.

Коварства вражия, и оружия оскудеша вся, крепким постом, и молитвою твоею, преподобная, и слезами, и ныне убо отгонятся и страстей настояния, марие честная.

*Богородичен:*

Неискусобрачно яже Бога безплотна порождши воистинну, и Дева пребывши поистинне, твоею силою, всечестная, отгнала еси страстей и демонов воинства.

*Песнь и~. Ирмос:*

Руце распростер даниил, львов зияния в рове затче, (с. 11) огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

Весь сиянием добродетелей озаривши ум, марие славная, Богу беседовавши, плоть бо истнивши постом многим, и помыслом благочестивым, пела еси радующися: благословите, вся дела господня, Господа.

Креста знамением себе оградивши, иорданския ногами немокренными твоими воды преплывши, марие, верно, и небеснаго Христа телу и крови его причащшися, ныне отпущаеши рабу твою, рекла еси.

Священник божественный зосима, таинник благодати, быстрину яко виде тя иорданскую, славная, прешедшу немокренными ногами, страхом и трепетом одержимь быв, радуяся пояше: благословите, вся дела господня, Господа.

*Богородичен:*

Тобою пренескверная тлю и скверну всю оттрясе, и облечеся, владычце, в ризу безсмертну, и тобою твоему сыну преподобная вопияше: благословите, вся дела господня, Господа.

*Песнь ф~. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества: тем, веселящеся, тя, Богородице, величаем.

Ныне нетленною и божественною воистинну пищею насыщаема, и светом наслаждающися мысленным и невечерним, в небесных селех, идеже ангельстии чини о нас Бога молят.

Славы текущия и тленныя же возгнушавшися, марие, славу и жизнь наследовала еси блаженную: Христа моли о совершающих твою всесвятую память всегда.

Виждь мою скорбь, преподобная, и стенание сердца, виждь (с. 12) тесноту жизни моея, спаси мя от греха моего, и душу мою ущедри твоими ходатайствы ко Господу.

*Богородичен:*

Владычце чистая Богородице, грешников спасение, приими мольбу сию, избави мя от грех моих, твоему сыну прибегающа, молитвами преподобныя твоея.

*Светилен. Подобен:*
Свете неизменный:

образ покаяния нам дадеся, марие, твоим бо теплым умилением возврати побеждение, заступницу стяжавши Богородицу Марию: с неюже о нас помолися.

*Богородичен:*

Свет возсиявший безлетный от отца прежде век, в лето ныне напоследок, из тебе, Дево, явися на спасение мира, к немуже не престай о людех твоих молящися.

*Служба преподобнаго и богоноснаго отца нашего архимандрита евфимиа, суждальскаго чудотворца.*

*На малей вечерни, на*
Господи, воззвах, *стихиры, глас д~.*

*Подобен:*
Яко добля:

Труды постническими * твою душу вооружив, * плотская увядил еси, преподобне, мудрования, * и ум, славне, соделал еси * божественныя Троицы жилище, * и возвысился еси, * идеже мученическая воинства, * и доброта недомысленная, * пророков ликования, * и преподобных радование. * с нимиже ныне радуешися, * в славе предстоя Христу, * и со дерзновением моляся о душах наших. (с. 13)

Благости навык трезвяся, * от юности бодрствуя о всех, * благою совестию, * умом преочищенным и душею, преподобне евфимие, * небесных чинов сияния * видети сподобился еси, * с нимиже ныне радуешися, * в славе предстоя Христу, и со дерзновением моляся о душах наших.

Пресветлым житием твоим, * преподобне отче евфимие, * ангелы удивил еси, * и демонская шатания яве устрашил еси: * верных же собрания светло украсил еси, * к небесному Христову жилищу повелевая шествовати всегда. * егоже моли от тли и бед избавитися * верою творящым * всечестную память твою.

*Слава, глас з~:*

Преподобне отче, во всю землю изыде вещание исправлений твоих. тем на небесех обрел еси мзду трудов твоих, демонския погубил еси полки, и ангельския достигл еси чины: ихже житию безпорочно поревновал еси, дерзновение имея ко Христу Богу, мир испроси душам нашым.

*И ныне, Богородичен, или праздника.*

*На стиховне стихиры, глас в~. Подобен:*
Доме евфрафов:

Монахов наставниче * отче евфимие, * украсився добродетельми, * владыце твоему предстоиши, * просвети поющыя тя.

*Стих:*
Честна пред Господем смерть преподобных его.

Явился еси сосуд избран, * и Богу освящен, * наставниче отче наш евфимие, * моли о поющих тя.

*Стих:*
Что воздам Господеви о всех, яже воздаде ми;

Дом добродетели, * светлостию, преподобне, * душу твою Богу совершил еси, * отче евфимие.

*Слава, глас и~:*

Преподобне отче, мира красоты и пищи временныя отнюд возненавидев, монашеское житие паче возлюбил еси, и ангелом собеседник быти сподобился еси, и (с. 14) светильник многосветлый российския земли, чудесы яко второе солнце сияеши. но всех нас поминай совершающих священную память твою: мы бо, чада твоя и овцы словесных твоих учений, и тя на помощь призываем, просяще тобою прияти мир и велию милость.

*И ныне, Богородичен, или праздника.*
*Тропарь, глас г~:*

Яко светозарная звезда пришел еси от востока на запад, оставив отечество твое, нижний новград, и дошед богоспасаемаго града суждаля, в нем обитель сотворил еси, и собрал еси монахов множества: и прием дар чудес от Бога, отче евфимие, был еси о Христе собеседник и спостник преподобному сергию. с нимже у Христа Бога испроси нам здравие и спасение, и душам нашым велию милость.

*И ныне, Богородичен, или праздника.*

*На велицей вечерни, на*
Господи, воззвах, *стихиры, глас е~.*

*Подобен:*
Преподобне отче:

Преподобне отче, всеблаженне евфимие, благодать прием пресвятаго духа, от младых ногтей Бога возлюбил еси: и демонов полки погубил еси, тесный путь шествовав, постником ты был еси похвала, и божественнаго духа орган. того убо моли, тому помолися, преподобне, даровати душам нашым мир и велию милость.

Преподобне отче, богоносе евфимие, яко светозарная звезда прешел еси от востока на запад, от земли изшед нижняго новаграда, присельник был еси граду суждалю, и Бога узрел еси мысленными очесы, обещавающа ти воздание богатно. того убо моли, тому помолися, преподобне, даровати душам нашым мир и велию милость.

Преподобне отче, богоносе евфимие, в незаходимая вшел (с. 15) еси, и святому духу прекрасна обитель явился еси, мира красоты отнюд возненавидев, высокия чертоги добродетельми пред\ъуготовив, и чудес дар прием от Бога, был еси о Христе собеседник, и спостник преподобному сергию: с нимже моли Христа Бога, даровати душам нашым мир и велию милость.

*Ины стихиры, глас д~. Подобен:*
Яко добля:

Тесный путь шествовал еси * неуклонным духом, * к животу ведущим преплавая: * постником ты был еси похвала, евфимие, * крепко низложив демонская наветования. * тем получил еси * небеснаго царствия наследник быти, * и непрестающия наслаждаешися красоты.

Пресветлое житие твое ангелы удиви *, и демонская шатания яве устраши: * верных же собрания светло украси, * к небесному Христову жилищу * повелевая шествовати всегда. * егоже моли, от тли и бед избавитися * верою творящым * всечестную память твою.

Пение и похвалу * Христу приносил еси на всяк день, отче, * в пустыни жительствуя, * единому Богу возложив душу и помышление, * яко великий моисей, * в незаходимая вшел еси. * тем победил еси невидимаго врага, * и был еси чистое приятелище, * божественнаго духа орган.

*Слава, глас з~:*

Мирский мятеж оставив, и взем крест, последовал еси Христу невозвратным помыслом, преподобнаго дионисиа ученик, любовию Христовою утвердився, весь от юности Богу освятился еси, к нему добродетельми приближаяся: тленная бо земная небрегл еси, небесное же обрел еси богатство радуяся. кто исповесть труды твоя и болезни; или кий язык изречет жестокое твое житие, бдение же и сухоядение, еже на земли легание, (с. 16) ума смирение, и устен безмолвие, моление непрестанное, и разсуждение доброразсудное, худость ризную, память смертную; ты врачь, богомудре, был еси, источая исцеления душам и телесем человеческим: отче евфимие, моли Христа Бога, даровати нам велию милость.

*И ныне, Богородичен:*
Кто тебе не ублажит:

*Вход. Прокимен дне. Чтения г~, писаны сего месяца в з~и день зосиме соловецкому.*

*На литии стихиры, глас в~:*

Воспоем, вернии, божественнаго и пречестнаго Христова воина, преподобнаго евфимиа: на страсти бо вельми подвизася в жизни временней, в пениих и пощениих образ быв своим учеником, того и Христос даром обогати. емуже воззовем: поминай нас чтущих пресветлую память твою.

Исправление веры и образ кротости, яви тя стаду своему, правды солнце мысленное, Христос Бог, преподобне евфимие: ибо во граде суждале благоухаеши, идеже сияют светло божественная твоя исправления. тем молимся тебе, моли непрестанно спасти душы нашя.

*Глас е~:*

Богомудре отче славне евфимие, постников ты был еси похвала, мира красоты отнюд возненавидев от юности, Бога возлюбил еси, и тесный путь шествовал еси. суждальский пресветлый светильниче, и всея россии теплый заступниче, молися о нас ко Господу, да спасет тебе ради душы нашя.

*Глас з~:*

Любовию Христовою, богомудре, просвещаемь, душетленныя страсти победив, и яко пастырь истинный упасл еси словесное стадо, ко отцем преставился еси в (с. 17) добрей старости, и Богу со ангелы, евфимие, предстоиши. того моли помиловати душы нашя.

*Слава, глас з~:*

Днесь созывает нас преподобнаго всемирное торжество. приидите убо, празднолюбцы, светло празднуем в память его, глаголюще: радуйся, светильниче многосветлый, возводя ко Христу монахов множества: радуйся, града суждаля похвала и удобрение, и всех верных благоутишное пристанище, и очищение болящих во гресех: радуйся, небесных чинов сияние видети сподобився, с нимиже ныне радуешися во славе предстоя Христу. егоже моли, преподобных удобрение евфимие, избавити ны от видимых и невидимых враг, и спасти душы нашя.

*И ныне, Богородичен, или праздника.*

*На стиховне стихиры, глас з~:*

Преподобне отче евфимие, земных маловременнаго жития избегл еси, монашеское житие возлюбив, и ангелом собеседник, и преподобным быв сожитель, демонская погубил еси ополчения: мы бо правый путь тобою ходити уведехом, и тя на помощь призываем, просяще тобою прияти мир и велию милость.

*Стих:*
Честна пред Господем смерть преподобных его.

Преподобне отче евфимие, светильниче многосветлый российския земли, чудесы во граде суждале, якоже второе солнце сияя: но всех нас поминай совершающих память твою. мы бо чада твоя, и твою память светло празднуем: отче преподобне, моли Христа Бога, да спасет душы нашя.

*Стих:*
Что воздам Господеви о всех, яже воздаде ми;

Преподобне отче евфимие, душу твою с телом очистив, и святаго духа прекрасная обитель явися, иже славна тя концем, преблаженне, содея, в чудесех же (с. 18) великаго светильника, просветивша во мраце сущыя: яко наставника монахов, сошедшеся велемудренно ублажаем.

*Слава, глас и~:*

Монахов множества наставника тя почитаем, отче наш евфимие, твоею бо стезею воистинну право ходити познахом: блажен еси Христу работав, и вражию обличил еси силу, ангелов собеседниче, преподобных сопричастниче и праведных. с нимиже молися Господеви, помиловатися душам нашым.

*И ныне, Богородичен, или праздника.*

*На утрени, по а~ стихологии седален, глас и~:*

Многим воздержанием, преподобне, житие украсив, путь показав ведущ в жизнь добродетели смирением: мира бо отвергся, и вся яже в мире красная преобидев, евангельским учением последовал еси: жестоким же житием плоть твою изнуряя, гордаго змия воздержанием смирил еси. темже на небесех водворяешися, трисолнечному божеству предстоя: богогласе евфимие, моли Христа Бога, согрешений оставление даровати чтущым святую память твою.

*Дважды.*

*Слава, и ныне, Богородичен:*

Небесную дверь и кивот, пресвятую гору, светлый облак, воспоим, неопалимую купину, словесный рай, евы воззвание, вселенныя всея великое сокровище, яко спасение в ней соделася мирови, и оставление древних согрешений. сего ради вопием ей: молися сыну твоему, прегрешений оставление даровати благочестно покланяющымся всесвятому рождеству твоему.

*По в~ стихологии седален, глас д~. Подобен:*
Скоро предвари:

Постом украсившуся тебе, и чистотою душевною (с. 19) яко лучами пресветлыми просвещаеши верныя, евфимие блаженне. тем твой святый светоносный день верою совершающе, благочестно вопием: яко имея дерзновение к Богу, моли спастися нам.

*Дважды.*

*Слава, и ныне, Богородичен:*

Обновила еси, чистая, божественным рождеством твоим, истлевшее во страстех земнородных мертвенное существо: и воздвигла еси вся от смерти к жизни нетления. темже тя по долгу блажим вси, Дево препрославленная, якоже прорекла еси.

*По полиелеи седален, глас а~. Подобен:*
Камени запечатану:

Просвещаемь светолучными зарями, преблаженне евфимие, наслаждение небесное приял еси радуяся, яко воистинну чистейший хлеб творцу был еси, душевный разум к вышним вперив, славне: слава давшему ти терпение: слава венчавшему тя: слава дающему тобою всем исцеление.

*Дважды.*

*Слава, и ныне, Богородичен:*

Гавриилу вещавшу тебе, Дево, радуйся, со гласом воплощашеся всех Владыка в тебе святем кивоте, якоже рече праведный Давид, явилася еси ширшая небес, поносивши зиждителя твоего. слава всельшемуся в тя: слава прошедшему из тебе: слава свободившему нас рождеством твоим.

*Степенна, а~-й антифон д~-го гласа. Прокимен:*
Честна пред Господем смерть преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие матфеа, зачало м~г.*

*По н~-м псалме стихира, глас и~:*

Поем в песнех и светлостех, память твою почитающе, отче евфимие: яко бо многосветлая звезда возсиял еси от востока, и озарил еси западную (с. 20) страну. от юности, премудре, мирский мятеж оставил еси, и на рамо иго легкое восприял еси: яко преобидев тленная и долу влекущая мудрования, и к вышнему течению, преблаженне, радостно устремився, в незаходимая вселился еси богосиянно, наш пастырю истинный: моли Христа Бога, спастися душам нашым.

*Канон преподобнаго евфимиа, егоже краегранесие:*
Радуйся, божественная монашествующих слава.

*Глас в~. Песнь а~. Ирмос:*

Грядите, людие, поим песнь Христу Богу, раздельшему море, и наставльшему люди, яже изведе из\ работы египетския, яко прославися.

Радуйся, источниче, точащий струю обильную, от неяже почерпаем целеб благодать, прегрешений избавляемся, любовию приходящии к тебе, приснопамятне.

Святыню прием от Христа Бога от утробы, славне, и явился еси избранный сосуд, духовную благодать всю приемый.

Да жизни причастник нетленныя явишися, привременная, отче мудре, пренебрегл еси, и к Богу прешед, непрестанно молиши, спастися всем нам.

*Богородичен:*

Словесем премудрым твоих устен последующе, радующеся, пренепорочная, тя ублажаем, бывшую нам вину неизреченнаго блаженства.

*Песнь г~. Ирмос:*

На камени мя веры утвердив, разширил еси уста моя на враги моя, возвеселибося дух мой, внегда пети: несть свят, якоже Бог наш, и несть праведен, паче тебе, Господи.

Всесветлый, богомудре, показался еси столп, путевождствуя чины монахов, облак же осеняющ (с. 21) жребий божий, и лица невидимых враг помрачающ, благодатию всех царя.

Стоиши пред лицем твоего Владыки, неослабным мановением, моляся избавитися стаду твоему от работы тмы, преподобне, и мучительства страстей: твоих бо молитв послушает Бог.

Плоти твоея двизания умертвив крепким пощением, богоглагольниче, был еси обителище владычне: егоже умоли, избавитися скорбей и страстей смущения, к тебе прибегающым.

*Богородичен:*

Свиток тя провиде исаиа, в немже плотски слово знаменася, раздрав рукописание первозданнаго, еже преступлением подписа, и подаде оставление работы нам.

*Седален, глас и~. Подобен:*
Премудрости:

Отрекся плоти Христа ради, и духовный явився людем водитель, услышал еси словеса божественных тайных учений. монахов же явился еси правило правости, и страсти вся крепко попрал еси. тем и демонская коварства до конца изгубил еси, ко Христу зря всегда, богоносе евфимие. егоже моли, грехов оставление подати чествующым любовию святую память твою.

*Дважды.*

*Слава, и ныне, Богородичен:*

Солнца облаче разумнаго, божественнаго света светильниче златокованный, нескверная, неблазная, всенепорочная владычце, омраченную душу мою ослеплением страстей, безстрастия зарею просвети, молюся: и оскверненное ми сердце омый потоки умиления, покаяния же слезами: и от тимения мя очисти дел моих, да любовию зову ти: Богородице приснодево, моли Христа Бога, прегрешений оставление подати ми. тебе бо имею надежду раб твой. (с. 22)

*Песнь д~. Ирмос:*

Пою тя, слухом бо, Господи, услышах и ужасохся, до мене бо идеши, мене ищя заблуждшаго. тем многое твое снизхождение, еже на мя, прославляю, многомилостиве.

Желанием божественным распалився, разгреяв твое сердце, желанная постигл еси до конца, богомудре отче, оставив земленых пристрастие, единосельник вышних был еси служителей.

Ласкания сверстников, преподобне, попрал еси всеобразно: вниде бо рачение содетеля в тя, богомудре, тепле, и дольних мрачная желания до конца отринул еси.

На пажить чисту возгнав воздержания стадо твое, отче, ко источнику привел еси немутному безстрастия, разумныя звери побеждая, еже ныне молитвами твоими спасай.

*Богородичен:*

Се тя роди славят родов, якоже прорекла еси, отроковице: создателя бо была еси палата, и божественный храм, в немже вселися высочайший, плотию обложся, да спасет нас.

*Песнь е~. Ирмос:*

Просвещение во тме лежащих, спасение отчаянных, Христе Cпасе мой, к тебе утренюю, царю мира, просвети мя сиянием твоим: иного бо, разве тебе, бога не знаю.

Весь Богу прилежя, отче, в пустынях мраз зимный терпел еси доблественно, и летний нося вар: и был еси дом мудрости божия, добродетельным сиянием многообразно украшаемь.

Мужески наступил еси на пощение, чревонеистовства змия не приемь советника, отче: но алчбою и молитвами непрестанными, и чистотою соединився Богу, причастник был еси пищи безсмертныя. (с. 23)

Добродетелей вшед во облак, скрижали приял еси, блаженне, яко моисей богоначертанныя: монашествующих множества научил еси, от вещественных всех ошаяватися, возводя на гору божественнаго знания.

*Богородичен:*

Явися, чистая, праотцу лествица небес вышши, имущи твердое водружение: из тебе бо Бог воплощся показася, и совокупи разстоящаяся прежде. тем тя Богородицу вернии славим.

*Песнь з~. Ирмос:*

Ко Господу от кита иона возопи: ты мя возведи из глубины ада, молюся, да яко избавителю во гласе хваления, истины же духом пожру тебе.

Пострекаемь владычнею любовию, оставил еси вся дольная, и тому последовал еси, на рамо иго легкое взем мужески, благодушия тезоимените.

Наказан неизреченных разуму, блаженне, научил еси твое стадо небесная разумевати, и страстей нашествия отгоняти твоими поученьми.

Житие твое равноангельно, отче, бысть, дерзновение тебе даде держай вся Господи, страстей избавити твое стадо. темже Христа о всех нас умоли.

*Богородичен:*

Разумев твое неизреченное, чистая, таинство, гору присенную аввакум тя провозвести: из тебе бо содетель за милосердие воплощся, древняя отят изречения.

*Кондак, глас в~. Подобен:*
Вышних ищя:

Волнений множество невлажно преходя, безплотныя враги струями слез твоих погрузил еси, богомудре евфимие преподобне: тем и чудес дар приял еси, моли непрестанно о всех нас. (с. 24)

*Икос:*

Отверзи моя устна, преблаженне, богоприятными твоими молитвами Богу предстоя, всеславне евфимие, да воспою божественное твое житие, и возглаголю достойно добродетели твоя, яже на земли Христа Бога ради совершил еси: столп бо явился еси и правило монахов светло, равноангельно стяжав житие, в незаходимая воистинну вселился еси. моли непрестанно о всех нас.

*Песнь з~. Ирмос:*

Купина в горе огнеопальная, и росоносная пещь халдейская яве предписа тя, богоневесто: божественный бо невещественный в вещественнем чреве огнь неопально прияла еси. темже из тебе рождшемуся поем: благословен еси, Боже отец наших.

Авраамский стяжав нрав, премудре, от земли изшед нижняго новаграда, пресельник был еси суждалю: и Бога узрел еси, обещавающа ти воздание богатно. тем веселяся усердно пел еси: благословен Бог отец наших.

Распаляемь духом, преподобне, козни вражия разорил еси, оружием ограждся, нас ради пригвождшагося на кресте. тем веселяся усердно пел еси: благословен Бог отец наших.

К горе молитвы приступил еси, и вшед во облак духа, божия задняя видел еси, и славу приемь разсуждения, был еси, отче, столп непоколеблен: тем прилежно моли, избавитися искушения вражия поющым тя.

*Богородичен:*

Закона исполнителя чревоносила еси, прежде век суща Господа всяческих сына, премудрость же и силу, напоследок, пречистая, паче естества на обновление (с. 25) земным. тем благочестно, чистая, из тебе рождшемуся зовем: благословен Бог отец наших.

*Песнь и~. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте, дела, яко Господа, и превозносите во вся веки.

Слезными твоими течении огнепальныя страсти пожегл еси: геенскаго пламене страх отгнал еси, отче мудре, совершенною любовию создателя своего примесився страхом во вся веки.

Якоже енох к Богу преставився, от него прият был еси, отче, и с вышними ликостоянии водворяешися, и поеши: вся дела господня, Господа пойте, и превозносите во вся веки.

Ныне нетленных даров наслаждаяся, и трисолнечныя светлости исполняяся, блаженне, певцы твоя страстей тмы молитвами твоими избави: да достойно Христа славословим.

*Богородичен:*

Клятву разрушила еси древнюю, пречистая, земных, неизреченным словом Бога заченши, воплощенна из тебе за милосердие, пренепорочная владычце: егоже превозносим во веки.

*Песнь ф~. Ирмос:*

*От*
Бога, Бога слова, неизреченною мудростию пришедшаго обновити адама, ядию в тление падшаго люте, от святыя Девы неизреченно воплотившагося нас ради, вернии, единомудренно песньми величаем.

Просвещен добротою постническою, отче, и одеян ризою нетления, евфимие, и венцем даров украшен, владыце всех предстоиши радуяся.

В пребывалища присноживущая вселился еси, блаженне, идеже апостолов собор и множество мученик, (с. 26) преподобных собрание, пророков ликования, воздаяния болезней от Бога приим достойно, богомудре достославне.

Всесветел, богоглагольниче, был еси, зарями света трисолнечнаго светло озаряемь, испроси прегрешений разрешение и лютых избавление, и злых отчуждение, всем любовию к тебе притекающым.

*Богородичен:*

Воплотився неизреченно Владыка всех из тебе, богородительнице марие, совершен бысть человек, порождся: яко прежде рождества Деву сохрани тя чисту. егоже моли спасти от бед душы нашя.

*Светилен. Подобен:*
Жены услышите:

Мирскаго злострастия, яко трудна избегл еси, и воздержанием плоть увядил еси, обновил же еси душевную крепость, преподобне, и славою обогатился еси небесною, приснопамятне: тем моляся не престай о нас ко Господу.

*Дважды.*

*Слава, и ныне, Богородичен:*

ужасное твое предстательство, марие богоукрашенная, и страшная твоя слава по всей земли: о тебе вси ныне хвалимся, тя ходатаицу имуще к сыну и создателю твоему: неусыпною твоею молитвою да спасемся вси.

*На хвалитех стихиры, глас д~. Подобен:*
Яко добля:

Труды постническими твою душу вооружив, * плотская увядил еси, преподобне, мудрования, * и ум славне, соделал еси божественныя Троицы жилище, * и возвысился еси, идеже мучеников воинства, * и доброта недомысленная, * пророков ликования, * преподобных собрания, праведных радование. * с нимиже ныне радуешися, в славе предстоя Христу, * со дерзновением молися о душах наших. (с. 27)

Благости навык трезвяся, * от юности бодрствуя во всех благою совестию, * умом преочищенным и душею, * преподобне евфимие, * небесных чинов сияния увидети сподобился еси. * с нимиже ныне радуешися, * во славе предстоя Христу, * со дерзновением молися * о душах наших.

Пресветлое житие твое, * преподобне евфимие, * ангелы удиви, * и демонская шатания яве устраши, * верных же собрания светло украси, * к небесному Христову жилищу повелевая шествовати всегда. * егоже моли, * от тли и бед избавитися, * верою творящым всечестную память твою.

*Слава, глас и~:*

Приидите, празднолюбцы, духовный лик совокупивше, честное торжество нашего заступника радостно восхвалим и благодарственныя песни принесем, глаголюще: радуйся, преподобне евфимие, светильниче светлый, иже мира концы просвещая чудесы. радуйся, иже тело изнурив, яко воистинну воин Христа Бога, на страсти вельми подвизался еси в жизни привременней, вечныя ради блаженныя жизни. радуйся, похвало монахов и удобрение, и столпе неподвижимый, скорбящих божественная радосте, и обидимым теплый поборниче. и ныне, преблаженне евфимие, не престай моляся Христу Богу, о иже верою и любовию творящих приснорадостную и всепразднственную память твою.

*И ныне, Богородичен, или праздника. Славословие великое.*

*На литургии, блаженна святаго, от канона песнь г~-я и з~-я. Прокимен, глас з~:*
Честна пред Господем смерть преподобных его. *Стих:*
Что воздам Господеви о всех: *Апостол к галатом, зачало сг~и. Аллилуиа, глас з~:*
Блажен муж бояйся Господа: *Евангелие луки, зачало к~д. Причастен:*
В память вечную:

