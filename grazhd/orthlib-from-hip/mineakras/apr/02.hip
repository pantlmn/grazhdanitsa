<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 28)

*Месяца тогоже во в~-й день.*

*Преподобнаго отца нашего и чудотворца тита.*

*На*
Господи, воззвах, *стихиры, глас и~. Подобен: О*
преславнаго чудесе!

Тите богомудре отче наш, * твой нося крест, * Христу последовал еси, * и страсти вся души покорил еси. * отонудуже благодать свыше приял еси, * врачевати страсти * притекающих к тебе, * утишати недуги, и отгоняти духи. * тем твою память празднуем и блажим.

Тите всеблаженне отче наш, * постническими пребывании священноочищаемь, * и ум причастии божественными просвещая, * священства масть всесвятую, * манием божественнаго духа, * воистинну прият, * послужил еси добле на земли * Богу и зиждителю твоему, * якоже ангел.

Преподобне тите богодухновенне, * православия светом * душу осияв, * темную ереси мглу умалил еси, * и возсияв яко светлейшая звезда, * просвещаеши мира концы * чудодействы твоими лученосными всегда. * тем твою память * празднуем торжествующе.

*Слава, и ныне, Богородичен:*

Помышления нечиста, * и устна льстива, * дела же моя вся осквернена, * и что сотворю; * како усрящу судию; * владычце Дево, * моли сына твоего и зиждителя, и Господа, * яко да в покаянии приимет дух мой, * яко един благоутробен.

*Крестобогородичен:*

Юница нескверная * юнца видящи на древе * пригвождаема волею, * рыдающи жалостне, * увы мне, (с. 29) вопияше, * любимейшее чадо: * что ти сонм воздаде безблагодатный еврейский, * хотя мя обезчадствовати * от тебе, вселюбезне;

*Канон, егоже краегранесие:*

Монашествующих столп да поется тит:

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Всего мя страстьми плотскими люте углебша, и истлевша сластьми, сокровище сый безстрастия, тите, молитвами твоими спаси.

Божественное духа избрание Богу принеслся еси от пелен матерних, и неискусомужныя Богородицы таинник и служитель был еси.

Яко воздержания сладость ссав, отринул еси горесть страстей: отонудуже паче меда и сота, отче, наслаждаеши душы нашя.

Новаго яко павлова тя ученика, тите, восхваляем: онаго бо ревнитель подвигов показался еси, богоблаженне, и с ним венцы восприял еси.

*Богородичен:*

Слово безматерне из отца, без\ъотчее сие в последняя богомужно родила еси, едина Богомати, яко превышши всея твари.

*Песнь г~. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Миро освящения от постнических, преподобне, аромат весьма сложился еси, в воню благоухания Богу.

оружие воздержание и щит молитву, преподобне, имея присно, начала тмы обличив, посрамил еси. (с. 30)

В законех пощения поучаяся, страсти погрузил еси, якоже другия фараониты, потоком слез твоих.

*Богородичен:*

Милостива быти мне, молю присно, владычце, твоими молитвами, из тебе рожденнаго в день судный.

*Седален, глас а~. Подобен:*
Лик ангельский:

Постився на земли, яко безплотен, тите, уморил еси врага и низложил еси вкупе собор ересей православными твоими учении. темже днесь всесвятую твою память празднующе, радостно воспеваем тебе возвеличившаго.

*Слава, и ныне, Богородичен:*

упование Христиан, пресвятая Дево, егоже родила еси Бога, паче ума же и слова, непрестанно моли с вышними силами, подати оставление грехов наших всех, и исправление жития верою и любовию присно тя славящым.

*Крестобогородичен:*

Нескверная агница, агнца и пастыря повешена на древе мертва зрящи, плачущи вещаше, матерски восклицающи: како претерплю твое, еже паче слова, сыне мой, снитие, и вольныя страсти, Боже преблагий;

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Гноение, блаженне, греховное все оплевал еси и стрелою воздержания демонския полки уязвил еси.

Чистоты желанием душу уязвив, тепле последовал еси Христу и вшел еси в чертог славы, всеблаженне.

Яко цветник благоуханнейший и добродетелей рай одушевлен, воздержанием процвел еси, имже вся питаеши чествующыя тя.

Законоположника воздержания и нелестный образ (с. 31) кротости, яко моисеа тя и Давида воистинну стяжавше вси, отче, ублажаем.

*Богородичен:*

Херувим превышшу тя и серафим, поем, всенепорочная: егоже бо трепещут всяческая, плотию Владыку носила еси на об\ъятиих твоих.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго; но обрати мя, и к свету заповедей твоих пути моя направи, молюся.

угасив вся страсти росою подвигов твоих, тите блаженне, богатно вжег огнем любве и веры воздержания светильник, и просвещение безстрастия, и дне сын был еси.

Веры грозд, божественным возделанием, отче, воспитал еси, и в точила вложил еси, и изгнел еси болезньми воздержания, и чашу исполнив духовную пощения, веселиши сердца стада твоего.

Претерпев доблественне прилоги и раны невидимых враг, показался еси столп терпения, утверждая стадо твое палицею божественною на пажитех воздержания, и на воде воспитая, блаженне.

*Богородичен:*

Яко пристанище тя вси, стену и утверждение, и предстательницу нам, и к царствию непостыдный вход имуще, надежди нашея не отпасти, молимся, матерними твоими мольбами, всенепорочная.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Разрушив страстей мглу и мрачную тму, день востока и свет во стезях твоих, возсиял еси, преподобне, от многих подвиг и бед сущих по вере.

Весьма изступил еси к Богу желанием (с. 32) воздержания, мир оставив и миродержателя восхитил еси, богоприятне, премирнаго царства наслаждение.

Собрал еси в души божественное богатство духа, непорочную молитву, чистоты целомудрие, бдение спротяженное, воздержания болезни, имиже дом познался еси Бога.

Вещи дольния, мудре, претекл еси худость, невещественною же молитвою ум вперил еси, и вышняго приятия наследник явился еси жития совершенством.

*Богородичен:*

Зачала еси воистинну божественное слово во утробе твоей, и сие преестественно, всенепорочная, родила еси: егоже молитвами умилостиви, от бед вся избавити рабы твоя.

*Кондак, глас д~. Подобен:*
Явился еси:

Жития молву оставил еси, и тихо все житие твое пожив, мудре, к Богу прешел еси, чудоносне отче наш тите преподобне.

*Песнь з~. Ирмос:*

*От*
иудеи дошедше, отроцы в вавилоне иногда верою троическою пламень пещный попраша поюще: отцев Боже, благословен еси.

Не осквернився грехми, река воздержания, отче, показался еси нам, страсти потопляя и скверну очищая вопиющих верно: отец наших Боже, благословен еси.

Ныне с невещественными лики беседуя, богоблаженне, и светлости вышняго гощения непрестанно наслаждаяся, ущедри поющыя: отец наших Боже, благословен еси.

Во исповедании веры, отче, пребыл еси невращен, Христа бо воображая плотию, и написуя покланяешися, и зовеши: отец наших Боже, благословен еси.

Ии~са Владыки на телеси, отче, нося язвы, и мене, уязвеннаго стрелою велиара, уврачуй, зовуща: отец наших Боже, благословен еси. (с. 33)

*Богородичен:*

Паче естества и слова Владыку всех чревоносила еси, и питаеши от сосец твоих, всем благовременную уготовляюща трапезу. егоже прилежно, чистая, о нас моли.

*Песнь и~. Ирмос:*

Царя небеснаго, егоже поют вои ангельстии, хвалите и превозносите во вся веки.

Столп тя вдохновен, яко воистинну, и образ воздержания, отче, стяжавше, вси твою память чествуем по долгу.

Лик радуется монашествующих, и ликует преподобных собор и праведных: венец бо достойно с сими приял еси.

украшен добродетельми, в чертозе неизреченныя славы восклонился еси, песнь воспевая Христу во веки вся.

одеждею священною одеявся, и совершая жертвы безкровныя, жертва принеслся еси Богу во веки.

*Богородичен:*

Во утробе твоей сущаго прежде тебе заченши, Богомати чистая Дево, родила еси несказанно Бога и царя.

*Песнь ф~. Ирмос:*

Чистую славно почтим, людие, Богородицу, огнь божества приимшую во чреве неопально, песньми величаем.

Врачь недугующих во страстех от Бога показался еси, потребитель же, блаженне, и отгонитель лукавых демонов: темже тя блажим.

Землю яко тления жилище оставил еси, отче, и в землю вселился еси кротких, и с ними радуешися, божественныя наслаждаяся сладости.

устав непорочен веры, и воздержания образ имуще подвиги твоя, непрестанно зиждителя в песнех величаем. (с. 34)

Днесь день праздничный, созывает бо тит монашествующих стада на ликование духовное и чреждение, и пищу нетленныя жизни.

*Богородичен:*

В тя вселивыйся, всенепорочная, родися, иже первее родоначальным злонравно запенша, человекоубийцу низложив, и вся ны спасе.

