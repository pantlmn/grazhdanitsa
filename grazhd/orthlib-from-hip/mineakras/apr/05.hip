<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 51)

*Месяца тогоже в е~-й день.*

*Святых мученик, феодула и агафопода, и иже с ними.*

*На*
Господи, воззвах, *стихиры, глас а~. Подобен:*
Небесных чинов:

Божественнаго супруга * страдания и труды, * совокупльшеся верою, * к подобней ревности вперивше разумы, * Христа прилежно моляще, и глаголюще: * иже святых прославлей, яко благ, * и нас утверди страхом твоим. (с. 52)

Яко тезоименитна звания * приемше мудрии, * и божественная деяния исправльше, * вельми подобно, страстотерпцы, * в стезях правых Богу работасте, * и мучения чашу воистинну исписте спасительную.

Безбожие якоже ино пресекше море, * в землю безстрастия, * в небесное царство внидосте достойно, идеже пищи поток истекает и свет непреложный, * мученицы Христовы, * сияет присносущный.

*Слава, и ныне, Богородичен:*

Всегубительных страстей моих * огнепальная стремления, * орошением божественнаго вольнаго дождя твоего * погаси, Дево: * да и аз, яко отроцы, * Богу сущему от тебе благодарю, * славя и благословя благость твою, владычце.

*Крестобогородичен:*

Воздвижена яко виде на кресте агнца, * непорочная Дева, плачущи вопияше: * сладкое мое чадо, * что новое и преславное видение; * како содержай всяческая горстию, * на древе пригвождаешися плотию;

*Канон, егоже краегранесие:*

Твоих воспеваю мученик, Христе, красоту. *Иосиф.*

*Глас д~. Песнь а~. Ирмос:*

Моря чермную пучину невлажными стопами древний пешешествовав Исраиль, крестообразными моисеовыма рукама амаликову силу в пустыни победил есть.

Божественным мучения венцем увязшеся, просвещени добротою мысленною, владыце предстоите о нас молящеся, прекраснии великомученицы.

Красно к Богу творяще, мудрии, присвоение, безлепотныя злобы себе благочестно удалисте и с лики, радующеся, страстотерпец причтостеся. (с. 53)

Вод животворящаго духа суще исполнени, неразумия древле зноем тающыя напоисте благодеянием, святии, божественным повинующеся велением.

*Богородичен:*

Спаса и вседетеля Господа во чреве носила еси, егоже агафопод вкупе со славным феодулом проповеда, суща Бога и человека, Дево Мати всенепорочная.

*Песнь г~. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище, и утверждение.

Глаголы твоих плениц препенся враг паде, и явственно обличися, мучениче страстотерпче феодуле.

Любовию сущею к Богу укрепив душу, показал еси всю вражию силу, мучениче агафоподе, некрепку.

Исцеления верным от приснотекущих потоков точаще, источник страстей, славнии, божественною силою изсушаете.

*Богородичен:*

Избавляющаго человеки от пленения вражия, чистая, избавителя родила еси, плотию нашею обложена.

*Седален, глас и~. Подобен:*
Премудрости:

Братия по благодати духа, единонравнии верою благочестивою суще святии, воистинну великоименитии, в молитвах и пощениих житие проходяще, люди привлекосте к божественному познанию. темже, доблии воини, прелесть мужески пленисте, и законно пострадавше, венцы получисте. молите Христа Бога, прегрешений оставление даровати празднующым любовию святую память вашу.

*Слава, и ныне, Богородичен:*

Премудрость и слово в твоем чреве заченши, неопально, Мати божия, мирови родила еси мир содержащаго, и во об\ъятиих понесла еси вся носящаго, питателя всех и творца твари. темже молю тя, всесвятая (с. 54) Дево, и верно славлю тя, избавитися мне от прегрешений, и в день суда, егда предстати имам пред лицем создателя моего, владычце Дево чистая, твою помощь тогда подаждь ми: вся бо можеши, елика хощеши, всепетая.

*Крестобогородичен:*

Агнца и пастыря, и избавителя агница зрящи на кресте, восклицаше плачущи и горько рыдающи, вопияше: мир убо радуется, приемляй тобою избавление, утроба же моя горит, зрящи твое распятие, еже терпиши за милосердие милости. долготерпеливе Господи, милости бездно и источниче неисчерпаемый, умилосердися и даруй согрешений оставление, верою поющым божественныя страсти твоя.

*Песнь д~. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Яко светильницы возсиявше пресветлии, мучения светлостьми, вселенныя исполнение просвещают, славнии мученицы, прелести омрачающе зломыслие.

Блаженную супругу благоумную, и приимшую венец мучения, ангели почудишася и человецы похвалиша терпения доблесть.

Радуяся феодул вопияше: в путь теку, Господи, твоих свидетельств, и наслаждаюся богатно твоего сияния, купно с твердым агафоподом.

*Богородичен:*

Витийствующе воплощение Владыки, из твоея возсиявша утробы, Богородице, мученицы славнии, спасительное испиша пиво мучения радующеся.

*Песнь е~. Ирмос:*

Ты, Господи мой, свет в мир пришел еси, свет святый, обращаяй из мрачна неведения, верою воспевающыя тя.

Ноги твоя яве на правоте поставил еси, прехвальне агафоподе, честнаго мучения, враги препинающыя. (с. 55)

Воду жизни страстоносцы текущую в сердцы стяжавше, славный конец водою приясте.

Течение идольскаго прещения изсушисте, ввержени страдальцы во глубину морскую, и волею умерщвлени.

*Богородичен:*

Мати божия, души моея озлобления уврачи, рождшая всеблагаго слова, вся ублажающаго.

*Песнь з~. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

Вод животных суще исполнени, достохвальную кончину потоплением вод приясте, злобы в них предстателя потописте.

Благодатию и силою божиею соблюдаеми, не превратистеся пожрети мерзским кумиром: но жертву владыце себе чисту принесосте.

оружия вражия в вас изнемогоша, из\ъощренныя бо стрелы вашего мужества вонзосте, страдальцы, в сердце его доблественно.

*Богородичен:*

Исцели души моея страсти, всенепорочная, безстрастия рождши источник: и устави томительство, непрестанно смущающих, чистая, сердце мое.

*Песнь з~. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Разумом божественным в левитскую одежду одеялся еси, сию мучения светлостию священно светлейшу соделав: и ныне предстоиши, агафоподе, слову радуяся.

Первомученика службою украшаемь, слову пожренному, блаженне, служити, агафоподе, сподобился еси, благословен еси, вопия, в храме славы твоея, Господи. (с. 56)

Единоумием едино мысляще, досточуднии, един смерти искус за Христа претерпесте, зовуще: благословен еси в храме славы твоея, Господи.

*Богородичен:*

Преукрашену добродетелей, чистая, светлостию, слово добродетелию покрывый небеса, обрет тя, вселися в тя, пренепорочная, и человеческое естество онебеси.

*Песнь и~. Ирмос:*

Руце распростер даниил, львов зияния в рове затче: огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

Словесы твоими лесть помрачая, мудре феодуле, мудростию благодатною озаряемь просиял еси, пред судищем благочестие возглашая и злочестивых заграждая уста, зовый: благословите, вся дела господня, Господа.

Скрыти морская глубина ваша телеса никакоже возможе, святии: на сушу бо сия издает божественным мановением неистленна, источающа нам дивная чудеса, вопиющым: вся дела, благословите, господня, Господа.

Весь поработився тебе ради в рабии образе явльшемуся, славне, и по смерти промышление сиротам являешися творя и вдовам, владычнее законоположение исполняя, яко благоразумен раб Господень, преблаженне феодуле.

Пелены вашя и раны, и борения, фессалоникиа чтит: того бо воспитание явистеся, и в том блаженную кончину, яко страдальцы воистинну, приясте, и церковь первородных честно ныне уясняете.

*Богородичен:*

Не пременив естества Христос, из тебе во всего человека облечеся, богорадованная владычце: егоже страсть феодул и агафопод крепце из\ъобразивше, вопиют: вся дела, благословите, господня, Господа. (с. 57)

*Песнь ф~. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Се ныне что добро вопияху, или что красно, страстотерпцы, но еже жити во граде живаго Бога, соблюдше благочестия соуз, даже до смерти нерешимь;

Яко свидетельства течение скончавше, страдальцы, ликостояния вышних чинов вас восприят, неувядающими, славнии, венчаеми венцы.

Днесь светло празднует славная фессалоникиа, всяк град и страну созывающи в память вашу, с высоким проповеданием, о агафоподе и феодуле!

Взястеся к неизреченней славе светоявленно, якоже страстотерпцы: еяже сподобитися верою вашу совершающым память всегда, яко дерзновение имуще, молитеся, пречестнии.

*Богородичен:*

Светом мя твоего благоутробия, во тме неразумия лежащаго озари, едина светодавца рождшая, избавителя и Господа, святыя венчающаго.

