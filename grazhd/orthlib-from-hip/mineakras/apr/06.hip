<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 57)

*Месяца тогоже в з~-й день.*

*Иже во святых, отца нашего евтихиа, архиепископа константинопольскаго.*

*Стихиры, глас в~. Подобен:*
Егда от древа:

Стаду и овцам Христовым словесным, евтихие блаженне, тебе жребий подаде, поборника непобедима церковь (с. 58) божия, злочестиваго отгоняща несториа от сея, преславную божию матерь чистую, всуе похулившаго, сию глаголюща поистинне не быти Богородицу: егоже отринул еси.

На траве веры правыя, и на воде истинныя мудрости живыя, и злаце красне пребыти твоему стаду мудре наставил еси, в пажить богонасажденну, пищу нетления, неотпадающую и неоскудеющу, уста износяща божественныя глаголы жизни вечныя, и неразоримо умышление.

Корение и терние посекая учительным твоим серпом, еретическая словеса ралом твоим, сердца посекал еси мерзостная, и сеял еси божественных повелений твое исправление и правоту: и сия плодоносна показав, имаши талант твой сугуб, и сего приносиши владыце твоему.

*Слава, и ныне, Богородичен, подобен тойже:*

Инаго державнаго прибежища и крепости столпа, и стены необоримыя, воистинну не стяжахом, разве тебе, пречистая. к тебе прибегаем, и тебе вопием: владычце, помози, да не погибнем, покажи твою благодать на ны и крепости славу, и милосердия твоего величество.

*Крестобогородичен:*

Древу крестному тя, Иисусе, пригвождена зрящи неискусобрачная, плачущи глаголаше: чадо сладкое, почто оставил еси мене рождшую тя едину, свете неприступный пребезначальнаго отца; потщися и прославися, яко да славу получат божественную, божественныя страсти твоя славящии.

*Тропарь, глас д~:*

Правило веры и образ кротости, воздержания учителя, яви тя стаду твоему, яже вещей истина: сего (с. 59) ради стяжал еси смирением высокая, нищетою богатая, отче евтихие, моли Христа Бога спастися душам нашым.

*Канон, егоже краегранесие:*

Чудодетельному евтихию удивляюся. *Творение феофаново.*

*Глас з~. Песнь а~. Ирмос:*

Яко по суху, пешешествовав Исраиль по бездне стопами, гонителя фараона видя потопляема, Богу победную песнь, поим, вопияше.

Добродетельми благополучествовав, и просвещся светолучными сияньми даров божиих, злополучения избави мя страстей молитвами твоими, мудре, яко да воспою тя.

Небосажденна розга во дворех божиих, прозябл еси гобзованныя плоды добродетельных деяний, вкупе и чудес поистинне, блаженне евтихие.

ум Владыку сотворив, страстей томительство, преподобне, удержал еси: темже безстрастия крилы возвысився, к самым божиим привелся еси селением.

*Богородичен:*

Твоего приемши содетеля, яко сам восхоте, из безсеменнаго твоего чрева, паче ума воплощаема, чистая, тварей воистинну явилася еси владычца.

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Святаго духа был еси храм, богоносе, тебе самаго очистив от тимения страстей прилежанием многим, святителю славне евтихие.

Сын дне причастием светлости невещественныя показался еси, и светом врачеваний неложных мглу страстей отгониши вреда, всеприснопамятне. (с. 60)

Сосца ссав издетска воздержания, в меру молитвами непрестанными возраста Христова достигл еси воистинну, святителю славне евтихие.

*Богородичен:*

Божественнаго рождества твоего, чистая, всякий естества чин превосходит чудо: Бога бо преестественне зачала еси во чреве, и рождши, пребываеши приснодева.

*Седален, глас г~. Подобен:*
Божественныя веры:

Божественною силою одеявся, обнажил еси крепость льстиваго, чудодействуя, богоносе, изрядная. отгнан же неправедно стада твоего, паки возвратился еси в не, прославляемь, отче преподобне: Христа Бога моли, даровати нам велию милость.

*Слава, и ныне, Богородичен:*

Божественная скиния была еси слова, едина пречистая Мати Дево, чистотою ангелы превозшедшая, паче всех мене персть бывша, осквернена плотскими прегрешеньми, очисти молитв твоих божественными водами, подающи, чистая, велию милость.

*Крестобогородичен:*

Нескверная агница слова, нетленная Дева Мати, на кресте зрящи повешена из нея без болезни прозябшаго, матерски подобно рыдающи, вопияше: увы мне, чадо мое. како страждеши волею, хотя избавити от страстей безчестия человека;

*Песнь д~. Ирмос:*

Христос моя сила, Бог и Господь, честная церковь боголепно поет, взывающи, от смысла чиста, о Господе празднующи.

Зарею, всемудре, божественныя благодати осияваемь, всякое еретическое мнение омрачил еси, и уяснил еси людей православных соборы.

Не стужил еси за веру гонения терпя: ибо того имел еси споборающа тебе гонимаго Христа, святителю всечестне. (с. 61)

Возвысив, постави на камени Христос своея истины, твоея души, блаженне, стопы, и запят врагов вознесенная мудрования.

*Богородичен:*

Яко воистинну невещанна, и непостижна твоего боголепнаго, Богородице, суть рождества, сущым на земли и на небеси, приснодево, таинства.

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божии, истиннаго Бога, от мрака греховнаго взывающа.

Доблественне терпя разлучение врученнаго ти стада, отче, неправедно изгнан был еси: абие же к сему паки течеши радостно, вельми от всех восхваляемый.

Не в гаданиих зриши славу, юже возжелал еси божию от младенства, блаженне евтихие: лицем же паче ныне к лицу разрешшымся зерцалом плотским, отче наш.

Вод божественных твоя душа, отче, исполншися, реки церкви воистинну источи учений, мудре евтихие, и сея напаяеши, блаженне, бразды.

*Богородичен:*

Иже Богородицу тя от души, владычце мира благая, исповедающыя спасай: тя бо предстательство непоборимое стяжахом, сущую богородительницу.

*Песнь з~. Ирмос:*

Житейское море воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

В тебе вселися Троица, яко в чистом от страстей слияния, и дарований исполни воистинну, богомудре евтихие, имиже всяк недуг отгониши присно.

Возвысился еси, стяжав в сердцы твоем неложне высокотворное смирение: и демонския вся козни до конца смирил еси, святителю Господень преславне. (с. 62)

Житейское море безволненне прешед, к пристанищем достигл еси царствия, отче, небеснаго, Богу бремя души спасл еси, досточудне.

*Богородичен:*

Пречистая владычце, рождшая человеком кормчию и Господа, страстей моих нестоянное и лютое утоли смущение, и тишину подаждь сердцу моему.

*Кондак, глас и~:*

Божественнаго верно евтихиа вси поюще, людие, любовию да ублажим, яко пастыря велика и служителя, и учителя премудра, и прогонителя ересей: молит бо Господа о всех нас.

*Песнь з~. Ирмос:*

Росодательну убо пещь содела ангел преподобным отроком, халдеи же опаляющее веление божие, мучителя увеща вопити: благословен еси, Боже отец наших.

Снеговидну, отче, душу стяжав, добродетелей белостию, уподобился еси ангелом. темже с ними ликуеши, радуяся вопиеши: благословен еси, Боже отец наших.

Жертву яко непорочну принесл еси тя самаго от младенства, преподобне, владыце твоему, сластей умерщвлением яко воистинну. темже радуяся вопиеши: благословен еси, Боже отец наших.

Токи твоих слез, отче, угасиша огненное паление плотских сластей, и быша исцелений роса, верно зовущым всегда Христу: благословен еси, Боже отец наших.

*Богородичен:*

Тя, всенепорочная и Мати приснодево, познахом спасение человецы: ибо в недрех отца неразлучный сын из тебе воплотися. темже благословенна еси в роды родов.

*Песнь и~. Ирмос:*

Из пламене преподобным росу источил еси, и праведнаго (с. 63) жертву водою попалил еси: вся бо твориши, Христе, токмо еже хотети. тя превозносим во вся веки.

Дремание уныния оттряс добродетелей попечением, отче, бдел еси, дондеже Бога иаковля явился еси селение: егоже превозносим во вся веки.

Щитом благочестия защищаяся, и яко обоюдоостр мечь восприим повеление честное, твердо вся ссекл еси еретическия полки, богомудре.

Безкровныя жертвы Богу принесл еси смирением сердца, отче евтихие, жертвуя тебе ради пожренному, яко овчати: егоже превозносим во вся веки.

*Троичен:*

Едино естество Троицы, неисчетную силу превозшедшую времена вся, и естества помысл, присно православно проповедаем и превозносим во вся веки.

*Богородичен:*

В рождестве избежала еси болезни, чистая, и рождши, Дева паки пребыла еси: вся бо творит Иисус Бог и человек, егоже превозносим во вся веки.

*Песнь ф~. Ирмос:*

Бога человеком невозможно видети, на негоже не смеют чини ангельстии взирати: тобою бо, всечистая, явися человеком слово воплощенно: егоже величающе, с небесными вои тя ублажаем.

Малыми величайшая стяжав, и тленными нетленная добре искупив, царство недвижимое приял еси, немимоходящую славу получил еси, добродетелей твоих добротами украшаемь.

Чисто житие твое совершил еси, и чистыя Девы служитель явился еси, евтихие, иерарх божий истиннейший, столп православия, твердь веры, стена людей избранных, богоблаженне. (с. 64)

Плотское мудрование повинул еси помыслу, и безплотен якоже во плоти на земли пожил еси, евтихие: темже со безплотными божественными силами владыце всех и Богу радуяся предстоиши.

Яко ангелом ныне купножитель, патриархом, мучеником и преподобным равносельник, с ними молися Господеви, решение грехов всем даровати, священную твою на земли память творящым, мудре.

*Богородичен:*

Сына безлетно от отца возсиявшаго, ты во чреве несказанно заченши, родила еси, Богомати чистая, Дево нескверная, моли, пресвятая, о рабех твоих, того яко человеколюбца Бога, спасти род наш.

