<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 76)

*Месяца тогоже в ф~-й день.*

*Святаго мученика евпсихиа.*

*Стихиры, глас и~. Подобен:*
Мученицы господни:

Гребеньми стружемь даже до внутренних твоих, доблий мучениче, пребыл еси непреклонен, имея око умное к Богу укрепляющему тя, евпсихие, и (с. 77) беззаконнующыя посрамляющему. егоже моли, спастися верою твою чтущым память днесь.

Язвою меча усечеся божественная глава твоя, доблий мучениче, и вместо крове млеко и воду источаеши чудно, привлекл еси к познанию неразумныя, славу неизреченную прием, и божественными ходатайствы всем подая велию милость.

Благодушно евпсихий страдания сконча и подвиги, и побеждая безумныя терпением, и удивляя неверныя, болезней нестерпимых наведеньми: темже по кончине ублажается, того молитвами, Господи, всем подаждь велию милость.

*Слава, и ныне, Богородичен:*

Помышления нечиста и устна льстива, дела же моя вся осквернена: и что сотворю; како усрящу судию; владычце Дево, моли сына твоего и зиждителя, и Господа, яко да в покаянии приимет дух мой, яко един благоутробен.

*Крестобогородичен:*

Не терплю, чадо, видящи тя на древе уснувша, бодрость всем подающаго: яко да иже древле преступления плодом, сном погибельным уснувшым, божественную и спасительную бодрость подаси, Дева глаголаше плачущися, юже величаем.

*Канон, егоже краегранесие:*

Евпсихиа благодушно пою болезни. *Творение иосифово.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Страдания благодушно, блаженне, твоя, евпсихие мучениче, поя, молю тя, ко Господу имея дерзновение, душу мою страстей мучительства исхити. (с. 78)

ум твой мановением еже к Богу, презре вся жития красная, блаженне: и весь красен явися, над страстьми царствовав, евпсихие.

Бысть воистинну терпелив, егда муками искушашеся и болезньми, вся удивляя безбожныя, и страдалец истинен познаваемь.

*Богородичен:*

Плоти подобием родився из тебе Владыка, обнови наше обветшавшее, отроковице, естество, и мертвыя небесны содела.

*Песнь г~. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Разумна суща поведают безумнии тебе злочестивому князю, безумно демоном служащему.

На высоту мучения твоего вознесшутися, ангел явлься, тебе дерзновенна устрояет, страстотерпче евпсихие.

Поя пребыл еси в темнице, Бога и Господа исповедая, хранитель же сего повелением показуяся.

*Богородичен:*

Пение благодарственно страдальческий лик поет тебе, отроковице чистая, твоими ходатайствы победоносец быв.

*Седален, глас а~. Подобен:*
Гроб твой:

Благодушно добрый совершив подвиг, победил еси врага супостата, мучениче, почести и чудеса от Бога прием. темже вся верных церковь ублажает тя, в настоящий день благохвально почитающи.

*Слава, и ныне, Богородичен:*

Настави ны на путь покаяния, уклоншыяся присно к безпутием зол, и преблагаго прогневавшыя Господа, неискусобрачная благословенная марие, прибежище отчаянных человеков, божие жилище. (с. 79)

*Крестобогородичен:*

Зрящи тя, Христе, всенепорочная Мати, мертва на кресте простерта, вопияше: сыне мой, собезначальне отцу и духу, что неизреченное твое сие смотрение, имже спасл еси пречистых рук твоих, щедре, создание;

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Радуяся, мучениче, раздал еси вся имения нищым, мучения богатство некрадомо и радость нестареемую противостяжав.

Священно просвещаемь, тму несвященных ты обличил еси, нудити искушающих тя, отвести лестию злодемонскою.

Иже прелести прилежащии тебе, нелестными нравы украшенному дивляхуся, источающу животочная словеса, досточудне.

*Богородичен:*

Превышши сил небесных ты сущи, плотских страстей вышший ум мой, Дево, покажи.

*Песнь е~. Ирмос:*

Просвети нас повелении твоими, Господи, и мышцею твоею высокою, твой мир подаждь нам, человеколюбче.

Терпел еси плотския язвы терпеливно, обешен быв, блаженне евпсихие, приискренно владыце всея твари.

Поеши, Христу, по ребром, мучениче, стружемь, и кожи одираемь, мужественным помыслом терпеливнейший.

Поющу Богу, является тебе ангел, к подвигом обучая тя, яже о Господе возмогаемь совершил еси.

*Богородичен:*

О иже на тя надежды, всех владычце, возложивших, присно молися, яко да будущаго осуждения избавимся. (с. 80)

*Песнь з~. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Обуревает убо мучений тягота, не может же погрузити тя, мучениче: Христа бо и Бога помощника имел еси и кормия, направляюща тя ко пристанищу тихому своего царствия, евпсихие.

Красно твое востание, мучениче, душевное сопротивным показуя, явился еси тем страшен, удивляя терпением онех зломыслие, и прият от Христа подвигов победы возмездие.

Без правды пролиянною кровию, погрузил еси весь демонский полк, и злочестивых множество истопе: верных же напоися собор, евпсихие, богатно, святых мученик украшение.

*Богородичен:*

Исправи спадша мя всего, яко страстем отверзшаго дверь, и твоим благим ходатайством к покаяния входом введи, и спаси мя, всех Cпаса рождшая и Господа.

*Песнь з~. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Собором мучеников причислился еси, и ликом божественных безплотных, от безсловесия страстей тело удержав, храбровал еси изрядно, страдальче Христов треблаженне.

О добрыя твоея купли! горстию бо крове изменил еси вышнее царство, мудре, в немже и воспеваеши: благословен еси, Господи Боже, во веки.

Падаеши уязвився мечем, мучениче, и без меры (с. 81) хвалящагося велиара спопираеши, и язвами ссекаеши неисцельно, твоим крепким умом, злообразно приразившася.

*Богородичен:*

Гору тя пророк даниил божественным духом нарече, Дево: из неяже камень Христос без\ руку отсечеся, и сокрушение содела истуканных прелести.

*Песнь и~. Ирмос:*

Победители мучителя и пламене, благодатию твоею бывше, заповедем твоим зело прилежаще, отроцы вопияху: благословите, вся дела господня, Господа.

Победитель мучителей и духов был еси нечистых, верных же человеков, страдальче евпсихие, слава и похвала, тя восхваляющих священными песньми, и превозносящих Христа во вся веки.

Кесарийстии священнии воспевают тя людие, преблаженне: в том бо, мучениче, лежя тело твое, источает исцелений струи, страсти потопляющыя, и верных сердца орошающыя божественно.

Вшед мужески в подвигов судище, мучениче, строган был еси даже до членов, и до самаго внутренняго строения, но явился еси весь непреклонен, непоколебимь: тем венцы приял еси победы.

*Богородичен:*

Милостивая Дево, яже милостиваго слова рождши, немилосердаго мя туне ущедри, отчаяннаго прегрешеньми безмерными и необращающася, но в лепости житие иждивша.

*Песнь ф~. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

На древо воздвижен был еси, страсть воображая безстрастнаго, и страсти умалившаго благочестивых за милосердие, мучениче евпсихие. (с. 82)

Видено бысть чудо велие в твоей кончине: вместо бо крове млеко с водою, главе твоей отсечене бывшей, мучениче, истече.

Твоими удесы, всеблаженне, препрославленный един Бог прославися, в прославлении всесвятыя твоея памяти, якоже прорекл еси.

Днесь веселия в твоей божественней памяти церковь познавает, евпсихие, в нюже поющыя тя вся спасай молитвами твоими.

*Богородичен:*

Светом мя покаяния озари, Дево, греха нощию омраченнаго, и уныния мглою спокровеннаго.

