<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 169)

*Месяца тогоже в к~-й день.*

*Преподобнаго отца нашего феодора трихины.*

*На*
Господи, воззвах, *стихиры, глас и~. Подобен: О*
преславнаго чудесе!

Преподобне отче феодоре, * дар Богу избран сам себе принесл еси, * бдение всенощное, и умиление стяжав, * поучение божественно, * конечное смирение, * надежду, веру, любовь нерастворену, * трезвение и милосердие, * истинное безстрастие и молитву, * столп тя показаша световиднейший.

Преподобне отче феодоре, * во одеяние истинное * и (с. 170) спасения одежду, * благочестивым разумом ищай одеятися, * власяными рубы всегда * твое тело покрывати не престал еси, * и обнажил еси нас обнажившаго козни, * силою укрепляемь * божественнаго духа.

Воплощшемуся Богу нашему, * от Девы матере нас ради, * и обнищавшему, яко нищ духом, * тебе самаго принесл еси, * жертву живу и всесожжение приятно, всеблаженне, * и дар честен. * темже и приял еси небесное наслаждение: * к немуже присно молися, * молимся, помиловати нас.

*Слава, и ныне, Богородичен:*

Плоть от кровей твоих приемь, * первовечный Бог, * тя предстательницу показа человеком, чистая. * темже избави рабы твоя * от всякия беды и обстояния, * и сетей лукаваго врага, * и сияния причаститися сподоби избранных, * тя славящыя, * и покланяющыяся тебе.

*Крестобогородичен:*

Тя видящи пригвождаема * на кресте, Иисусе, * и страсти приемлюща волею, * Дева и Мати твоя, Владыко, * увы мне, вопияше, чадо сладкое: * раны неправедно како терпиши, * врачу, исцеливый человеческое неможение, * и от тли всех избавивый * милосердием твоим;

*Канон.*

*Глас в~. Песнь а~. Ирмос:*

Во глубине постла иногда фараонитское всевоинство преоруженная сила, воплощшееся же слово всезлобный грех потребило есть, препрославленный Господь, славно бо прославися.

Даровании божественными обогащся, дар яко многоценен творцу, отче, себе привел еси. темже мой облагодати помысл, восхваляющу твою днесь память светоносную, и житие равноангельное. (с. 171)

Яко напитався божественными добротами, взял еси на рамо твое постнически крест, феодоре, и последовал еси, вольное тебе ради претерпевшему распятие, блаженне, страсти умертвив телесныя.

Крепко, отче, противу врага ополчився, и крестным оружием огражден, сего смирил еси смирився, и мудре возношаемь: темже победоносец явился еси, и преподобных равностоятель.

*Богородичен:*

Спасшиися, Дево, тебе ради, пренепорочную в женах, и божию родительницу песньми ублажаем и почитаем, и согласно зовем: радуйся, виновная прадедняго наздания.

*Песнь г~. Ирмос:*

Процвела есть пустыня, яко крин, Господи, языческая неплодящая церковь пришествием твоим, в нейже утвердися мое сердце.

Процвел еси в породе воздержания, преподобне, яко шипок благовонен, сердца благоухая нам божественным твоим житием, преславне.

Крепостию возмогаемь спасовою, шествовал еси тесным, славне, жестоким и скорбным путем, и к широте вышняго сиона достигл еси.

Видится твой гроб, благовонно миро благодатию источая, преподобне, и проповедует Богу, бывша тя благовоние, отче священне.

*Богородичен:*

Чертог безсмертия твое чрево бысть, из негоже жених Господь возсияв, Дево пречистая, преподобных лик себе собра.

*Седален, глас д~. Подобен:*
Вознесыйся:

Яко чист к чистому приступль частыми молитвами и чистотою, освятился еси духом, феодоре: отонудуже со ангелы ныне водворяяся, поеши песнь трисвятую всех владыце. темже моли, преподобне, Христа, помиловати любовию чтущих тя. (с. 172)

*Слава, и ныне, Богородичен:*

По Бозе во твой, Богородице, прибегаю смиренный, покров божественный, припадая молюся: помилуй, пречистая, яко превзыдоша главу мою греси, и боюся, владычце, муки, и трепещу: моление сотвори, чистая, к сыну твоему, от сих избавити мя.

*Крестобогородичен:*

Иже от безначальнаго отца рожденнаго, напоследок тя плотию рождшая, на кресте висяща зряще, Христе, увы мне, любезнейший Иисусе, вопияше: како славимый яко Бог от ангел, от беззаконных ныне человек, сыне, хотя распинаешися; пою тя, долготерпеливе.

*Песнь д~. Ирмос:*

Пришел еси от Девы, не ходатай, ни ангел, но сам, Господи, воплощся, и спасл еси всего мя человека. тем зову ти: слава силе твоей, Господи.

Воздержания частыми язвами уранил еси страсти египта, и наставил еси, феодоре, к земли небесней, благочестно и преподобно последующыя тебе.

Исткании добродетельными соделал еси, феодоре, себе угодну и чистейшую одежду, в нюже одеявся, в чертог вышний вшел еси.

Изсушением сетуя совершал еси, феодоре, власяными истканьми твою плоть покрывая: отонудуже ти возсия мысленное веселие божественным духом.

*Богородичен:*

В час мя страшный, пречистая, судима спаси и избави, геенны исхити, яко да ублажаю тя, и по долгу чествую, непорочная.

*Песнь е~. Ирмос:*

Света подателю и веков творче, Господи, во свете твоих повелений настави нас: разве бо тебе, иного бога не знаем. (с. 173)

Житие равноангельное восприем на земли, преподобне, постнически всяким озлоблением умертвил еси страстей востания, богомудре феодоре.

Час суда помышляя всегда, отринул еси от души сон уныния, утренюя к Богу, и божественною любовию удобряемь.

Любя вышния обители, яко монах истинен, воздвигл еси на земли обители монашествующым: в нихже тобою насаждени бывше, почитают тя, преподобне.

*Богородичен:*

Едина родила еси впостасную жизнь, пречистая, творца всех и Владыку: егоже любяще, множество отец преподобных преподобно пожиша.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Просвещся видении лучшими, от всех земных душу обнажил еси, и о Бозе упразднился еси, непрестанными поучении, феодоре.

Светлаго твоего жития светлостию поднебесная осветишася, блаженне, восточнаго солнца светосиянную тя звезду проповедающе.

Мразом и студению утесняемь, иже к Богу огревался еси мановении, и зиму отгнал еси страстей божественною теплотою, феодоре.

*Богородичен:*

Яко добру, яко красну явльшуюся, слово красное возлюби, чистая, и в твою утробу вселися, в наше верных избавление.

*Кондак, глас д~. Подобен:*
Явился еси днесь:

Явился еси предивен житием, феодоре мудре отче, (с. 174) власяными рубы изменив, паче царских сокровищ яже на земли, сего ради небесную одежду восприял еси, присно моли о нас, преподобне.

*Песнь з~. Ирмос:*

Богопротивное веление беззаконнующаго мучителя высок пламень вознесло есть: Христос же простре богочестивым отроком росу духовную, сый благословен и препрославлен.

Миродухновен был еси добродетельными твоими обеты, феодоре, и миро благовонно от честных твоих мощей источаеши нам верно чтущым тя, душы и сердца благоухая, преподобне.

Яко агнец незлобив, воспитан на злаце воздержания, преподобне, вселился еси во ограду небесную, веселитися с начальным пастырем: темже твоя овцы присно поминай.

Каплями слез твоих погасил еси врящую телесе пещь, священне, огнем божественнаго духа распалаемь светильник доблести: и свет сущым во тме, отче, был еси.

*Богородичен:*

Показа купина тя повиваема огнем, пренепорочная, никакоже опаляема убо: огнь бо носила еси божества, иже неопальну тя соблюд, чистая, и по рождестве Деву нетленну.

*Песнь и~. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте, дела, яко Господа, и превозносите во вся веки.

Скверну отмыл еси души слезными течении, и поток пищный наследовал еси, и кротких землю, яко кроток, преподобне, и незлобив, и правдою яве украшен.

Свойственными к Богу взирании присно просвещаемь, непреткновенно преминул еси страстныя помыслы, и (с. 175) все омрачение телесное, и к свету прешел еси безстрастия, отче.

Да истинному желанию приступиши, воздержник и смиреномудр, и долготерпелив явился еси, и милостив воистинну, власяными рубы покрываяся, и демонскую обнажая прелесть.

*Богородичен:*

украсившися добротами добродетелей, и рясны преиспещренна златыми, Дево, яже паче всех человек краснейшаго слова породила еси: егоже поет преподобных множество во веки.

*Песнь ф~. Ирмос:*

Безначальна родителя сын, Бог и Господь, воплощся от Девы нам явися, омраченная просветити, собрати расточенная: тем всепетую Богородицу величаем.

Распен плоть твою страхом Владыки твоего, умертвился еси миру, отче феодоре: и ныне прешел еси радуяся к жизни живых, треблаженне, причастием обожен и света присно исполняемь.

День празднественный и исполнен священия, твою божественную память совершаем днесь: ты бо света и дне яко воистинну сын показался еси, и во свете невечернем живеши радуяся.

Светильниче светозарне, божия дара тезоимените, богосиянное светило, невечерняя заря, добродетелей мироположниче и непреклонен столп монашествующих, стадо твое избави молитвами твоими от всякия скорби.

*Богородичен:*

Света жилище чрево твое бысть, Дево, просвещшаго мир зарями божества, двере солнца славы, в женах прерадованная, преподобных похвало, всесвятая и преблагословенная.

