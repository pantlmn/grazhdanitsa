<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 228)

*Месяца тогоже в к~е-й день.*

*Святаго апостола и евангелиста марка.*

*На вечерни поем,*
Блажен муж: *а~-й антифон.*

*На*
Господи, воззвах, *стихиры на и~: праздника г~: и апостола е~.*

*Глас а~. Подобен:*
Небесных чинов:

Богогласных словес написателя, вернии, * и египта великаго наставника, * достойно воспоем вопиюще: * марко мудре, учении и молитвами твоими * к невлаемому житию наставляти всех нас * не престай, Христов учениче.

*Дважды.*

Спутешественник был еси сосуда избраннаго, * и с ним прошел еси всю македонию, * в риме же ученик быв петру, * сладок сказатель показался еси, * и почил еси, пострадав боголепно во египте, * марко, друже Христов.

*Дважды.*

Изсохшыя и оляденевшыя душы оживил еси * светлыми кроплении евангелиа. * темже твою, божественный марко, * (с. 229) светло с нами александриа днесь * торжествует память и восхваляет, * покланяющися твоим мощем.

*Слава, глас з~:*

Излияся благодать во устнах твоих, марко апостоле, и был еси пастырь Христовы церкве, уча словесныя овцы веровати в Троицу единосущную, во едином божестве.

*И ныне, праздника.*

*Вход. Прокимен дне. Чтения три, писаны сего месяца в тридесятом числе.*

*На стиховне стихиры, глас а~. Подобен:*
Всехвальнии мученицы:

О марко богомудре, * премудраго книжника трость * и скорописца был еси, * Христово воплощение богодохновенне написуяй, * и ясно вещаяй * жизни безконечныя глаголы: * в нейже молися * написатися поющым тя, * и чтущым славную память твою.

*Стих:*
Во всю землю изыде вещание их, и в концы вселенныя глаголы их.

О марко всехвальне, * Христа благовествуяй, * вселенную протекл еси, * якоже солнце, * погубляяй всю зарями веры * многобожия тму. * и ныне молися, * даровати душам нашым мир * и велию милость.

*Стих:*
Небса поведают славу божию, творение же руку его возвещает твердь.

О марко апостоле, * в нихже прежде умножися злочестия безумие, * ты проповедал еси, * египетскую тму * просвещением словес твоих отгоняя, * богопроповедниче пребогате. * и ныне молися, * даровати душам нашым мир * и велию милость.

*Слава, глас и~:*

Приидите, небеснаго таинства проповедника и служителя евангелиа, псалмы и песньми марка вси восхвалим: сей бо река показася мысленнаго рая, душевныя (с. 230) бразды небесными тучами напаяя, и плодоносны показуя Христу Богу, подающему всем молитвами его очищение и просвещение, и велию милость.

*И ныне, праздника.*

*Тропарь, глас г~:*

Апостоле святый и евангелисте марко, моли милостиваго Бога, да прегрешений оставление подаст душам нашым.

*Ин тропарь, глас тойже:*

у верховнаго петра научився, апостол Христов был еси, и яко солнце странам возсиял еси, александриом удобрение быв, блаженне, тобою египет от прелести свободися, евангельским твоим учением просвещь вся, яко свет столп церковный. сего ради твою память чтуще светло празднуем, марко богогласе: моли тобою благовестимаго Бога, да согрешений оставление подаст душам нашым.

*Слава, и ныне, праздника.*

*На утрени, на*
Бог Господь, *тропарь праздника, дважды. Слава, апостола: И ныне, праздника.*

*По а~-й стихологии седален, глас а~. Подобен:*
Гроб твой:

Яко утро благолепно возсиял еси миру, тму глубокую прелести верою отгнал еси, апостоле, и душы просветил еси: темже вся светозарне церковь поет днесь светоносную твою память, Христа величающи.

*Дважды.*

*Слава, и ныне, праздника.*

*По в~-й стихологии седален, глас д~. Подобен:*
Вознесыйся:

Научився от источника жизни премудрости, умудрил еси прежде неразумием служащыя умовредне истуканным, премудре. темже ублажаешися во веки века, престолу предстоя святыя Троицы, и прилежно моляся, обрести прегрешений разрешение, марко апостоле.

*Дважды.*

*Слава, и ныне, праздника.*
(с. 231)

*По полиелеи седален, глас и~. Подобен:*
Премудрости.

Идольскую гордыню низложив, спасовы страсти желая, марко апостоле, явился еси миру с небесе, всем источая чудеса, и языком был еси, преблаженне, учитель. темже твою память по достоинству почитаем, в песнех славяще, и верно величающе: богогласе пребогате, моли Христа Бога, грехов оставление подати чтущым любовию святую память твою.

*Дважды.*

*Слава, и ныне, праздника.*

*Степенна, а~-й антифон д~-го гласа. Прокимен, глас д~:*
Во всю землю изыде вещание их, и в концы вселенныя глаголы их. *Стих:*
Небса поведают славу божию: Всякое дыхание: *Евангелие луки, зачало н~.*

*По н~ псалме стихира, глас з~:*
Излияся благодать: *писана на Господи, воззвах, Слава.*

*Канон праздника со ирмосом на з~, и святаго на и~.*

*Глас а~. Песнь а~. Ирмос:*

Твоя победительная десница боголепно в крепости прославися: та бо, безсмертне, яко всемогущая, противныя сотре, Исраильтяном путь глубины новосоделавшая.

Марка боговидца восхваляя, призываю благодать духа, яко да вдохнув ми светло, отженет неведение, и божественное богатство премудрости дарует.

Твоего богогласнаго светом просветив, Cпасе, благодатным, в мир послал еси, слове божий, благих яко виновный, твое пришествие нам благовествующа.

Петру премудрому ученик быв, и того обогавтився сыновством, марко всеславне, таинник показался еси таин божиих, и снаследник славы его был еси.

*Богородичен:*

Иже египтяны во глубине потопив, облаком духа, (с. 232) сей прииде от тебе чистыя египтяном послежде, и марком тех от прелести измени.

*Катавасиа:*
Воскресния день:

*Песнь г~. Ирмос:*

Едине ведый человеческаго существа немощь, и милостивно в не воображся, препояши мя с высоты силою, еже вопити тебе, святый: одушевленный храме, неизреченныя славы твоея, человеколюбче.

Тя впостасную, Христе, премудрость проповеда, лучами твоими озаряемь, всему миру явльшуюся, Владыко, и жизнь дающую, и человеки просвещающу, угодник твой, славный марко, человеколюбче.

Струю прием, Христе, премудрости приснотекущую, яко река шумящи, земныя напои богоразумия светом концы, являя твое суще истинно проречение, самовидец твой марко, человеколюбче.

Петру последуя, мудре, яве евангелие яко ученик его вообразил еси, богословия свет прием от него, апостоле, и божие плотское пришествие возвестив ясно.

*Богородичен:*

Египта первее девическими руками носимый, демонская требища ты потрясл еси, и сему паки марка послал еси, вразумити всем твое вочеловечение, и божественную, Христе, твою тайну.

*Кондак и икос праздника.*

*Седален апостола, глас а~. Подобен:*
Гроб твой:

На высоту возшед добродетелей, божественный марко, возгремел еси нам спасительных догмат великия тайны, божественный проповедник быв. темже верою тя молим, преблаженне: всякия скорби, согрешений и бед нас свободи.

*Слава, и ныне, праздника.*
(с. 233)

*Песнь д~. Ирмос:*

Гору тя, благодатию божиею приосененную, прозорливыма аввакум усмотрив очима, из тебе изыти Исраилеву провозглашаше святому, во спасение наше и обновление.

Во всю землю вещание твое изыде, и в концы, премудре, вселенныя, твоих ясно глагол сила, Давидски светло проповедающи спасение наше и обновление.

Явися, Cпасе, яко молния, апостол вселенней премудрый, истины радость благовествуя, богосиянием светолития просвещаемь, во спасение наше и обновление.

Нозе твои пророчески украсишася: ибо паче слова нам благовестил еси проявленно мир, богоприятне, плотию явльшагося концем, во спасение наше и обновление.

*Богородичен:*

На облаце слово девичестем седе, египетския советы, и богоборныя мысли обуив разори, учении божественнаго марка, яко милосерд, во спасение наше и обновление.

*Песнь е~. Ирмос:*

Просветивый сиянием пришествия твоего, Христе, и осветивый крестом твоим мира концы, сердца просвети светом твоего богоразумия, православно поющих тя.

Искапал еси сладость благочестия, словес твоих божественных тучу, всюду лучами осияваемь, явлься благодатию яве мысленнаго солнца, марко всеблаженне, богоприятне.

Из дому господня источник изшел еси, и напояеши оляденевшая сердца струями богатно духовными, плод вместо неплодствия приносити учя, апостоле.

Ты петра великаго сын был еси, и сего ученьми просвещаемь всегда, душы просветил еси к тебе тепле приступльших, блаженне боговидче апостоле.

*Богородичен:*

Яко человек от Девы рождся, египтяном, Христе, (с. 234) послался еси, от отца возсияв прежде всея твари: имже марка помазал еси, мудре, тех научающа богоразумия таинством.

*Песнь з~. Ирмос:*

Обыде нас последняя бездна, несть избавляяй, вменихомся яко овцы заколения, спаси люди твоя, Боже наш: ты бо крепость немощствующих и исправление.

Низложил еси бровь беззаконных, Господи, и досаждение гордое смирил еси, апостола твоего показав победоносца силою твоею: ты бо крепость немощствующих и исправление.

Венец надежды, славне, имже ныне венчаемся, словесы твоими проповедал еси, мудре марко, зиждителя твари, иже в нашу славу исплетен естеством плоти.

Петр тя верховный, славне, яве тайно научи евангелие списати честное, показав служителя тя божественныя благодати: ты бо нам богоразумия свет простерл еси.

*Богородичен:*

Египта, иже первее во тме суща, Господи, Девою Богоматерию просветил еси, яко младенец прошед, того обличил еси суетство, учении богогласнаго марка, человеколюбче.

*Кондак, глас в~. Подобен:*
Вышних ищя:

С высоты приим благодать духа, риторская плетения разрушил еси, апостоле, и языки вся уловив, марко всеславне, твоему владыце привел еси, божественное проповедав евангелие.

*Икос:*

Верховнаго апостола ученик быв, с ним Христа сына божия проповедал еси, на камени истины утвердив лестию колеблющыяся: на немже и мене утвердив, души моея исправи стопы, яко да вражиих сетей избавлься, непреткновенно славлю тя: ты бо всех просветил еси, марко мудре, божественное проповедав евангелие. (с. 235)

*Песнь з~. Ирмос:*

Тебе умную, Богородице, пещь разсмотряем, вернии, якоже бо отроки спасе три превозносимый, мир обнови, во чреве твоем всецел, хвальный отцев Бог и препрославлен.

Божественными блистании освещаемь, возломлением тайно возпосылаеши заревидныя лучы, марко преблаженне: слово бо проповедал еси воплощаемое, безлетное, хвальнаго отцев Бога и препрославленнаго.

Богодельными, вседетелю, силами богогласнаго ученика вооружив, чудодейственника сего совершил еси: недуги бо отгна и язи исцелил есть, прехвальнаго тя проповедуя Бога и препрославленнаго.

ученическаго лика старейшаго учителя имея божественнаго петра, подобен сему явился: все бо исправил еси церковное исполнение прехвальнаго отцев Бога и препрославленнаго.

*Богородичен:*

Столп сам во египте поставил еси, евангелиа твоего писание, рождшемуся без семене от Богоматере, речением последуя исаии, преславне, прехвальнаго возвещая Бога и препрославленнаго.

*Песнь и~. Ирмос:*

В пещи отроцы Исраилевы, якоже в горниле, добротою благочестия чистее злата блещахуся, глаголюще: благословите, вся дела господня, Господа, пойте и превозносите во вся веки.

Рождшееся слово от отца прежде всех век, в естество человеческое облекшася Христа проповедал еси, славне, и вопиял: вся дела господня, Господа пойте, и превозносите во вся веки.

Давшаго избавление себе за наше согрешение, и страсть падших, воздвигшаго Христа прославил еси, славне, вопия: вся дела господня, Господа пойте, и превозносите во вся веки.

Петрову, марко, повинуяся премудрому учительству, (с. 236) премудре писании вообразил еси верным честное евангелие, вопиющым: вся дела господня, Господа пойте, и превозносите во вся веки.

*Богородичен:*

Дева еммануила носящи яко младенца, предста египтяном, имже яко светлая звезда марко посылается, взывая: вся дела господня, Господа пойте, и превозносите во вся веки.

*Песнь ф~. Ирмос:*

образ чистаго рождества твоего огнепалимая купина показа неопальная: и ныне на нас напастей свирепеющую угасити, молимся, пещь, да тя, Богородице, непрестанно величаем.

Достиг источника неизреченна, трисолнечнаго, богоявленне, сияния, чистейша наслаждаешися и яснейша обожения, еже паче ума, со ангелы ликуя непрестанно, преблаженне.

Петрова общник быв учения, и божественнаго проповедания, в небесных живеши селениих, с нимже, богоглаголиве преблаженне, и молишися о нас, марко апостоле.

Свет трисиянно совокупляемь, единственно же паки странно устрояемь, проповедал еси благочестно, досточудне, просвещаемь зарею благодати: темже тя молим, о нас присно молися.

*Богородичен:*

Марко честный апостол, египтяном святитель даровася: к нимже яко младенец воплощся прииде, от Девы чистыя Богоматере Господь славы, егоже достойно величаем.

*Светилен. Подобен:*
Жены услышите:

Премудрости небесныя научився, апостоле, плетения витийская, и числа звездословцев разорил еси языком твоим, о марко преславне! и ученик быв петров, миру проповедал еси евангельская словеса.

*Дважды.*

*Слава, и ныне, праздника.*
(с. 237)

*На хвалитех стихиры, праздника г~. И апостола г~. Глас а~.*

*Подобен:*
Всехвальнии мученицы:

Марко всеблаженне, * от сладостнаго потока пил еси, * яко из едема устремившаяся, * пресветло чистая река мира, * обливаяй водами * евангельския твоея проповеди * земли лице, * церковныя тверди напаяя, * богодохновенными учении.

Марко преславне, * моисей убо прежде * египтяны в мори потопи: * но ты, премудре, * от прелести тех * морския извлекл еси, * силою иже к тем с плотию пришедшаго, * и тех рукотворенная низложивша, * мышцею высокою.

О марко всесвященне! * во свете духа живый, * духовен весь был еси: * и ныне, всебогате, * иже ко владыце неоскудными зрении, * и блаженнейшими осиянии, * положеньми обожаемь, * таинства главизну, * и кончину обрел еси многовожделенну.

*Слава, глас з~. Самогласен:*

Премудрый ловче, святый учениче, делателю спасов, и сказателю того страстей, иже тварь верою обтек, и прельщенныя языки собрав, и Богу привед, яко кадило доброе на небеса возведеся. темже, предстоя судии, моли избавитися нам от беззаконий наших, и в день судный избавитися мучения.

*И ныне, праздника. Славословие великое и отпуст.*

*На литургии: Блаженна, от канона праздника песнь рядовая, и святаго песнь г~. Прокимен, глас и~:*
Во всю землю: *Стих:*
Небса поведают славу божию: *Апостол, зачало кс~г. Аллилуиа, глас а~:*
Исповедят небеса чудеса твоя: *Евангелие марка, зачало к~г. Причастен:*
Во всю землю:

