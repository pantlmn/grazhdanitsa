<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 238)

*Месяца тогоже в к~з-й день.*

*Святаго священномученика василиа, епископа амасийскаго:*

*И иже во святых отца нашего стефана, епископа пермскаго.*

Служба его писана по сей службе.

*На*
Господи, воззвах, *стихиры, глас д~. Подобен:*
Яко добля:

Над всеми, блаженне, * страстьми царствовал еси, * законом божественным, * славне, утверждаемь, * и помысл ясно самодержца сотворь, * и быв божий предстатель, * по достоянию помазание свято приял еси, * и стаду вождь был еси словесному, * святителем и страдальцем удобрение.

Яко овна от стада тя, * василие преблаженне, * царь беззаконный отлучи, * и царя проповедающа Христа Бога нашего, пожренаго яко агня, * закалает тя неправедно, * и повелевает тя в море воврещи, * ходатайствуя тебе небесное царство, * и вечнующую славу.

В водах стези твоя преславно сотворил еси, * василие славне: * по кончине бо ввержен быв, * якоже предрекл еси, * крепко преплыв, * и граду твоему себе амасийскому отдав бремя честно, * непостыдна молитвенника, * исцелений реку, * и недугов различных очистилище.

*Слава, и ныне, праздника, или Богородичен:*

Яже Бога невместимаго * во чреве твоем вместившая, * человеколюбно человека бывша, * и наше смешение из тебе приимша, * и обоживша яве, * не презри мене, (с. 239) всечистая, ныне скорбяща: * но ущедри скоро, * и различныя вражды же * и вреда лукаваго свободи.

*Крестобогородичен:*

Агнца и пастыря тя * на древе яко виде, * агница рождшая рыдаше, * и матерски ти вещаше: * сыне возжеленне, * како на древе крестнем повешен еси, долготерпеливе; * како руце и нозе твои, слове, * пригвоздишася от беззаконных, * и кровь твою излиял еси, Владыко;

*Канон.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

Пети тя, славне, усердствующу, премудрость ми подаждь, и разума слово, молитвами твоими, божественныя подвиги твоя восхвалити, Христовы ради любве, юже показал еси крепко.

Миром благодати святитель явился еси, помазався, священне, Христу достойно сам ся яко жертва мучением чиста, и безкровныя жертвы принося.

Победною украшен багряницею страданий твоих, и крови венцем удобрен, царь страстей показался еси, святителю: разгнав же прелесть, царствуеши со Христом.

*Богородичен:*

Создавый человека первее от земли, во чреве твоем воплощается, и человек совершен бывает. темже во двою существу, Богородице, совершенна знаем его, пренепорочная.

*Песнь г~. Ирмос:*

Не мудростию и силою, и богатством хвалимся, но (с. 240) тобою, отчею впостасною мудростию, Христе, несть бо свят, паче тебе, человеколюбче.

Жертва ты Христу сам привелся еси, якоже непорочна, огнем твоея, мудре, совести, страданием всесожжен.

*Дважды.*

Премудрости словом, основанием Христос утверди на камени, непреклонно возведе тя, василие славне, якоже пастыря мудра.

*Богородичен:*

Род земный рождеством твоим, пречистая, разрешися древния воистинну клятвы. темже божественнаго твоего зрака подобие почитаем, владычце.

*Седален, глас г~. Подобен:*
Божественныя веры:

Божественным духом просвещен, гордыню мучителя со дерзновением пастырским велемудренно посрамил еси, и прешед прелести пучину, ко пристанищу божественному достигл еси. отче преподобне, Христа Бога моли, даровати нам велию милость.

*Слава, и ныне, Богородичен:*

Божественная скиния была еси слова, едина пречистая Мати Дево, чистотою ангелы превозшедшая, паче всех мене персть бывша, осквернена плотскими прегрешеньми очисти молитв твоих божественными водами, подающи, чистая, велию милость.

*Крестобогородичен:*

Нескверная агница слова, нетленная Дева Мати, на кресте зрящи повешена из нея без болезни прозябшаго, матерски подобно рыдающи, вопияше: увы мне, чадо мое, како страждеши волею, хотя избавити от страстей безчестия человека;

*Песнь д~. Ирмос:*

Неизследный божий совет, еже от Девы воплощения тебе вышняго, пророк аввакум усмотряя, зовяше: слава силе твоей, Господи.

На жизненней воде божественных источник, отче, на (с. 241) траве же веры, палицею учений твоих, мудре, Христово наставил еси стадо, василие преблаженне.

Глаголы богомудрыми, мучениче Христов, беззаконнаго обличил еси и злоименитаго ликиниа благодерзновенне богомерзское безумие: победою же почести венчался еси.

Неразседаемое основание водрузил еси, мудре, ты на камени веры, треволнения, священномучениче, крепко лести идольския претерпел еси, сию разоряя силою Христовою.

*Богородичен:*

Исцели сокрушение, Мати божия, естества человеческаго, безначальное слово во двою рождши существу нераздельно, всенепорочная: плоти почитаем подобие.

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

укрепляемь, славне, от Христа, обличил еси лесть идольскую, святителю: начальнику же сея, якоже худей птице, наругался еси, крепко, мучениче, веры течение прешед, мудре.

*Дважды.*

Якоже другий моисей, море нечестия яве, веры жезлом разделил еси, новаго, преблаженне василие, Исраиля, яко во обетованную землю провел еси, к свету богоразумия.

*Богородичен:*

Божественное подобие зрака твоего, Богородице чистая, вси образно в поклонение имуще, собор еретичествующих присно словесно отгоняем, иже твоими богатящиися мольбами и помощию, пренепорочная.

*Песнь з~. Ирмос:*

Возопи, прообразуя погребение тридневное, пророк иона, в ките моляся: от тли избави мя, Иисусе, царю сил. (с. 242)

Не терпяше лютый и беззаконный мучитель, еже в словесех дерзновения твоего, мучениче: и диавол люто вооружает на тя ликиниа, славне.

*Дважды.*

Мнев твою твердость и дерзость, святе, умягчити ласканьми, злодей томитель, надежды, мучениче, погреши, ногами твоими сокрушився державно.

*Богородичен:*

Твоим рождеством болезней ева избавися, Богородице: избавителя бо роду родила еси человеческому, едина удобрение, пречистая владычце.

*Кондак, глас д~. Подобен:*
Явился еси днесь:

Царево повеление преобидев, царство небесное получил еси, василие: в немже ликуя, поминай нас чтущих память твою, священномучениче:

*Песнь з~. Ирмос:*

Спасый во огни авраамския твоя отроки, и халдеи убив, яже правда праведно уловляше: препетый Господи, Боже отец наших, благословен еси.

Гордый враг и вельми хваляйся, яко птенца разорити землю, сопротивлением твоим победися державно, и яве низу падеся под нозе твои священнеи, священномучениче.

Светом веры яве идольское омрачение ты отгнал еси, мудре, Христу хвалами, блаженне, поя, якоже отроцы первее: Боже отец наших, благословен еси.

Ни ласкании твердость, ни прещении, святителю, мучителей, василие, не ослабил еси отнюд, славне, душевную крепость: но не уязвен, якоже цветы, искушения ты претерпел еси.

*Богородичен:*

Законы, чистая, рождества превозшла еси, зиждителя рождши яве всея твари. темже истинную тя Богородицу, всепетая, вернии преблагочестно ныне исповедуем. (с. 243)

*Песнь и~. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте, дела, и превозносите его во вся веки.

Стрелами премудрости, святителю, низложь под нозе лесть, преблаженне, венцы венчался еси победными, яко поборник преславен веры, божественным духом: Господа, зовый, воспевайте, дела, и превозносите его во вся веки.

Выю прелести, святителю, мечем веры посекл еси, усечен быв во главу твою, славне, и от Христа венец победы приял еси, вопия: благословите, вся дела, Господа, и превозносите его во вся веки.

Совокупися телеси твоему, блаженне, глава по отсечении, еже и преславно, и безмерная пучина принесе окормлением, святе, божественнаго духа: и ныне со ангелы ликуя, со отцем славиши сына и божественнаго духа.

*Богородичен:*

Яд змиин, Дево, евин отсекла еси рождеством твоим, слово яко рождши плотию впостасное, во утробе, пречистая, твоей совокуплена страшно, отцу впостасное слово: егоже плотское подобие почитаем.

*Песнь ф~. Ирмос:*

Ева убо недугом преслушания клятву вселила есть, ты же, Дево Богородице, прозябением чревоношения мирови благословение процвела еси: тем тя вси величаем.

В пристанище яве устремився, преславне, треволнения бури идольския прешел еси, божественным окормлением духа, с вышними ликуя силами: помяни, блаженне, чтущыя тя.

*Дважды.*

Божественне ликуя, василие славне, со ангелы, победная (с. 244) у престола всех Бога же и Владыки, радуяся милостивно назираеши нас, яко пастырь и святитель, поющыя тя.

*Богородичен:*

Безсеменно безначальнаго сына рождши Бога слова, Мати Дево, все обновила еси естество наше, обветшавшее прегрешением преступления. темже тя, владычце, непрестанно величаем.

*Служба во святых отца нашего стефана, епископа пермскаго.*

*На*
Господи, воззвах, *стихиры, глас д~. Подобен:*
Званный свыше:

Егда божественное рачение * прииде на тя, премудре стефане, * тогда вся яже во плоти мудрования оставив, * невозвратно Христу последовал еси, * и апостолом подобяся, * в дальних странах неведущым Бога проповедал еси, * и от тмы тех к свету богоразумия * вся наставил еси. * темже и венцы небесными Христос, * емуже поработал еси, венча тя, * егоже моли, * спасти и просветити душы нашя.

Егда божественное желание * найде на тя, святителю, * тогда вся прелестная, * яже в мире, мудрования оставль, * и к вышним желая, * вышних взыскал еси: * отонудуже и премудрость, не от человек, ни человеком, * но от вышняго промысла приемь, * писания новая ко Христову познанию изложил еси, * и неведущым людем Бог тобою познан бысть. * егоже моли, стефане премудре, * спасти и просветити душы нашя. (с. 245)

Егда божественное звание * прииде на тя, святителю стефане, * тогда святым духом движимь, * пришел еси просветити * древле во тме люди неверия лежащыя, * к свету богоразумия * просветив воздвигл еси, * и всех научил еси * веровати в Троицу единосущную, * во едином божестве, * юже о нас моли, святителю пречудне, * спасти и просветити душы нашя.

*Ины стихиры, глас а~. Подобен:*
Небесных чинов:

Иже древле оляденевшая неверных людей сердца, * учением твоим, блаженне стефане, возделал еси, * семя веры в них насадив. * темже тя яко учителя * и наставника благочестия, * попремногу вси вернии ублажаем.

Бысть язык твой, святителю, трость живописца, * божия величия всем из\ъяснив, * в познание божие привел еси, * и злобы мудреца, пансотника смехом наругаема явил еси. * темже твое успение * духовне сошедшеся почитаем.

Храмы идольския, святителю премудре, низложив, * всеконечней погибели предал еси, * и церкви во Христово познание освятил еси. * темже духовная твоя чада, яко наставника тя благочестия, * любовию воспеваем, и молимся: * моли спастися душам нашым.

*Слава, глас з~:*

Премудрости твоей и слову разумному, вси идольстии служители удивишася, и свою суетную веру яко безбожну оплеваша, и тобою проповедаемому Христу от души вероваша: егоже моли, премудре стефане, спастися всем, священное твое торжество совершающым, и верою чтущым всечестную память твою.

*И ныне, праздника. Вход. Прокимен дне, чтения три.*
(с. 246)

*Притчей чтение.*

[Гла\в г~] Память праведнаго с похвалами, и благословение господне на главе его. Блажен человек, иже обрете премудрость: и смертен, иже уведе разум. Лучше бо сию куповати, нежели злата и сребра сокровища. Честнейшая же есть камений многоценных: все же честное недостойно ея есть. Долгота бо дней, и лета живота в деснице ея: в шуице же ея богатство и слава: от уст ея исходит правда, закон же и милость на и~ языце носит. [и~] Послушайте убо мене, о чада! честная бо реку: и блажен человек, иже пути моя сохранит: исходи бо мои, исходи живота, и уготовляется хотение от Господа. Сего ради молю вас, и предлагаю мой глас сыновом человеческим: яко аз премудрость устроих, совет, и разум, и смысл аз призвах. Мой совет и утверждение, мой разум, моя же крепость. Аз мене любящыя люблю, ищущии же мене обрящут благодать. Разумейте убо, незлобивии, коварство, ненаказаннии же, прилагайте сердца. Послушайте мене и паки, честная бо реку: и отверзу от устен правая, яко истине поучится гортань мой, мерзски же предо мною устны лживыя. С правдою вси глаголы уст моих: ничтоже в них стропотно, ниже развращенно. Вся права суть разумевающым, и проста обретающым разум. Научаю бо вас истине, да будет о Господе надежда ваша, и исполнитеся духа.

*Премудрости соломоновы чтение.*

[Глава и~] уста праведнаго каплют премудрость: устне же мужей мудрых ведят благодать. уста мудрых поучатся премудрости, правда же избавляет их от смерти. Скончавшуся мужу праведну, не погибнет (с. 247) надежда. Сын бо праведен раждается в живот, и во благих своих плод правды об\ъимет. Свет праведным всегда, и от Господа обрящут благодать и славу. язык мудрых добрая свесть, и в сердце их почиет мудрость. Любит Господь преподобныя сердца, приятни же ему вси непорочнии в пути. [з~] Мудрость господня просвещает лице разумнаго. Постигает бо желающыя ю, прежде даже разумети ю: и удобь узрится от любящих ю. утреневавый к ней не утрудится, и бдяй ея ради вскоре без печали будет. Яко достойных ея сама обходит ищущи, и во стезях ея является им благоприемне. [и~] Мудрости никогдаже одолеет злоба. Сих ради и рачитель бых доброты ея: и возлюбих ю, и поисках от юности моея: и взысках невесту привести себе, яко всех Владыка возлюби ю: таинница бо есть божия хитрости, и обретательница дел его. Труды ея суть добродетели: целомудрию же и разуму та учит, правде и мужеству, ихже потребнее ничтоже есть в житии человеком. Аще же и многаго искусства желает кто, весть древняя, и быти хотящая разсмотрит: Свесть извития словес, и разрешения гаданий: знамения и чудеса проразумеет, и сбытия времен и лет: и всем советник есть благ, яко безсмертие есть в ней, и благославие во общении словес ея. Сего ради беседовах ко Господу, и помолихся ему, и рех от всего сердца моего: [ф~] Боже отцев и Господи милости, сотворивый вся словом твоим, и мудростию твоею устроивый человека, да владеет бывшими от тебе тварьми, и да управляет мир в преподобии и правде, даждь ми твоих престолов приседящую премудрость, и не отлучи мене от отрок твоих: яко (с. 248) аз раб твой, и сын рабыни твоея. Посли ю с небес от святаго жилища твоего, и от престола славы твоея, да сущи со мною научит мя, что благоугодно есть пред тобою: и наставит мя в разум, и сохранит мя в славе своей. Помышления бо смертных вся боязлива, и погрешительна умышления их.

*Премудрости соломоновы чтение.*

[Глава д~] Похваляему праведнику, возвеселятся людие: безсмертие бо есть память его, яко от Господа познавается, и от человек: и угодна Господеви душа его. Возлюбите убо, о мужие, мудрость, и поживете: восхощите ея, и наказани будете: начало бо ея любы, и соблюдение закона. Почтите премудрость, да во веки царствуете. [з~] Возвещу вам, и не скрыю от вас таин божиих: яко той мудрости наставник есть, и мудрых исправитель, и всякому смыслу и делу хитрец. И всем смыслом научит мудрость: есть бо в ней дух разумен и свят, и сияние света присносущнаго, и образ благости божия. Та други божия и пророки устрояет: благолепнейши же есть солнца, и паче всякаго сотворения звезд, свету сосуждаема, обретается первейши. Та угождающих ей от болезней избави, и настави на стези правыя. Даде им разум имети свят, и сохрани я от ловящих, и подвиг крепок подаде им. Да разумеют вси, яко сильнейши всего есть благочестие: и никогдаже преможет злоба мудрости, ниже прейдет злыя обличающи суд. [в~] Рекоша же в себе, помысливше неправедно: насильствуем праведному, не пощадим преподобства его, ни усрамимся седин старости многолетны. Будет бо нам крепость закон: и уловим праведнаго, яко неугоден нам есть, и противится делом нашым, (с. 249) и поносит нам отпадение закона, и обличает нам согрешения наказания нашего. Возвещает нам разум имети божий, и отрока господня себе именует. Бысть нам на обличение помышлением нашым, и тяжек нам есть, и видим, яко неподобно иным житие его и изменены стези его: в поругание вменихомся ему и удаляется от путей наших, яко от нечистот, блажит последняя праведных. увидим убо, аще словеса его истинна суть: искусим, яже сбываются ему Руганием и мукою истяжем его, да разумеем кротость его, и искусим беззлобство его: смертию без\ъобразною осудим его, будет бо посещение от словес его. Сия помыслиша, и прельстишася: ослепи бо я злоба их, и не разумеша таин божиих, и не разсудиша, яко ты еси Бог един, живота имеяй и смерти власть, и спасаяй во время скорби, и избавляяй от всякаго зла. Щедр и милостив, и даяй преподобным своим благодать, и своею мышцею гордым противляяйся

*На литии стихира храма.*

*Слава, глас в~:*

Апостольски вся научил еси, веровати в Троицу единосущную, во едином божестве. темже тя вси яко духовнаго отца, и ревнителя апостолом, и святителем единокровна, по долгу почитающе ублажаем, и молимся: моли спастися всем, священную память твою почитающым.

*И ныне, праздника.*

*На стиховне стихиры, глас в~. Подобен:*
Доме евфрафов:

Дом и жилище духа пресвятаго, * премудре стефане, был еси. * темже и нас дом тому соделай, * священную твою память почитающих.

*Стих:*
Священницы твои облекутся в правду, и преподобнии твои возрадуются. (с. 250)

Житие твое яко солнце * в сердца неверных возсия, * зарю учения испущая: * темже и нас светом невечерним озари, * священную твою память почитающих.

*Стих:*
Восхвалятся преподобнии во славе, и возрадуются на ложах своих.

Не престай, стефане, моляся * о духовных твоих чадех, * ихже крещением породил еси, * да вси честное твое * успение почитаем.

*Слава, глас д~:*

Премудрости сокровище быв, святителю стефане, сердца неверных людей учением твоим просветил еси, благочестия семена насадив. темже тя вси, яко учителя премудра, достодолжно по достоинству ублажаем, и молимся: молися Христу, емуже от юности поработал еси, избавити нас навет вражиих, и спастися душам нашым.

*И ныне, праздника. Тропарь, глас д~:*

Божественным желанием от юнаго возраста, стефане премудре, разжегся, ярем Христов взял еси, и людей оляденевшая древле неверием сердца, божественное семя в них сеяв, евангельски духовне породил еси. темже преславную твою память почитающе, молим тя: моли, егоже проповедал еси, да спасет душы нашя.

*Слава, и ныне, праздника.*

*На утрени, на*
Бог Господь, *тропарь тойже.*

*По а~-й стихологии седален, глас а~. Подобен:*
Камени запечатану:

Яко врача тя преизрядна душевных страстей, святителю стефане, ведуще молим: молися утолити от нас томительныя страсти, да тебе вси яко вину всех благих обретше, возопием: слава давшему ти премудрость: слава венчавшему тя: слава дающему тобою всем просвещение.

*Дважды.*
(с. 251)

*Слава, и ныне, праздника.*

*По в~-й стихологии седален, глас д~. Подобен:*
Вознесыйся:

*От*
младенства добродетели прилежав, сосуд духа святаго, святителю стефане, был еси, от негоже и премудрости навык, научил еси человеки идолы преобидети, и Христу веровати: егоже моли спасти всех, любовию тя почитающих.

*Дважды.*

*Слава, и ныне, праздника, или Богородичен:*

Грехолюбив сый, молю тя безгрешнаго Бога рождшую, вземлющаго грехи мира пречистая, многогрешную душу мою ущедрити, и грехи моя многия очистити: грешных бо ты еси очищение, и спасение верных, и заступление.

*По полиелеи седален, глас и~. Подобен:*
Премудрости:

Премудрости свыше научен был еси, Богу соединився, евангельски мир оставил еси, и в дальних местех пришед, крещением ко Христову познанию всех привел еси. темже и всем вопиял еси: познайте Бога, и обрящете благодать. святителю премудре стефане, моли Христа Бога, грехов оставление даровати почитающым любовию всечестную память твою.

*Дважды.*

*Слава, и ныне, праздника, или Богородичен:*

Яко Деву и едину в женах, тя без семене рождшую Бога плотию, вси ублажаем роди человечестии: огнь бо вселися в тя божества, и яко младенца млеком питаеши зиждителя и Господа. тем ангельский и человеческий род достойно славим пресвятое рождество твое, и согласно вопием ти: моли Христа Бога, согрешений оставление даровати покланяющымся верою пресвятому рождеству твоему.

*Таже, степенна, а~-й антифон д~-го гласа. Прокимен:*
уста моя возглаголют премудрость и поучение сердца моего разум. (с. 252) *Стих:*
услышите сия, вси языцы, внушите, вси живущии по вселенней. Всякое дыхание: *Евангелие иоанна, зачало л~е, от полу.*

*По н~-м псалме стихира, глас з~:*
Премудрости твоей: *писана на вечерни.*

*Канон праздника со ирмосом на з~, и святаго два, на и~.*

*Канон.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

Священнаго ты писания от младенства научився, богоносе стефане, в дальная места пришел еси, и неведущым Бог тобою познася.

Идеже прелесть почитаема бяше, тамо же ныне тобою Бог неведущым, святителю стефане, познася. темже священную твою память достодолжно ублажаем.

Богодуховенным твоим учением научил еси люди веровати во Христа, и от идольския прелести уклонятися. сего ради тя вси, яко единоревнителя апостолом, песньми почитаем.

*Богородичен:*

Ты единаго, богоневесто, в вышних седящаго на руку носила еси, плоть бывша: ты бо была еси избранна от всех век, приятелище достойно вседержителя.

*Другий канон.*

*Глас и~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Пермь яко достигл еси, святителю, и тамо возвышенную прелесть, премудре стефане, смирил еси, и лютаго чародея премудрыми твоими учении посрамил еси.

Бесовская оружия крепко, святителю, притупил еси, (с. 253) и тех победив божиею силою, всем Христа истиннаго Бога того исповедал еси: темже и венец от него приял еси, стефане.

Божественною любовию, отче, распалаемь, не убоялся еси долготы путныя, ниже тамо нечестивых человек сопротивления, но вся претерпел еси, и всех Богу привел еси.

*Богородичен:*

Из корене царскаго прозябла еси, царя Христа, божие слово, паче ума и смысла родила еси, из чистых кровей твоих, сугуба естеством являема, и единствующа впостасию.

*Катавасиа праздника:*

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя духовно утверди, в божественней твоей славе венцев славы сподоби.

Не убоялся еси, святителю, людей тогда нечествующих, но тех дерзновенно кумирницу со идолы огню предал еси, и всех научил еси вопити: несть свят паче тебе, Господи.

*Дважды.*

Тезоименитым мужеством, и смирения нравом, на овчу кротость убийц преложил еси: сего ради и венцы венчался еси, святителю стефане.

*Богородичен:*

Тя заступление неблазненно, Богомати, стяжавше, и упование на тя возлагающе спасаемся, и к тебе прибегающе сохраняемся вси.

*Ин. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Яко мудр и смыслен споспешник, душевное благородие паче плотских сластей предпочет, яко премудрая (с. 254) учения всем являеши, и в божие познание новыя люди, отче, привел еси.

Очистив твой ум от страстнаго треволнения, Христу подобяся, взыскати заблуждших пришел еси, ихже обрет с ними тому поеши: несть свят паче тебе, Господи.

Богоглаголивый язык яко стяжав, святителю, таинством богословия научил еси люди, веровати в Троицу едино божество: ейже о нас, стефане, молися.

*Богородичен:*

Жезл, прозябший Христа цвет нетленный, златую кадильницу, вси тя вемы, чистая, божественнаго существа, носящи на руку угль, богоблаженная.

*Седален, глас д~. Подобен:*
Скоро предвари:

ума пречуднаго и бодреннаго учителя, священнодействы церковь украсивша, и мутным учением волхва, яко возбесневша волка, от Христовых овец словесы своими отгнавша, и невредно духовная своя чада сохранша, восхвалим, вернии, стефана прехвальнаго, глаголюще: моли Христа Бога, спастися душам нашым.

*Дважды.*

*Слава, и ныне, праздника.*

*Песнь д~. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Яко солнце, чистое житие твое возсия, святителю, тму идолобесия от людей твоих отгнав, всех научил еси взывати: слава силе твоей, Господи.

Волшебная буесловия, яко премудр посрамил еси, и сих от Христова стада словесы твоими яко пращею отгнал еси, и звати всех научил еси: слава силе твоей, Господи. (с. 255)

Яко истинный святитель, тих и кроток, отче, был еси, и столп благочестия церкве явился еси, люди твоя благочестию научив вопити Христу: слава силе твоей, Господи.

*Богородичен:*

Тя оружие на враги предлагаем, скорби всякия лютых обстояний отреваем, и возмущения еретическаго, Мати божия, избегаем.

*Ин. Ирмос:*

услышах, Господи, смотрения твоего таинство, разумех дела твоя, и прославих твое божество.

Спастися моли людем, ихже учением твоим просветил еси, и научил еси вопити: слава силе твоей, человеколюбче.

*Дважды.*

*От*
Бога прием священства избрание, божественною силою свыше одеян, апостольски люди от тмы идольския просветил еси, и научил еси вопити: силе твоей слава, человеколюбче.

*Богородичен:*

Ковчег тя издалеча прообразова, приемший закон богонаписанный, во чреве слово божие заченшую несказанно, всенепорочная, питающее богатно душы вопиющих: слава силе твоей, Господи.

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Воздвигл еси учением твоим древле во тме неведения люди лежащыя, чада божия и света показал еси наследники: отонудуже тя, святителю, вси любомудренно почитаем.

Премудрость духа святаго благодатию, во устнах твоих излиявшися самотворительно, и ко Христову познанию приведе люди, святителю. (с. 256)

Свету великому яко венечник ныне, святителю, предстоиши, поминай изрядное твое достояние, еже многими труды, отче, стяжал еси: да вси тя ублажаем.

*Богородичен:*

Возсия из тебе мысленное солнце, и светлыя лучи своего божества всем простре, Богородице владычце: тем тя вси славим.

*Ин. Ирмос:*

Просвети нас повелении твоими, Господи, и мышцею твоею высокою, твой мир подаждь нам, человеколюбче.

Божественною ревностию, святителю, разжизаемь, суетныя идолы пагубы конечныя, огню предал еси, и неверныя в веру привед, всех научил еси в трех лицех едино божество веровати.

Постыдеся окаянный волхв, хотя Христовы люди отвратити от веры, Богу тя прославляющу{<::рус> В источнике <::слав>прославяющу<::рус>. Прим. <::лат> оrthlиb<::слав>}, священнейший стефане премудре.

*Богородичен:*

украсилася еси девства добротами, евин покрыла еси студ злообразный, Христа рождшая, одеяние безсмертия дарующаго, тебе чтущым.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

Ралом словес твоих оляденевшая людей сердца возделал еси, божественное семя в них всеяв, плод красный Христу, святителю, привел еси.

Быстринами твоих учений идольская разжжения, премудре стефане, угасив, божественными твоими словесы верных сердца утвердил еси.

Во единосущную Троицу веровати люди научив, премудре стефане, от скверны идольския к живому Богу привел еси. (с. 257)

*Богородичен:*

Расторгни моих согрешений рукописание, одержащих мя печалей и страстей разрешение даруя, и соблюди мя неврежденна, владычце.

*Ин. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Пастырский жезл приемь, святителю, новым людем учитель был еси, преславне стефане, по апостолу, всем всяк быв, да всех ко Христу приведеши, преславне.

*Дважды.*

Мечь обоюду остр язык твой на лукаваго волхва бысть, святителю, пресекая того мутное учение. темже тя священными песньми прославляем.

*Богородичен:*

Найде вседетельный дух на тя, всенепорочная, и слово божие в тя вселися, и плоть бысть неизреченно, и пребысть неизменен.

*Кондак, глас и~. Подобен:*
Взбранной:

Самозванен не ищущым тебе, святителю, обрелся еси, люди от идольския лести свободив, ко Христове вере привел еси, и волхва пансотника посрамил еси: темже и первый епископ и учитель перми был еси. сего ради духовная твоя чада, яко тобою избавльшеся от идол, благодарная тебе возопием: радуйся, стефане, учителю премудрый.

*Икос:*

Всякаго мирскаго пристрастия кроме, отче, быв, от юности прилежал еси премудрости, и детельное художество достигл еси богословия: и в дальныя страны пришед, идеже весьма Бог не познавашеся, но прелесть (с. 258) бесовская почиташеся. тамо апостольски люди научил еси веровати во Христа: идолы сокрушив, и волхва посрамив, святитель тем был еси. темже духовная твоя чада, яко тобою избавльшеся от идол, благодарная тебе зовем: радуйся, стефане, учителю премудрый.

*Песнь з~. Ирмос:*

Не послужиша твари богомудрии, паче создавшаго, но огненное прещение мужески поправше, радовахуся, поюще: препетый отцев Господь и Бог, благословен еси.

Злочестивый он чародей, иже на благочестие хулу глаголавый, тобою, премудре, яко беззаконен от Христова стада новых людей отгонимь бывает. мы же Христу зовем: благословен Бог отец наших.

*Дважды.*

Преславно яко прешед от мира к премирным, святителю, жилищем и причастием Богу приближився, воспеваеши: благословен Бог отец наших.

*Богородичен:*

Избавльшеся тобою первыя клятвы, к присносущней жизни прешедше, радуйся, зовем ти, преславная владычце, яже Бога нам рождшая.

*Ин. Ирмос:*

*От*
иудеи дошедше, отроцы в вавилоне иногда верою троическою пламень пещный попраша, поюще: отцев Боже, благословен еси.

Бегает убо, побежден быв тобою, преблаженне стефане, злочестивый волхв, егоже мудрования и злобы вси избавляемся, Христу вопиюще: благословен Бог отец наших.

Иже тобою древле просвещеннии людие, пречудне святителю стефане, яко к живу глаголем: не остави нас (с. 259) твоих чад, якоже обещался еси, да вси с тобою Христу зовем: благословен Бог отец наших.

Елеем божественнаго радования, яко святитель помазан быв, новыя люди ко Христову познанию привел еси, и всех научил еси Христу взывати: благословен Бог отец наших.

*Богородичен:*

Ныне вся исполнишася света божественнаго тобою, пречистая, ты бо дверь явилася еси, еюже миру Бог беседова, просвещая верою зовущыя: благословен, пречистая, плод чрева твоего.

*Песнь и~. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте, дела, и превозносите его во вся веки.

Словесы твоими наставляема чада твоя, святителю, от тмы идольския к свету богоразумия пришедше, единогласно Христу вопием: благословите, вся дела господня, Господа, и превозносите его во веки.

*Дважды.*

Свет трисолнечныя Троицы вселився в божественное твое сердце, люди вся просвети святым крещением, и научи творцу избавителю вопити: благословите, вся дела господня, Господа, и превозносите его во веки.

*Богородичен:*

усты и разумом Богородицу тя мудрствующе, песнословим тя, пренепорочная: родила бо еси, пречистая, плотию обложена Бога и Господа. тем тя, Дево, поем и превозносим во веки.

*Ин. Ирмос:*

Царя небеснаго, егоже поют вои ангельстии, хвалите и превозносите во вся веки. (с. 260)

Якоже некий храбрый воевода явился еси, преблаженне, идольския храмы искореняя, и люди от тех прелести избавив, научил еси от души Христу вопити: благословите, вся дела, Господа, и превозносите его во веки.

Во глубину духа святаго приникнув, разум божественный оттуду почерпл еси. темже и церковь православием обогатил еси, творцу избавителю вопити: благословите, вся дела, Господа, и превозносите его во веки.

Во Христово пособие оболкся, лукавыя бесы от человек отгнал еси. тем и небесное наследие, отче, со святители приял еси, и с ними Христу вопиеши: благословите, вся дела, Господа, и превозносите его во веки.

*Богородичен:*

Ева убо древа животнаго изгнана бысть, возбраняема причащения: ты же, Дево Богородице, живот вечный источила еси миру, живоносное действо дарующий верным.

*Песнь ф~. Ирмос:*

Всяк земнородный да взыграется духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Твоими труды, святителю, яже на земли, небесный покой прият, идеже святых ликове, и праведных всесветлое торжество. отонудуже и нас поминай, память твою присно славящих.

Вечных и нетленных улучити желая, святителю, и яже в мире мнящихся сладких оставив, Христу последовал еси. темже и лику архиерейскому сочетался еси, преславне.

Догматом благочестия научився, премудре святителю, апостолом ревнитель был еси, и идольскую прелесть (с. 261) низложил еси. темже твою память достойно ублажаем.

*Богородичен:*

Плоть прияти восхотев, в тя вселися, едину святейшу всех обрет Богородицу, воистинну яви матерь Деву.

*Ин. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

Божественным желанием всегда подвизаемь, мудрости и разума извык, по апостолу, людей от прелести отвратил еси, и Богу живу веровати научил еси, святителю прехвальне.

Всем благим образ доволен был еси, к вышнему житию ведущ, смирением и кротостию. темже отсюду Христос пастыря тя людей своих устрояет: егоже моли спасти всех поющих тя.

Иже к Богу желанием страстей успил еси востание, всенощным стоянием дарования восприял еси, видети сущыя тамо неизреченныя доброты, стефане.

*Богородичен:*

Явилася еси, Дево Мати божия, паче естества рождшая божие слово, егоже отец отрыгну прежде всех век яко благ. егоже ныне и телес вышше разумеваем, аще и в тело одеяся.

*Светилен, святаго:*

Ни человеком, ни от человек, но от Бога избрание святительства приим, иже прежде тмы сыны, ныне же чада и наследники света, твоим учением сотворил еси, премудре стефане.

*Дважды.*

*Слава, и ныне, праздника.*

*На хвалитех стихиры, глас а~. Подобен:*
Небесных чинов:

Лютаго и злаго пансотника * суетное буесловие, яко премудр, отразил еси, * и того, яко волка, от Христова (с. 262) стада отгнал еси, и люди божия апостольски научил еси. темже днесь любомудренно сошедшеся, * честную память твою преславно почитаем, святителю.

Иже свыше дарованным твоим разумом, добре разсудив настоящих, * и к Богу ведущих желание прием, * и яко елень на источники водныя потекл еси: * иже древле неверием во тме лежащыя люди, * крещением сыны света и наследники сотворил еси, * о нихже ныне, стефане, непрестанно молися.

Ни славы, ни богатства, святителю, возжелав, * но духовное художество взыскал еси, * желанием еже многих собою исправити и ко Христу привести, * еже и получил еси. * Темже до конца не оскудевая молися Христу Богу, * спасти всех, честную память твою почитающих.

*Слава, глас в~:*

Приидите, ныне благочестно сошедшеся, новопросвещеннии священных собори, псалмы и хвалами достойную честь, яко отцу и благодетелю воздающе, духовне нас крещением в пакибытие породившему, и от тмы на свет произведшему, возопием глаголюще: Господи, молитвами твоего угодника стефана, спаси и ущедри всех, благочестно от души поющих тя.

*И ныне, праздника.*

*Славословие великое. И час а~-й. И отпуст.*

*На литургии: Блаженна, а~-го канона песнь г~-я, на д~: и в~-го канона песнь з~-я, на д~. Прокимен, глас а~:*
уста моя возглаголют премудрость, и поучение сердца моего разум. *Стих:*
услышите сия, вси языцы, внушите, вси живущии по вселенней. *Апостол ко евреем, зачало ти~и. Аллилуиа, глас в~:*
уста праведнаго поучатся премудрости, и язык его возглаголет суд. *Евангелие луки, зачало к~д. Причастен:*
В память вечную:
