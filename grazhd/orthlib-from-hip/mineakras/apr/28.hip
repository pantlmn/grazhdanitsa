<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 269)

*Месяца тогоже в к~и-й день.*

*Святых апостол иасона и сосипатра:*

*И святых мученик, дады, максима и кинтилиана.*

*На*
Господи, воззвах, *стихиры апостолов, глас и~.*

*Подобен:*
Мученицы твои, Господи.

Иасон блаженный, струя спасительная, якоже текущи земли исполнения, сердца жжением держима злым напои, и верою ороси: темже по кончине ублажается. того молитвами, Господи, всем подаждь велию милость.

Иасон богодухновенный, лествица бысть до небес досяжущая, верныя возводящая учением к небесней жизни: живет же по кончине, и предстоит радуяся Троице славный. того молитвами, Господи, всем подаждь велию милость.

Иасон пребогатый исцеления всегда источает приходящым к раце его, и уставляет недуги душам, и отгоняет прелестныя духи, и утишает бури. того молитвами, Господи, всем подаждь велию милость.

*Ины стихиры, святых мученик, глас а~. Подобен:*
Всехвальнии мученицы:

Троицу несозданную * трие на судищи святии * исповедавше, мученицы, * уморени бысте, * и жизни нестареемей ныне сподобистеся, * потока пищу наследовасте. * темже молитеся, * даровати душам нашым * мир и велию милость.

Непобедимии мученицы, * токами излиявшияся крове * прелести изсушисте течения, * тучы изливаете исцелений всем, * верою притекающым, * и силу недугов отемлете. * (с. 270) темже молитеся, * даровати душам нашым * мир и велию милость.

Вси почтим, вернии, песньми днесь * дада божественнаго, и максима, * и кинтилиана, * твердыя оружники, * премудрыя мученики, * сущыя рая жители, * ныне молящыяся, * даровати душам нашым * мир и велию милость.

*Слава, и ныне, праздника, или Богородичен:*

Всепетая владычце, * надежде верных и утверждение, * прибежище и помощь * тя молим: * от всякия беды рабы твоя сохрани, * верою покланяющыяся рождеству твоему. * егоже моли, * даровати душам нашым * мир и велию милость.

*Крестобогородичен:*

Своего агнца * агница и непорочная владычца * на кресте яко виде зрака не имуща, ниже доброты, * увы мне, рыдающи глаголаше: * где доброта твоя зайде, сладчайший; * где благолепие; * где благодать блистающая * образа твоего, * сыне мой любезнейший;

*Тропарь, глас г~:*

Апостоли святии, молите милостиваго Бога, да прегрешений оставление подаст душам нашым.

*Канон апостолов, творение иосифово.*

*Глас и~. Песнь а~. Ирмос:*

Посеченый несекомаго пресече, и виде солнце землю, юже не виде: лютаго врага вода потопи, и непроходимое пройде Исраиль: песнь же воспевашеся: Господеви поим, славно бо прославися.

Со ангельскими живый лики, и невечерняго света всегда исполняемь, и причастием истинным обожаемь, пребогате, любовию празднующыя твою святую память просвети, Господеви поющыя: славно бо прославися.

Божественное тя отнюд распали, иасоне, желание теплое: (с. 271) темже последовал еси огнь на землю воврещи пришедшему, славне, от негоже просвещаемь, светло взывал еси: Господеви поим, славно бо прославися.

умом невещественным нравом подобяся, на земли нас ради вещию, блаженне, тела явльшемуся милостивно, преблаженне, служил еси: служитель же сего священен, зовый, был еси: Господеви поим, славно бо прославися.

*Богородичен:*

*От*
Девы безмужны виден бысть воплощаемь, за милосердие многое, недоуменный, страстьми тела окаянно поникших, возводя к безстрастию яве, страстию плоти своея. емуже обычно поим: славно бо прославися.

*Ин канон мучеников. Иосифово.*

*Глас а~. Песнь а~. Ирмос:*

Песнь победную поим вси Богу, сотворшему дивная чудеса мышцею высокою, и спасшему Исраиля, яко прославися.

Богу вседержителю со дерзновением добропобеднии мученицы предстояще всегда, молите согрешений очищение послати нам.

Венчастеся, мученицы, добротою божественною, подвиг скончавше, и многокозненнаго врага победивше. темже вас обрадованно песненно славословим присно.

Крепостию духа пресвятаго крепость погубисте льстиваго змия, богоблаженнии, и безсмертных даров ныне наслаждаетеся.

*Богородичен:*

Полный истощися за милосердие, и плоть бысть, возводя, чистая, к первой нас доброте, иже верою на земли восхваляющыя тя.

*Песнь г~. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой. (с. 272)

Цевница явился еси духа, возглашая нам учения богокрасная, отревая прелукавая пения.

Источи язык твой, якоже река, жизни источники, и горькия воды прелестныя изсуши, славне.

Исцеления точат священныя твоя, мудре, мощы различная, духа святаго действом и благодатию.

*Богородичен:*

умертви, пречистая, живоподательною мольбою твоею во мне живущий грех, яже живот рождшая.

*Ин. Ирмос:*

Да утвердится сердце мое, в воли твоей, Христе Боже, иже над водами небо утверждей второе, и основавый на водах землю, всесильне.

Ведением нуждным, святии, за Христа узницы бывше, соузу прелести злую разрешисте благодатию, разрешшежеся от плоти, к жизни преставистеся.

Видети божию красоту, страдальцы желающе прехвальнии, раны и вязания, и нуждную смерть претерпесте, твердостию ума красящеся.

Законно, мученицы прехвальнии, страждуще нрава крепостию, одеястеся вкупе победным венцем, и Троице честней радостно ныне предстоите.

*Богородичен:*

Иже естеством неописанный, воплощся из тебе описуется, богорадованная чистая: егоже непрестанно моли, ущедрити и спасти поющыя тя.

*Седален, глас и~. Подобен:*
Премудрости:

Светосиянными зарями словес честных, просветил еси всех богоподобно, иасоне апостоле, и тму отгнал еси: и пострадав, блаженне, источаеши исцеления, и телес уставляеши лютыя болезни. тем сошедшеся святое твое вси творим торжество, Cпаса славяще, и верно (с. 273) вопием ти: моли Христа Бога, грехов оставление подати чтущым любовию святую память твою.

*Слава, глас а~. Подобен:*
Гроб твой:

Твердостию души приближившеся болезнем, непобедими многими козньми льстиваго явистеся, мученицы, ангелом равночестни. темже вся вселенная почитает борения и честная ваша страдания, имиже прославистеся.

*И ныне, праздника, или Богородичен:*

упование Христиан, пресвятая Дево, егоже родила еси Бога, паче ума же и слова, непрестанно моли с вышними силами, подати оставление грехов наших всех, и исправление жития, верою и любовию присно тя славящым.

*Крестобогородичен:*

Нескверная агница агнца и пастыря повешена на древе мертва зрящи, плачущи вещаше, матерски восклицающи: како претерплю твое, еже паче слова, сыне мой, снитие, и вольныя страсти, Боже преблагий;

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

ученик быв павлу премудрому священнопроповеднику, подобник же Христу, славне, того повинуяся божественным мановением.

Чертога одеждею украшен был еси божественныя церкве, сей духом, богоносе, обручився, сладким словом мудрости твоея.

Врачь преискусен, злоотгонительными божественными дланьми твоими, недугующих был еси, исцеляя страсти прелютыя.

*Богородичен:*

Неискусобрачная владычце, спаси мя, Cпаса слова рождшая, и бед свободи, и вечнующаго осуждения. (с. 274)

*Ин. Ирмос:*

услышах, Господи, слух твой и убояхся: разумех дела твоя, пророк глаголаше, и прославих силу твою.

Закон божественный утверждающе, беззаконие страдальцы безбожных отринуша, благочестно пострадавше, и Господеви благоугодивше.

ублажим днесь дада и максима доблия, законно пострадавшыя, и хвалами венчаем кинтилиана всечестнаго.

Непреложни, святии, во время страдания бывше, всяку лесть низложисте, и победный венец от Бога Cпаса приясте.

*Богородичен:*

унынием одержимаго, богородительнице, воздвигни мя, творити божественное хотение, яко да ублажу тя, предстательнице всех неусыпная.

*Песнь е~. Ирмос:*

*От*
нощи неведения, по душеловительному пути присно блудящаго, светом разума твоего, Господи, преднаставляя мя, на стезю заповедей твоих, направи.

Содержимыя лестию, и пагубе безумно работающыя человеки, преблаженне, божественными учении свободил еси.

Якоже некое светило на высоте богоразумия, иасоне, предлежя, привлекл еси ко пристанищу божественному, люте потопляемыя.

умерщвленныя древле сущыя змииным угрызением, животочным твоим словом, блаженне, удивив, оживил еси.

*Богородичен:*

Святейши явилася еси херувим, на земли воплощши всех Владыку, чистая всенепорочная владычце.

*Ин. Ирмос:*

Светлый нам возсияй свет присносущный, утренюющым о судьбах заповедей твоих, Владыко человеколюбче, Христе Боже наш. (с. 275)

Божественное имя и спасительное исповедавше пред мучители, святии, многих мук искус претерпесте, и смерть неправедную.

Благодатию укрепляеми божественнаго духа, не убоястеся мучений телесных, ни истуканным чести пренесосте, добропобеднии мученицы.

Венец неувядаемый приемше, святии мученицы, Троице ныне предстоите трие, незаходимому сиянию сподоблени, и ныне ублажаетеся.

*Богородичен:*

Исцели, владычце всенепорочная, сердца моего, молю тя, страсти неисцельныя, и ума моего тму тяжкую отжени, пречистая.

*Песнь з~. Ирмос:*

Якоже пророка избавил еси из глубины преисподния, Христе Боже, и мене от грехов моих избави, яко человеколюбец, и управи живот мой, молюся.

Преудивлься доброте, за милосердие нам приближшагося, иасоне апостоле, сему последовал еси, и оставил еси житейскую красоту.

Научився божественным, научил еси благодатию, славне, троическому сиянию, древле слепоту обносящыя неразумия безумие.

Недуги отгоня различныя, и прогоня злобныя духи, люди к познанию господню обратил еси, избавль от прелести лукаваго.

*Богородичен:*

Яко дождь на руно, спасительное слово в ложесна твоя сниде, и человек из тебе бысть, спасая мя, отроковице, ходатайством твоим.

*Ин. Ирмос:*

Яко иону пророка, возведи, Христе Боже, живот мой от тли, вопию ти, человеколюбче, яко жизнь у тебе есть, и нетление и сила. (с. 276)

Новоявленно якоже звезды зрими, просвещаете земный мир, всехвальнии мученицы, помрачение отгоняще безбожия, благодатию.

Законоположения безбожных до конца отринувше, и законом господним яве утверждаеми, законно, святии мученицы, за Христа пострадасте.

Высочайшими разумы и делы показани добре, с высоты спадшаго под ноги покористе, украшеными в добротах мучения, прехвальнии.

*Богородичен:*

Закон естественных кроме, творца естеству воплотила еси, отроковице, паче ума, всенепорочная: егоже добропобеднии мученицы исповедающе, пострадаша.

*Кондак апостолов, глас д~. Подобен:*
Явился еси днесь:

Явистеся яко звезды пресветлыя, просвещающе всю вселенную светом проповедания, апостоли божественнии, иасоне и сосипатре: спасайте верою чтущих вас.

*Песнь з~. Ирмос:*

отроцы благочестивии в вавилоне образу златому не поклонишася, но посреде пещи огненныя орошаеми, песнь воспеваху глаголюще: превозносимый отцев и наш Боже, благословен еси.

Болезнем приближаяся непрестанным, болезни, иасоне, облегчил еси верным, и к неболезненному приятию наставил еси, благочестно воспевающыя: благословен Бог отец наших.

Тление уставил еси злобы, блаженне, и разум насадил еси спасительный в мысли человеческия, имже просвещаемь, владыце всех взывал еси: благословен Бог отец наших.

*Богородичен:*

Носящи Христа на руку, яко престол огнезрачен, всенепорочная, моли его яко сына твоего и Господа, умирити мир зовущи: благословен Бог отец наших. (с. 277)

*Ин. Ирмос:*

Сущым в пещи отроком твоим, Cпасе, не прикоснуся ниже стужи огнь. тогда трие, яко единеми усты, пояху, и благословляху, глаголюще: благословен Бог отец наших.

огнем божественнаго страха душу распалающе, всяку попалисте, мудрии, вещь горькую многобожия, и к сиянию взястеся невечернему, согрешением нашым разрешение подающе.

Струями кровей угасивше запаление, блаженнии, многобожия воистинну, тучу нам источаете чудес, верою притекающым к раце мощей ваших всегда.

Дом явльшеся духа, мудрии, добропобеднии мученицы, храм, в немже ныне лежите, источник содевает чудес: в оньже прибегающе, от всякия скверны страстей избавляемся.

*Богородичен:*

Воплощенно родила еси нам, пренепорочная, слово, единосущно отцу и духу, богородительнице: егоже моли, спасти поющыя тя от всех страстей и обстояния.

*Песнь и~. Ирмос:*

Богоглаголивии отроцы в пещи, со огнем пламень попирающе, пояху: благословите, дела господня, Господа.

Искоренил еси терние злохуления семенем слова, иасоне: сторичествующих клас спасшихся множество возделал еси.

Просвещение сущих во тме тя светильника тарсу поставляет, блаженне, иже сего престол строяща, священно и преподобно, иасоне апостоле.

Законен был еси учитель, суетней повинувшымся лести, единаго Бога чести несозданнаго, иже тварем чести приносящыя спасл еси.

*Богородичен:*

Воплощенна рождши Бога слова, плоти нашея страсти (с. 278) и душевныя, отроковице, исцели, да верою тя вси и любовию славим.

*Ин. Ирмос:*

Егоже ужасаются ангели и вся воинства, яко творца и Господа, пойте, священницы, прославите, отроцы, благословите, людие, и превозносите во вся веки.

Любяще Господа от всея души, яко агнцы заклани бысте пастырю словесному, и божественней трапезе принесостеся, и в кровех первенец живете.

Верою почтим кинтилиана и даду, и максима, мученики Христовы, божественныя звезды, просвещающыя всех сердца чудесными лучами.

Глаголы преобидеша безбожных и злочестивых, и радующеся пострадавше мученицы Христовы: и сущым от века причтошася божественным страстотерпцем: с нимиже присно почитаются.

*Богородичен:*

Яко престол огнезрачен носила еси Христа, нам примешшася дебельством плоти: того моли, Богородице чистая, ущедрити и спасти любовию чтущыя тя.

*Песнь ф~. Ирмос:*

уставы прешла еси естества, содетеля заченши и Господа, и дверь спасения мирови была еси: тем тя, Богородице, непрестанно величаем.

Священныя составим вси лики, священно блажаще иасона, великаго Христова апостола, с лики безплотными всегда веселящася.

Играет тварь ликующи ныне в честнем торжестве твоем, славне, апостоли, пророцы и вси мученицы радуются, иасоне: с нимиже тя верою величаем.

Рака, идеже лежит терпеливое и многострадальное (с. 279) тело твое, славне иасоне, зари испущает всегда, и тму болезней разоряет, преблаженне.

*Богородичен:*

Явльшися Мати всенепорочная еммануила, воплощеннаго из ложесн твоих, обожившаго естество человеческое. темже тя, пресвятая богородительнице, ублажаем.

*Ин. Ирмос:*

Светоносный облак, в оньже всех Владыка, яко дождь с небесе на руно сниде, и воплотися нас ради, быв человек, безначальный: величаем вси яко матерь Бога нашего чистую.

Последующе страсти безстрастнаго, страстотерпцы, искушение под\ъясте вкупе, многоплетенных мук, и смертию жизнь наследовасте, пребывающе в век века: сего ради блажими есте присно.

Красно стезю мучения уведевше, и шествовавше добре, в пути ведущыя к покоищем умным, славнии мученицы, приясте кончину мечем, и со ангелы ликуете присно.

Станем во храме господни, и ублажим даду, максима и кинтилиана, доблия оружники, и погубившыя враги, и верою вопием: человеколюбче, тех молитвами избави всех многоплетенныя напасти.

Священная ваша память, преславнии победоносцы, якоже солнце светло озаряет тварь: юже творящыя, омрачения страстей ны избавите, молимся, священными ходатайствы, страстотерпцы Cпаса и Бога.

*Богородичен:*

Грехолюбив сый, покаянием припадаю щедротам твоим, Боже, и верно взываю: мольбами чисто рождшия тя на земли, ущедри мя, и мук избави вечных, преблагий Христе.

