<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 280)

*Месяца тогоже в к~ф-й день.*

*Святых девяти мучеников, иже в кизице:*

*И преподобнаго мемнона чудотворца.*

*На*
Господи, воззвах, *стихиры, мучеников, глас и~.*

*Подобен: О*
преславнаго чудесе!

Мученицы Христовы прехвальнии, * одержащу иногда * еллинскому безумию, * и влекущу всех * в беззаконныя ямы, * пути праваго не остависте, * и безбожию не приложистеся: * но пострадасте нрава доблестию, * и жизнь мечем умерщвлени наследовасте.

Феогниа и руфа, антипатра, * феостиха и артему, * магна и феодота, * славнаго фавмасиа и божественнаго филимона, * страданий светло облиставшыя, * и сущыя во тме просветившыя, * верою почтим, * и песньми ублажим, * священную сих празднующе память веселящеся.

Цвети мучеников краснии, * полк священный, * богособранное совокупление, * церковь изрядная, * сонм богоизбранен, * лик святый, собор блаженный, * за Троицу подвигшеся, * сей молитеся, * сию умолите о нас, * яко да приимем грехов оставление.

*Ины стихиры преподобнаго, глас и подобен тойже:*

Преподобне мемноне блаженне, * пред\ъочистив душу * воздержанием, * был еси чисто духа и красно обителище: * темже лукавствия духи отгоняеши, * и недуги притекающым к тебе * исцеляеши всегда: * о нас восхваляющих тя * Христу молися. (с. 281)

Преподобне мемноне славне, * обладав страстьми душевными, * начальник был еси монахов, * к трудом помазуя воздержания усердно сих, * ихже и представил еси * всевидцу слову: * пожив же житие блаженно, * и скверны непримесно, * с ними нас всегда поминай восхваляющих тя.

Преподобне мемноне, пребогате, * воды древле источник * истещи сотворил еси, * в господню хвалу и душам в снабдение. * от глубины моря корабли спасл еси, * пружия вреда молитвами сохранил еси, * чудеса безмерная совершаеши всегда: * о нас восхваляющих тя * Христу молися.

*Слава, и ныне, праздника, или Богородичен:*

Плоть от кровей твоих * приемь первовечный Бог, * тя предстательницу показа * человеком, чистая. * темже избави рабы твоя * от всякия беды и обстояния, * и сетей лукаваго врага, * и сияния причаститися сподоби избранных * вся славящыя и покланяющыяся тебе.

*Крестобогородичен:*

Тя видящи пригвождаема * на кресте, Иисусе, * и страсти приемлюща волею, * Дева и Мати твоя, Владыко, * увы мне, вопияше, чадо сладкое: * раны неправедно како терпиши, * врачу, исцеливый человеческое неможение, * и от тли всех избавивый * милосердием твоим;

*Канон мучеников.*

*Глас д~. Песнь а~. Ирмос:*

Тристаты крепкия, рождейся от Девы, безстрастия во глубине, души тричастное потопи, молюся, да тебе яко в тимпане, во умерщвлении телесе победное воспою пение.

Божественными добротами наслаждающеся вкупе, и потока пищнаго напитающеся богатно, и причастием (с. 282) обожаеми, мученицы венценосцы, вас блажащыя от лютых бед избавите.

Якоже солнечныя лучы возсиявше, зарями твердых подвиг, страдальцы, и чудес сиянии вся просвещаете, страстей нощь решите, и демонов мрак разоряете.

умерщвлени на земли язвами болезней, к неболезненней жизни преидосте вкупе, юнии многострадальнии. темже точите исцеления, всяку болезнь облегчающе, богоприятными молитвами, пребогатии.

*Богородичен:*

Родила еси Бога из чистых твоих кровей, воплощшася паче ума, зраком иже по нас, Мати пренепорочная. темже вси тя родове родов ублажают, святых мученик утверждение.

*Ин канон преподобнаго.*

*Глас тойже. Песнь а~. Ирмос:*

Моря чермную пучину невлажными стопами древний пешешествовав Исраиль, крестообразными моисеовыма рукама амаликову силу в пустыни победил есть.

Божественною пресвятаго духа блистаяся благодатию, светоносне мемноне, и честное творящыя твое успение, светлою молитвою твоею страстей мглу очисти.

Преподобне, твой крест взем, последовал еси распеншемуся слову нас ради, и плотская движения воздержанием, преподобне, и низу леганием умертвил еси.

Пощением и молитвами, и слезами, Богу соединяяся, приял еси благодать от него целити недуги, и отгонити духи, мемноне богомудре, преблаженне.

*Богородичен:*

Облекся из тебе Бог в человека за благость, сугуб пройде, пресвятая чистая, действы и естествы. егоже моли всегда, просветити поющыя тя. (с. 283)

*Песнь г~. Ирмос:*

Не мудростию и силою, и богатством хвалимся, но тобою, отчею впостасною мудростию, Христе. несть бо свят, паче тебе, человеколюбче.

Мертвым истуканным пожрети никакоже восхотевше, пожершемуся нас ради жертва жива принесостеся, отроцы прекраснии, святии мученицы.

Законы божественными, укрепляеми силою духа, беззаконнующих советы и ловления низложисте, законне пострадавше, славу улучисте.

Да восхвалится артема и филимон, феостих и магн, руф славный, и антипатр, и фавмасий, феогний и феодот, великоименитии.

*Богородичен:*

оружия вся вражия ныне до конца оскудеша, тебе рождши Христа, уязвлена копием, всенепорочная, о немже мученицы уязвившеся пострадаша.

*Ин. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище, и утверждение.

Якоже солнце на земли, добродетелей просвещением просиял еси, всех душы, преподобне, благодатию просвещая духовною.

Железом твоя чресла препоясана имел еси страстей на умерщвление яве, преподобне мемноне, одеявся безстрастием.

Человеколюбив быв немощным, от Бога приял еси благодать многу, преподобне, страсти целити неисцельныя.

*Богородичен:*

Слово божие в твое нескверное чрево вселися, и земным, пречистая, всяк грех отяло есть.

*Седален, глас а~. Подобен:*
Гроб твой:

Лик световиден священных страдалец, (с. 284) совокупление красно, богособранен собор, девяточисленный состав, пострадавше крепко, поправше вражие мучительство, и причтостеся ангельским ликом, Господеви предстоите.

*Слава, преподобнаго, глас и~. Подобен:*
Премудрости:

Яко звезду тя вси световидну, добродетельми и чудес зарями мир просвещающа, восхваляем, блаженне: причастник бо божественныя светлости был еси, и к сиянию, мемноне, прешел еси незаходимому. темже светоносную и святую память твою почитаем всегда, Cпаса славяще, и верно вопием ти: моли Христа Бога, грехов оставление подати чтущым любовию святую память твою.

*И ныне, праздника, или Богородичен:*

В напасти многоплетенныя впад от враг видимых и невидимых, бурею одержимь безчисленных согрешений моих, яко к теплому заступлению и покрову моему, чистая, ко пристанищу притекаю твоея благости. темже, пречистая, из тебе воплощенному безсеменно молися прилежно о всех рабех твоих, непрестанно молящихтися, Богородице пречистая, молящи его присно, согрешений оставление даровати воспевающым достойно славу твою.

*Крестобогородичен:*

Агнца и пастыря, и избавителя, агница зрящи на кресте, восклицаше плачущи, и горько рыдающи, вопияше: мир убо радуется, приемля тобою избавление, утроба же моя горит, зрящи твое распятие, еже терпиши за милосердие милости. долготерпеливе Господи, милости бездно, и источниче неисчерпаемый, умилосердися и даруй прегрешений оставление верою поющым божественныя страсти твоя.

*Песнь д~. Ирмос:*

Седяй в славе на престоле божества, во облаце легце (с. 285) прииде Иисус пребожественный, нетленною дланию, и спасе зовущыя: слава, Христе, силе твоей.

Сожжения, страдальцы, и богожренная заколения, приношение совершенно, жертвы приятны приведостеся волею пожершемуся, и смерть умертвившему. темже вас ублажаем.

Чудо великое показующе, сляченныя исправисте, страдальцы, руки, и воднаго труда избависте прибегшаго с любовию к раце вашей, нарочита мужа иногда, досточуднии.

Да ублажатся достойно, артема и антипатр, феостих и руф, магн и филимон, и феон, и феогн с славным феодотом, пострадавшии зовут: слава, Христе, силе твоей.

*Богородичен:*

Иже в недрех отчиих неизреченно седяй, на твоих об\ъятиих седит, Дево, яко младенец, егоже блаженную страсть воображающе, добропобеднии отроцы изволиша умрети.

*Ин. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Струями, преподобне, слезными твое сердце очистив, воды на безводнем месте истекати устроил еси, Богу тя прославльшему, мемноне, яко своего угодника.

Преславным житием яко звезда сияя, священными чудесы твоими, другое ты небо показался еси, блаженне, верою зовущым: слава силе твоей, Господи.

Законом, преподобне, повинуяся владычним, яже под тобою сущыя наставил еси, упас, преподобне, многоусугубив же яко раб послушлив, даровавшему тебе талант.

*Богородичен:*

Привлеченный ум мой, богородительнице, к (с. 286) сладостем телесным, твоим ходатайством, молюся, утверди, яже едина рождшая благодавца Бога.

*Песнь е~. Ирмос:*

Нечестивии не узрят славы твоея, Христе: но мы тя, единородне, отеческия славы сияние божества, от нощи утренююще, воспеваем тя, человеколюбче.

Якоже мысленное углие вжегше ум, попалисте воистинну хврастную всяку прелесть, блаженнии, и запаление угасисте идольское росою веры.

Разделения в телесех не иместе мнозех, за нераздельную пострадати, страдальцы, Троицу идуще. темже разрушисте диавола ополчение всяко.

Воспевает чудеса ваша, от лукаваго легеона разрешивыйся демонска, мученицы боговиднии, к честным ковчегом вашым пришедый со усердием.

*Богородичен:*

Избавляющи явися нам от бед и прегрешений тлетворных, страстей и скорбей, и обстояний, верою поющыя тя, Богородице приснодево.

*Ин. Ирмос:*

Ты, Господи мой, свет в мир пришел еси, свет святый, обращаяй из мрачна неведения верою воспевающыя тя.

ум твой чистыми воззрении к Богу весь быв, богоблаженне, плотских сластей явися вышши.

Сый врачь телес, пребогате, отжени скотския душ болезни благодатию духа.

Блажен еси ты, и добро тебе есть, побеждшу злобу вражию, и страсти, преблаженне, умертвившу.

*Богородичен:*

Родила еси Бога, и Дева пребыла еси, богоневесто: сего ради ублажает тя весь человеческий язык радуяся. (с. 287)

*Песнь з~. Ирмос:*

Приидох во глубины морския, и потопила мя есть буря многих грехов: но яко Бог из глубины возведи живот мой, многомилостиве.

Честна смерть явися божественных страдальцев пред тобою, Боже всяческих, ихже ныне почитая, врачевство безмездное болящым явил еси.

Возвысивше руце и сердца высоким нравом к вышнему мужеумно, лукаваго возношения, мученицы богоносцы, низложисте.

*Богородичен:*

Якоже стог чрево твое, чистая, явися, пшеницу носящий безсмертия, всех верных душы питающую, и мученики просвещающую.

*Ин. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

Единем точию званием прузи отгоняются, и всяк вред демонский: Бога бо, мемноне, велий угодник познался еси, вельми тя, отче, прославльшаго.

Победив плотскаго навета мудрование, духа благодать приял еси отгоняти недуги, и болящыя грехами целити душы, досточудне.

О чудо! како от единаго токмо призывания спасаются твоего, преславне мемноне, вернии плавающии, тебе видяще приспевающа, и волн молву кротяща;

*Богородичен:*

умертви плоти моея, Дево, мудрование, умертвителя смерти и жизнодавца яко заченши, и рождши паче слова и смысла, пречистая.

*Кондак, глас в~. Подобен:*
Вышних ищя:

Твердый и всесветлый лик мученик девяти, (с. 288) трисолнечнаго божества исповедницы, на судищи тому начально взываху: кровь и душы нашя с телесы, яко непорочную жертву приносим тебе, Владыко, в лицех небесных твоих сопричти, яко Бог милостивый.

*Песнь з~. Ирмос:*

Юношы три в вавилоне, веление мучителево на буйство преложше, посреде пламене вопияху: благословен еси, Господи, Боже отец наших.

Искапают ваши трудове, мученицы, божественныя струи исцелений всегда, болезней реки изсушающе, и скверну всяку отмывающе страстей, досточуднии.

Радовахуся страстотерпцы, внегда скорбети им, радостию неизглаголанною, пояху усекаеми мечем: благословен еси, Господи, Боже отец наших.

Тяготу недугов, страсти сердечныя, и болезни телесныя, всяку же находящую скорбь нам облегчите, славнии страдальцы.

*Богородичен:*

Явившися всем мучеником, чистая Мати божия, держава велия, явилася еси человеком заступление, тя поющым всегда священными песньми.

*Ин. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Слезными тучами страстей погасил еси пещь: ныне же огнем, блаженне, воистинну попаляеши чудес твоих вещный всегда недугов бред благодатию.

Всеусердно творца твоего, блаженне, возлюбил еси. темже плоти и мира, мемноне мудре, взывая, вне был еси: благословен еси в храме славы твоея, Господи.

Якоже древо при исходищих воздержания, отче, (с. 289) насажден быв, воздал еси плоды чудес действо, мемноне пребогате, во благо время из\ъобилуя.

*От*
пругов вред прибывший уставил еси, повелении божественными, мемноне мудре, речными удавив водами, благословен еси, Боже мой, зовый, возопил еси.

*Богородичен:*

Бури безмерных согрешений, отроковице, избави мя, едина смиренных помощь крепкая, и прегрешений очищение: благословенна ты в женах еси, всенепорочная владычце.

*Песнь и~. Ирмос:*

Избавителю всех, всесильне, посреде пламене благочествовавшыя снизшед оросил еси, и научил еси пети: вся дела благословите, пойте Господа.

Радостную хвалу принесем, великия нам заступники, страстотерпцы мученики, подавшему вопиющым: вся дела, благословите, господня, Господа.

укоренившеся на камени веры благородне, якоже ветви, мученицы, плоды нам страдания принесоша, верою поющым: благословите, вся дела господня, Господа.

Врачеве страстей великоименитии, души моея страсти исцелите, и геенны избавите, и тмы оныя кромешния, моляще Христа Бога нашего.

*Богородичен:*

Законодавца Христа родила еси, законно страдавшыя венчавшаго страстотерпцы мученики. егоже моли, законом греха побежденна мя, отроковице, исцелити.

*Ин. Ирмос:*

Руце распростер даниил, львов зияния в рове затче: огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

Яко утро просиял еси, яко звезда, яко великое (с. 290) солнце, мемноне богодухновенне, душы просветил еси благодатию, наставника тя поставльшым изрядна, и учителя священна, и наказателя чудна вопиюща: вся дела, благословите, господня, Господа.

Глубоку язву врагу, раждающу смерть, преблаженне, дал еси, егда благодатию духа смирену стяжал еси мудрость, высокомудрый того нрав в землю смиряя, и сети душетленныя его попирая.

Видети сподобился еси тамо блаженство, и наслаждение вечнующее, святе, и святых светлости, пожив житие добре, и ныне вопиеши радостно: благословите, вся дела господня, Господа.

Место безводное прежде, ныне же водно, проповедует, преподобне, ко Господу веру твою, и благодать чудес твоих, яже совершил еси, вопия подателю добрых: благословите, вся дела господня, Господа.

*Богородичен:*

Недуговавшую тяготою лютых, и потопльшуюся смиренную душу мою, богоблагодатная владычце, посещения сподоби, и здраву до конца покажи, зовущую: благословите, вся дела господня, Господа.

*Песнь ф~. Ирмос:*

Ева убо недугом преслушания клятву вселила есть, ты же, Дево Богородице, прозябением чревоношения мирови благословение процвела еси: тем тя вси величаем.

Се отверзошася вам небесная врата пострадавшым, рече Христос страстотерпцем: внидите и приимите радующеся, воздаяния болезней достойная, от века храбрствовавшым.

Красни в ранах телесных бысте, и ангелом уподобистеся: ныне же предстоите всех красоте, радующеся присно, причастием яве удобряеми красных, всечестнии. (с. 291)

Станем в дому божии, восхваляюще антипатра, феостиха же, руфа и филимона страдания, божественнаго фавмасиа чудеса, магна и артема, феогниа и феодота непобедное.

День спасения нам возсия святых торжество, еже совершающе молебно, вопием им с верою: мучеников светозарный верше, всех сердца озарите.

*Богородичен:*

Облекся из тебе царь в телесную багряницу, пройде весь красен из утробы твоея, и вся враги победи, и победу страдальцем подаде, чистая едина приснодево.

*Ин. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Возмогл еси укрепляемь, державою богоначальною, мемноне богомудре, всю вражию силу преборити: темже венец яко победоносец приемь, о нас Христу молися.

Якоже от источника твоея раки, струи исцелений истекают, болезни и скверны, силою божественнаго духа очищают, и напояют, преподобне, помышления чтущих тя.

Днесь память твоя, отче, якоже солнце просвещает всяк возраст и разум: света бо дела, мемноне, совершил еси, и к свету незаходимому ныне отшед вселился еси.

Взялся еси ко обителем вечным, Бога яко достойно зря, и к стадом преподобных причелся еси, мемноне блаженне: с нимиже нас поминай, на земли поминающих тя.

*Богородичен:*

Глас ти вопием, Дево, радостно архангелов: радуйся, клятвы разрушение, преподобных славо, мучеников похвало, пророков проповедь и человеков спасение.

