<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 292)

*Месяца тогоже в л~-й день.*

*Святаго апостола иакова, брата святаго иоанна богослова.*

*На вечерни поем,*
Блажен муж: *а~-й антифон.*

*На*
Господи, воззвах, *стихиры на и~, праздника г~: и апостола е~, глас д~.*

*Подобен:*
Яко добля:

Тростию благодатною * из глубины суетства * человеки извлекл еси, досточудне, * учителя мановением * повинуяся, иакове, * просвещшаго по всему твою мысль, * и апостола и честна богогласника, тя, * преблаженне, показавшаго, * сего непостижимаго божества.

*Дважды.*

Духовное сияние * на тя сниде в виде огненне, * и тя, блаженне, * божественное приятелище содела, * крепко отгоняща безбожия тму, * и мир просвещающа * светлостию премудрых твоих словес, тайноповедателю, * апостолов верше, * Христов самовидче иакове.

*Дважды.*

Блистании проповедания * во тме спящыя неведения, * славне иакове, просвещь, * показал еси сыны * верою Владыки и Бога. * егоже страсти поревновал еси и смерти, * и славы был еси причастник, * яко премудр, и яко богогласник, * и яко ученик истинен.

*Слава, глас и~:*

Приидите, небеснаго таинства проповедателя, и сказателя евангелиа, псаломскими песньми иакова вси восхвалим: сей бо река явися мысленнаго рая, душевныя бразды (с. 293) небесными тучами напаяя, и плодоносны показуя Христу Богу, подающему всем молитвами его очищение, и просвещение, и велию милость.

*И ныне, праздника.*

*Вход. Прокимен дне, и чтения г~.*

*Соборнаго послания иаковля чтение.*

[Глава а~] Иаков Богу и Господу Иисусу Христу раб, обеманадесяте коленома, иже в разсеянии, радоватися. Всяку радость имейте, братие моя, егда во искушения впадаете различна, ведяще, яко искушение вашея веры соделовает терпение: терпение же дело совершенно да имать, яко да будете совершени и всецели, ни в чем же лишени. Аще же кто от вас лишен есть премудрости, да просит от дающаго Бога всем нелицеприемне, и не поношающаго, и дастся ему. Да просит же верою, ничтоже сумняся: сумняйся бо уподобися волнению морскому, ветры возметаему и развеваему. Да не мнит бо человек он, яко приимет что от Бога. Муж двоедушен неустроен во всех путех своих. Да хвалится же брат смиренный в высоте своей: богатый же во смирении своем: зане якоже цвет травный мимо идет. Возсия бо солнце со зноем, и изсуши траву, и цвет ея отпаде, и благолепие лица ея погибе: сице и богатый в хождении своем увядает. Блажен муж, иже претерпит искушение, зане искусен быв, приимет венец жизни, егоже обеща Бог любящым его.

*Соборнаго послания иаковля чтение.*

[Глава а~ стих г~и] Никтоже искушаемь да глаголет, яко от Бога искушаемь есмь: Бог бо несть искуситель злым, не искушает же той никогоже. Кийждо же искушается, от своея похоти влекомь и прельщаемь. Таже похоть заченши раждает грех: грех же содеян раждает (с. 294) смерть. Не льститеся, братия моя возлюбленная. Всяко даяние благо, и всяк дар совершен свыше есть, сходяй от отца светов, у негоже несть пременения, или преложения стень. Восхотев бо, породи нас словом истины, во еже быти нам начаток некий созданием его. Темже, братия моя возлюбленная, да будет всяк человек скор услышати, и косен глаголати, косен во гнев. Гнев бо мужа, правды божия не соделовает. Сего ради отложше всяку скверну, и избыток злобы, в кротости приимите всажденное слово, могущее спасти душы вашя. Бывайте же творцы слова, а не точию слышатели, прельщающе себе самех. Зане аще кто есть слышатель слова, а не творец, таковый уподобися мужу, смотряющу лице бытия своего в зерцале: усмотри бо себе, и отиде, и абие забы, каков бе. Приникий же в закон совершен свободы, и пребыв, сей не слышатель забытлив быв, но творец дела, сей блажен в делании своем будет. Аще кто мнится верен быти в вас, и не обуздавает языка своего, но льстит сердце свое, сего суетна есть вера. Вера бо чиста и нескверна пред богом и отцем сия есть, еже посещати сирых и вдовиц в скорбех их, и нескверна себе блюсти от мира.

*Соборнаго послания иаковля чтение.*

[Глава в~] Братие моя, не на лица зряще, имейте веру Господа нашего Иисуса Христа славы. Аще бо внидет в сонмище ваше муж, злат перстень нося, в ризе светле, внидет же и нищ в худе одежде, и воззрите на носящаго ризу светлу, и речете ему: ты сяди зде добре, и нищему речете: ты стани тамо, или сяди зде на подножии моем: и не разсмотристе в себе, и (с. 295) бысте судии помышлений злых. Слышите, братие моя возлюбленная, не Бог ли избра нищыя мира сего, богаты в вере, и наследники царствия, еже обеща любящым его; вы же укористе нищаго. не богатии ли насилуют вам, и тии влекут вы на судища; Не тии ли хулят доброе имя, нареченное на вас; Аще убо закон совершаете царский, по писанию: возлюбиши искренняго своего, якоже себе самаго: добре творите. Аще ли на лица зрите, то грех содеваете, обличаеми от закона, якоже преступницы. Иже бо весь закон соблюдет, согрешит же во едином, бысть всем повинен. Рекий бо: не прелюбы сотвориши, рекл есть и: не убиеши. аще же не прелюбы сотвориши, убиеши же, был еси преступник закона. Тако глаголите и тако творите, яко законом свободным имущии суд прияти. Суд бо без\ милости не сотворшему милости: и хвалится милость на суде.

*На стиховне стихиры, святаго, глас и~. Подобен: О*
преславнаго чудесе!

Блаженне боговидче иакове, * ты слова глас абие восприем, * о отеческом небрегл еси * угождении и любви: * оставль убо жития смущение, * в мысленное же прешед. море, * сие возмутил еси благочестия учении, * и зарями премирными * твоими, богоблаженне.

*Стих:*
Во всю землю изыде вещание их, и в концы вселенныя глаголы их.

Слова самовидче иакове, * начальника жизни, * и отцу будущих угождая деянии, * исмаила всесквернаго * первенства, блаженне, лишил еси, * чрево яко бога вменяюща. * егоже и запял еси, * и нага показал еси отеческаго покрова, * благословения же и наследия непричастна.

*Стих:*
Небса поведают славу божию, творение же руку его возвещает твердь. (с. 296)

Князь поставлен был еси, славне, * ныне по всей земли, * о тебе якоже прежде написася, * ученик быв вся сотворшаго, * и ревностию твоею теплейшею, * и дерзновением непобедимым * убийство претерпел еси, * от честнаго двоенадесятих ученик, блаженне, совокупления, * первее убиваемый.

*Слава, глас а~:*

Христу последовал еси, божественный иакове, и мир возненавидел еси, сего учения в сокровищи твоем скрыв, показался еси апостол. темже шед во языки, и сих прелестию и страстьми омрачившыяся душы, заповедьми Cпаса просветил еси, веровати в Троицу единосущную.

*И ныне, праздника.*

*Тропарь, глас г~.*

Апостоле святый иакове, моли милостиваго Бога, да прегрешений оставление подаст душам нашым.

*Ин тропарь, глас тойже:*

Апостол Христов был еси избранный, и богослову возлюбленному брат единородный, всехвальне иакове, поющым тя грехов оставление испроси, и душам нашым велию милость.

*Слава, и ныне, праздника.*

*На утрени, на*
Бог Господь, *тропарь праздника дважды: Слава, апостола: И ныне, праздника.*

*По а~-й кафисме седален апостола. Слава, и ныне, праздника.*

*По в~-й кафисме седален, глас д~:*

Лучу яко солнце правды испусти тя Христос, просветити всю землю, апостоле славный иакове, божественными твоими молитвами озаряеши, и божественным светом невечерним всех просвещаеши, верою совершающих святую память твою.

*Слава, и ныне, праздника.*
(с. 297)

*По полиелеи, седален, глас и~. Подобен:*
Премудрости:

Зарями свыше наполнився, и светлостию божественною просветився, апостоле иакове, на фаворстей горе преобразующагося видел еси зиждителя и Господа, и глас услышати достойно получил еси. темже и великим воздаянием сподобился еси, яко самовидец быв и ученик благодати, и свидетель таин божиих. моли Христа Бога, согрешений оставление даровати чтущым любовию святую память твою.

*Дважды.*

*Слава, и ныне, праздника.*

*Таже степенна, а~-й антифон д~-го гласа. Прокимен, глас д~:*
Во всю землю изыде вещание их, и в концы вселенныя глаголы их. *Стих:*
Небса поведают славу божию: Всякое дыхание: *Евангелие, иоанна, зачало кс~з. По н~-м псалме, стихира, глас а~:*
Христу последовал еси: *писана на стиховне Слава.*

*Канон праздника, со ирмосом на з~. И апостола на и~.*

*Глас и~. Песнь а~. Ирмос:*

Колесницегонителя фараоня погрузи чудотворяй иногда моисейский жезл, крестообразно поразив и разделив море, Исраиля же беглеца, пешеходца, спасе, песнь Богови воспевающа.

Твоею мрежею яко ловец искусен, от прегрешений глубины возвед, блаженне, душу мою просвети светолучными сиянии, и похвалити твою достойно, о богоявленне иакове, память, учениче, сподоби.

Превечный, отцу собезначальный, пресовершенный же Бог, воплощся явися на земли яко человек, и содейственника благодати показа, блаженне, и служителя тя премудра, силою его укрепляема.

Разуме твоея души благородие, тя проведец Бог, и твердость, учениче, и непобориму мысль, славне, своим служителем лучша постави, языком возвещающа. (с. 298)

*Богородичен:*

Совета великаго, отче, ангел, от Девы матере явлься миру, плоть приемь, яко добродетельми украшена, ученика тя показует, и богогласника, иакове, словеса его ветийствующа.

*Катавасия праздника.*

*Песнь г~. Ирмос:*

утверждей в начале небеса разумом, и землю на водах основавый, на камени мя, Христе, заповедей твоих утверди: яко несть свят, паче тебе, едине человеколюбче.

Свыше тя дыхание нуждное утешителя разжегше, мудра богогласника, ветийствующа яве величия показа, воплощшагося слова, егоже и самовидец был еси.

Тя якоже стрелу избранну, словом из\ъощренну, в сердца врагов вонзи, растерзая душы сопротивных, премудре, и пленяя, таинниче, сих корысти, иакове.

Нескверныя твоея души тихость владыце узреся, и прежде звания, блаженне, достоприятен ему явился еси, о иакове! и смотрения его ученик был еси.

Священным твоим, мудре, житием и светоносным, еже к Богу сродством, всеблаженне, украшаемь ясно, и сообщник показался еси: измлада бо явился еси слова ссельник.

*Богородичен:*

Дверь явися мысленная, востока свыше, сущым на земли явльшагося, Дево: тобою бо к нам слово прииде, спасти всех от безсловесия, пречистая.

*Кондак и икос праздника. Седален апостола, глас в~:*

уловив языки апостол славный, и научив концы земныя тебе кланятися со отцем и духом, Христе Боже: того ради утверди церковь твою, и верным низпосли благословение твое, едине милостиве и человеколюбче. (с. 299)

*Слава, и ныне, праздника, или Богородичен:*

Премудрость и слово в твоем чреве заченши неопально, Мати божия, миру родила еси мир содержащаго, и во об\ъятиях понесла еси вся носящаго, питателя всех и творца твари. темже молю тя, всесвятая Дево, и верно славлю тя, избавитися ми от прегрешений, и в день суда, егда предстати имам пред лицем создателя моего, владычце Дево чистая, твою помощь тогда подаждь ми: вся бо можеши, елика хощеши, всепетая.

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Проповедник Христов быв, божественный иакове, ты зван убо, скоро последовал еси, отеческую любовь презрев, и вечная изменив текущими: тем неизреченнаго небеснаго наследия сподобился еси, блаженне приснопамятне.

О теплаго желания твоего ко владыце Христу! ты бо сего зело возжелал еси, сиянием того просвещся, якоже и вообразитися, и явитися всем свет вторый, перваго зарями озарився и славою, всечестне, блаженне иакове.

Житие честно имел еси и пречудно, желанием бо желание неодержимо приемь, желании богоначалия совершеннаго блаженства достигл еси, боговидче, со безплотными поя: силе твоей слава, человеколюбче.

Всего себе мановению отдав владычню, учениче богозрачне, добродетельми взялся еси явленно к высоте, и божественному воистинну краю: и оттуду целеб реки источаеши, память твою верно славящым.

*Богородичен:*

Ты верных похвала еси, безневестная, ты предстательница, ты и прибежище Христиан, стена и пристанище: (с. 300) к сыну бо твоему мольбы носиши, всенепорочная, и спасаеши от бед, верою и любовию Богородицу чистую тебе знающыя.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

Нов якоже илиа ревностию разжигаемь, непокоршыяся проповеданию твоему попалити восхотел еси, славне: но возбрани тебе хотитель милосердия, научая кротости благодатней.

Вшед добродетелию конечною вперимь, любве ради лучших престол Владыки возжелал еси, премудре, начальная держати, не яко желая славы суетныя, но зрети посреди егоже возжелал еси.

Превзыде уставы, Cпасе, иаков человечества, во твою бо силу яко в ризу облекся, исцеления точит реки и чудес, и просвещает верою концы.

Светел тя облак слова, облистающа славою обожена, на фаворстей горе осени, блаженне иакове, и глас слышати отеческий сподобился еси, извествуяй того сыновство.

*Песнь з~. Ирмос:*

Бездна грехов и прегрешений буря мя смущает, и во глубину нужднаго реет мя отчаяния: но твою крепкую руку мне простри, яко петрови, о управителю, и спаси.

Струи, яко от источника, исцелений непрестанно изливая, и просвещение учения благочестно источая, мудре, душы благочестно любовию, иакове, приступающыя просвещаеши, преблаженне.

Сосуд вместящь Владыка обрет тя, преблаженне, своего богатнаго и честнаго даяния, обилует даровании, иже паче ума таинств, служителю присносущныя жизни. (с. 301)

умерщвление нас ради Владыка восхоте восприяти, мертвых вину истиннаго воскресния, яко мудра таинника, блаженне, тя взят содетельника, в нощи, в нейже предаяшеся.

*Богородичен:*

Бездну щедрот рождшая, Богородице Дево, от печальных жития душу мою спаси, и радости духовныя двери ми отверзи: на тя бо едину надежду мою возложих.

*Кондак, глас в~. Подобен:*
Вышних ищя:

Глас божественный слышав призывающь тя, любовь отца презрел еси, и притекл еси ко Христу, иакове, с сродником твоим, славне: с нимже сподобился еси видети господне божественное преображение.

*Икос:*

Вкупе сый с братом в селех небесных, иже святая ныне агаряны попирающыя, ногами скверными и нечистыми ходящыя, божественными вашими молитвами отжените, и мучителем умышления отсекше, и иже от них множества ради согрешений наших, держимых ныне, свобождения сподобите: яко да во едино собравшеся, видим господне божественное преображение.

*Песнь з~. Ирмос:*

Божия снисхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси, Боже отец наших.

Чашу испил еси, якоже обещался владыце Христу, крещением сего ты крестился еси, богоблаженне. емуже ныне усердно зовеши, радуяся: благословен Бог отец наших.

Зарею осияемь боговидения явился еси, иакове, сего ради тя венцем царствия благодатель Христос украшает, со ангелы поюща: благословен Бог отец наших.

Се тебе исполни обещания великодавец, к нему вознесся подобием страданий его: емуже предстоя ныне зовеши радуяся: благословен Бог отец наших. (с. 302)

*Богородичен:*

Двоицу убо естеством, но не лицем, Мати, проповедуем, из тебе воплощеннаго. егоже плотию из\ъображаем, и покланяемся зрака воображению, тебе ради Богу примиршиися, чистая.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Авраамское предложение ты, боговидче, стяжал еси, призвавшему тя Христу последуя: и пресветел служитель был еси ему, яко содетелю и избавителю поя: отроцы, благословите, священницы, воспойте, людие, превозносите во вся веки.

Крепчайше явися грома твое провозглашение законнаго образа, шумение. Христа бо возгремел еси вселенней всей, Бога и содетеля, и избавителя, поя: отроцы, благословите, священницы, воспойте, людие, превозносите во вся веки.

удивился еси, славне, мучения светлостию, и благочестия истинным просвещением, яко князь апостол поставлен был еси по всей земли, содетелю и избавителю поя: отроцы, благословите, священницы, воспойте, людие, превозносите Христа во веки.

*Богородичен:*

Витийстии языцы тебе воспети не могут, о богородительнице Марие богоневесто! Бога бо родила еси сущаго над всеми, отроковице чистая, содетеля и избавителя, емуже вопием: отроцы, благословите, священницы, воспойте, людие, превозносите во вся веки.

*Песнь ф~. Ирмос:*

ужасеся о сем небо и земли удивишася концы, яко Бог (с. 303) явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Свято прешед твое житие, святых селения достигл еси, идеже радуяся зарю зриши трисиянную, еяже наслаждаяся, премудре, исполнен веселия, певцы твоея радости, преблаженне, покажи, твоими молитвами, о иакове!

Видети тя злодеи и убийцы, якоже твоего Владыки прежде не терпяще: тех бо деяния укоряя, твоего жития предложением обличил еси: убивают мечем подражателя Христа, распятаго плотию за человеки, о богоглаголиве преблаженне!

оружием небесным томлен быв, ранами ирод погибе, яко твоя, слове, служители и ученики, ихже апостолы нарекл еси, убивати не доволен бысть окаянный: темже тя, праведному промышлению благодателя удивльшеся, величаем.

*Богородичен:*

Явилася еси, о Дево Мати божия, паче естества рождши плотию Бога слова, егоже отец отрыгну от сердца своего, прежде всех век, яко благ: егоже ныне и телес превышша разумеваем, аще и в тело облечеся.

*Светилен. Подобен:*
Жены услышите:

Иакова воспоем зеведеова вси: со Христом бо взыде на гору фаворскую, и зритель бысть божественнаго преображения, и сошед, проповедаше в четвероконечную всю, с петром и иоанном.

*Дважды.*

*Слава, и ныне, праздника.*

*На хвалитех стихиры праздника, г~, и апостола, г~: глас и~.*

*Подобен: О*
преславнаго чудесе!

Блаженне, боговидче иакове, * ты слова глас абие восприем, * о отеческом небрегл еси * угождении и любви. * оставль убо жития смущение, * в мысленное же (с. 304) прешед море, * сие возмутил еси * благочестия учении, * и зарями премирными твоими, богоблаженне.

Слова самовидче иакове, * начальника жизни, * и отцу будущих угождая деянии, * исмаила всесквернаго * первенства, блаженне, лишил еси, * чрево яко бога вменяюща: * егоже и запял еси, * и нага показал еси отеческаго покрова, * благословения же и наследия непричастна.

Князь поставлен был еси, славне, * ныне по всей земли, * о тебе якоже прежде написася, * ученик быв вся сотворшаго, * и ревностию твоею теплейшею, * и дерзновением непобедимым, * убийство претерпел еси, * от честнаго двоенадесятих ученик, блаженне, совокупления, * первее убиваемь.

*Слава, апостола, глас з~, самогласен:*

Премудрый ловче, святый учениче, делателю спасов, и сказателю того страстей, иже тварь верою обтек, и прельщенныя языки собрав, и Богу привед, яко кадило доброе на небеса возвелся еси. темже предстоя судии, моли избавитися нам от беззаконий наших, и в день судный спастися мучения.

*И ныне, праздника. Славословие великое.*

*На литургии, Блаженна праздника, песнь рядовая: И апостола песнь г~, на д~. Прокимен, глас и~:*
Во всю землю изыде вещание их: *Стих:*
Небса поведают славу божию: *Апостол, деяний, зачало к~ф. Аллилуиа, глас а~:*
Исповедят небеса чудеса твоя, Господи. *Евангелие луки, зачало з~и. Причастен:*
Во всю землю:

