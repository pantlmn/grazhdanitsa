<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 56)

*Месяца тогоже во в~-й день.*

*Пренесение мощей святаго первомученика и архидиакона стефана:*

*И преставление святаго блаженнаго василиа, Христа ради юродиваго, московскаго чудотворца.*

Служба его писана по сей службе.

*На*
Господи, воззвах, *стихиры первомученика, на з~, глас и~.*

*Подобен: О*
преславнаго чудесе!

Стефане, мучеников первострадальне, * служителей основание, * апостолов избранный, * светло творящыя твое светоносное торжество, * светом незаходимым, мучениче, озари, * греховную разоряя тму, * благодать и милость подая рабом твоим, * и к животу вечнующему * наставляя твоими молитвами.

Венец благодатей, * твой верх, стефане мучениче Христов, * тезоименитно прием, * и гривну яко злато добродетелей обложив твоей выи, * мудрости был еси премудростное жилище, * юже почел еси * претворив любезну себе, * еяже ради почтился еси * славою и благодатию.

Венец сущему честен: * царю и Богу принеслся еси, апостоле, * каменным биением, * словесен и многочестен, * паче злата и камене честнаго, * венчан славою и благодатию, * стефане всечестне, * мучеников первострадальне, * сладкое дело же и имя, * помяни всех нас.

*Ины стихиры, самогласны, глас в~. Анатолиево:*

Первый в диаконех, первый и в мученицех (с. 57) показался еси, всесвятый стефане: путь бо был еси святым, и многи Господу привел еси мученики. тем небо тебе отверзеся, и Бог тебе явися: того моли спастися душам нашым.

Во святыню облеклся еси, стефане блаженне, первомучениче и перводиаконе, ангелов сопричастниче, ходатайствуй и молися о нас спасу Господу безгрешному.

Первомученика и добляго Христова угодника, стефана перводиакона достойно почтим: той бо стоя посреди беззаконников, одесную отца сына виде.

*Слава, глас з~. Анатолиево:*

Первый в мученицех показался еси, и в диаконех, стефане апостоле, страдальцев удобрение, верных утверждение, слава праведных, честную твою память празднующым, проси, яко предстоя престолу Христа всех царя, прегрешений очищения, и царствия небеснаго сподобитися.

*И ныне, Богородичен, или крестобогородичен. Подобен:*
Тридневен:

Видящи тя распинаема, Христе, тебе рождшая, вопияше: что странное, еже вижу, таинство, сыне мой; како на древе умираеши плотию повешен, жизни подателю;

*На стиховне октоиха. Слава, глас и~. Киприаново:*

Радуйся о Господе, венченосче стефане, подобник Владыки: занеже и первомученик был еси Христа царя нашего, и лесть беззаконных иудей упразднил еси, моляся о нас ко Господу.

*И ныне, Богородичен, или крестобогородичен. Подобен: О*
преславнаго чудесе!

Тя видящи пригвождаема на кресте, Иисусе, * и страсти приемлюща волею, * Дева и Мати твоя, Владыко, * увы мне, вопияше: * чадо сладкое, * раны неправедно како терпиши, * врачу, исцеливый человеческое неможение, * и от тли всех избавивый * милосердием твоим; (с. 58)

*Тропарь, глас д~:*

Царским венцем венчася твой верх от страданий, яже претерпел еси по Христе Бозе, мучеников первострадальче стефане: ты бо иудейское обличивый неистовство, видел еси твоего Cпаса одесную отца: того убо моли о душах наших.

[Зри] *По отпущении вечерни вносится честный крест, иерею оболчену в фелонь, и диакону в стихарь, со свещами и кадилом, поюще тропарь:*
Спаси, Господи, люди твоя: *и кондак, и полагается на престол.*

*На утрени оба канона, октоиха на и~, без мученичнов, и святаго на з~, егоже краегранесие:*
Песньми первомученика венчаю.

*Феофан.*

*Глас и~. Песнь а~. Ирмос:*

Колесницегонителя фараоня погрузи чудотворяй иногда моисейский жезл, крестообразно поразив и разделив море, Исраиля же беглеца, пешеходца спаси, песнь Богови воспевающа.

Светолучными блистании духа просвещаемь, преестественными страдании и твердаго терпения тя поющыя просвети, предстоя владыце, венценосче пребогате стефане, мучеников венчание.

Подвиготекущым начаток быв, и верховник мученическаго собора, зрети сподобился еси страстоположника, славне, десницею живоносною богоплетенный тебе простирающа венец, чудный стефане.

Един сый сокровище благости, Cпасе, показал еси от земных недр сокровище многоценное, богатство неиждиваемое, неотемлемо имение, корысть негиблему, стефана твоего первомученика.

Ангелозрачною яве светлостию озаряемь, ангельскими (с. 59) песньми, первомучениче стефане, и диаконов перволучший, сокровен яко явился еси, достойно воистинну почтился еси, исполнен благовония духовнаго.

*Богородичен:*

Воплощеннаго нас ради, пренепорочная, прежде безплотнаго, богоначальнаго слова отча родила еси. о девства селение, и приятелище чистоты, и храм священия, владычце мира богоневесто!

*Песнь г~. Ирмос:*

утверждей в начале небеса разумом, и землю на водах основавый, на камени мя, Христе, заповедей твоих утверди: яко несть свят, паче тебе, едине человеколюбче.

Священнослов священный, и богослов показался еси, сплетаяся с еврейскими соборы, обличая крепко сих безбожие, и богоборный нрав, стефане мучениче всеизрядне.

Первомученика Христова, и служителей перваго, мучеником течения степень показавша светло, ангелов собеседника, приидите согласно вси, песньми божественными почтим.

Сокровенное сокровище в земли является, и мир благовония божественнаго, и богатых даров церковь исполни, мучеников первый, и служителей первоизбранный.

умерщвленный мой ум жизни действом, тобою проповедавшимся, мудре, возстави пети твое честное торжество, и твоим стопам последовати, стефане блаженне, сподоби.

*Богородичен:*

Дверь явилася еси мысленна востока вышняго, на земли явльшагося, Дево: тобою бо к нам слово привниде, спасти всех от безсловесия, пречистая.

*Седален, глас а~: Подобен:*
Гроб твой, Cпасе:

Апостоле Христов, диаконов первый, первомучениче мудре, (с. 60) мучеников верх, мирския концы освятив страдании твоими, и чудесы души человеков просветил еси: чтущыя тя избави всяческих бед, всехвальне стефане.

*Дважды.*

*Слава, и ныне, Богородичен:*

упование Христиан, пресвятая Дево, егоже родила еси Бога, паче ума же и слова, непрестанно моли с вышними силами, подати оставление грехов наших всех, и исправление жития, верою и любовию присно тя славящым.

*Крестобогородичен:*

Нескверная агница, агнца и пастыря повешена на древе мертва зрящи, плачущи вещаше матерски восклицающи: како претерплю твое еже паче слова, сыне мой, снитие, и вольныя страсти, Боже преблагий;

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Струи нам днесь мира источи благовония, источник исходит, и река божественных благ, и пищный поток отверзе славный, первый мучеников, иже веры исполнен, и силы божественныя и благодати.

Яко священ и светел, и благонарочит день первомученика, исполнен света и духовнаго воистинну веселия, царскому граду явися, сохраняя державу честныя церкве, и варварскую дерзость отгоняя.

Благое наследие восприял еси достойно, стефане блаженне, идеже Христос царь всех, ты вселился еси: того бо явился еси служитель, знамений и чудес творя силы, и подая болящым исцеления. (с. 61)

Непреклонен церкве и непоколебимь и водружен столп, простреся от земли даже до небес, зарею благочестия просвещая вся концы стефан великий, истины проповедник, страдания истинный поборник.

*Богородичен:*

Нов адам за перваго ты был еси, от Девы за праматерь, избавитель всех и Спас, за смерть истинна жизнь безсмертная. темже тя рождшую Богородицу ведуще, по достоянию вси вернии ублажаем.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго; но обрати мя, и к свету заповедей твоих пути моя направи, молюся.

Беззаконных евреев суетный воистинну собор терпеливно обличил еси: от тех, богогласе, покрываемь метании каменными, на небеса яко победоносец вознеслся еси духом, стефане.

Яко красен, яко утро миру явился еси, славне стефане, мглу отгоня, и демонов прогоня мечтания, и недугующих страсти, и душевных немощей целя гноения, богодохновенне.

Мысленно со ангелы, блаженне, радуяся, мира концы освящаеши воистинну твоим пришествием и благодатию, благовония миры духовными благоухая, и бед и бури избавляя.

*Богородичен:*

Матрнее дерзновение, еже к сыну твоему имущи, всечистая, сроднаго промышления еже о нас, не презри, молимся: яко тебе и едину Христиане ко владыце, очищение милостивно предлагаем.

*Песнь з~. Ирмос:*

Очисти мя, Cпасе, многа бо беззакония моя, и из (с. 62) глубины зол возведи, молюся: к тебе бо возопих, и услыши мя, Боже спасения моего.

Ангелом яко подобник произволением быв, вид ангельский стяжал еси, блаженне, с нимиже радуяся и обходя, поющыя тя спасай.

Глагол, блаженне, твоих богодохновенных сила, яко шум громный, во уши богоприятне, яве возгреме беззаконных и лица их помрачи.

Славу отеческую узрети сподобился еси, и сея соестественное сияние, стефане, страдании возвещая тебе светлыя венцы, богогласие всечестне.

*Богородичен:*

Сын единородный, и прежде век невидимый, на последок дней первенец бысть видимь плотию из тебе, Богомати, Бог спасения моего.

*Кондак, глас з~:*

Первый сеялся еси на земли небесным делателем, всехвальне стефане, первый на земли за Христа кров излиял еси, блаженне: первый от него победы венцем увязлся еси на небесех, страдальцев начало, венечниче мучеников первострадальне.

*Икос:*

Райския цветы зря, благовонием своим красным исполняющыя всю вселенную, странному их дивлюся зрению: в леде зимнем множае цветут паче, еже странно во цветех. и мученик Христов процветый первее, и дверь быв страждущым законно, и цветущым зимою мучения, путь показа всем нелестный, хотящым страдати, добрый подвигоначальник, иже болезни просияв, венечниче мучеников первострадальне.

*Песнь з~. Ирмос:*

Божия снисхождения огнь устыдеся в вавилоне иногда, (с. 63) сего ради отроцы в пещи радованною ногою, яко во цветнице ликующе, пояху: благословен еси, Боже отец наших.

Течение кровей твоих, небесныя двери отверзе, и подвигоположника предстояща и простирающа тебе венец, показа зовущу: благословен Бог отец наших.

Яко зверие, похитивше богоубийцы богоявленнаго, скверноубийственными дланми сего убиваху, молящася о убивающих прилежно и поюща: благословен Бог отец наших.

Законно обличил еси беззаконныя, законный подобник спасов, и богоборны сих показал еси. от нихже камением побиваемь пел еси: благословен Бог отец наших.

*Богородичен:*

В лето безлетнаго неискусобрачно, чистая, заченши, иже первее безплотное слово, плоти приятием, Дево, родила еси. емуже поем согласно зовуще: благословен Бог отец наших.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Преестественным сияя светозарением, преизрядне, и лица твоего зрак равноангелен показовал еси, благодати издавшися, стефане, яже в души твоей сокровенне богатно. темже вопиял еси: отроцы благословите, священницы воспойте, людие превозносите во вся веки.

Венченосче стефане, души моея язвы, и греховныя струпы очисти кроплением кровей твоих. к твоему бо заступлению, и милостивному и Христоподобному нраву прибегох зовый: отроцы благословите, священницы воспойте, людие превозносите во вся веки. (с. 64)

Благодати, славне, тебе тезоименитый венец, твоему честному верху положи судия нелицемерный, егоже благочестно проповедал еси зиждителя и Бога, и царя всех, вопия непрестанно: отроцы благословите, священницы воспойте, людие превозносите во вся веки.

В руку содетеля предал еси дух твой, и небесная воинства собеседника прияша радующеся, первее на земли равноангельна, ныне же тех причтена ликом, непрестанно поюща: отроцы благословите, священницы воспойте, людие превозносите во вся веки.

*Богородичен:*

Света незаходимаго была еси сосуд, всечистая, свет бо сущым во тме и сени родила еси, просвещающ всяческая богоразумия благодатию. емуже непрестанно вернии поем: отроцы благословите, священницы воспойте, людие превозносите во вся веки.

*Песнь ф~. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Страдания мучеников начало, светло показавый мучения нелестную стезю, наставляющу к небеси, первомученик стефан, вся призывает духовне к божественному веселию, и к причастию света, ко общению святыни.

Вжиляемь любовию Христовою, и сего поревновав кротости и гласу, глаголаше: не постави убийцам греха, Господи, приими же дух мой, блаже, и божественнаго царствия, пищи же неизреченныя сущия у тебе сподоби мя.

Красен, и вида ангельскаго, и премудрости и веры исполнен, и божественныя зари сияя лучами, и богогласными усты богоглаголал еси яко река, божественне (с. 65) ветийствуя, вышнее наследие, богоблаженне, улучил еси.

Венцем благодатей венчался еси и лики мученическими окружен, и Христу подвигоположнику предстоя, о нас молися творящих светло воистинну светоносное твое торжество, блаженне, и от бед нас избави.

*Богородичен:*

Яко всех предстательнице Христиан, Богомати всенепорочная владычце, яко милостива, избави от бед и искушений страждущыя рабы твоя, и недугующыя лютых прегрешений ранами, и болезньми тяжкими одержимыя изврачуй.

*Светилен. Подобен:*
Посетил ны:

Каменная метания премирный исплетоша тебе нетления венец, и кровныя капли багряницу царску, начальниче мучеников изрядный, стефане.

*Богородичен:*

Святая владычце пречистая, и едина неискусобрачная, спасение и упование, ты умоли из тебе рожденнаго избавителя нашего, спасти мир от лести и бед и скорбей.

*На хвалитех стихиры, на д~, глас д~. Подобен:*
Яко добля:

Сошедшеся празднолюбцы тайно, * молебную и честную * празднуем первомученика днесь память, * в сей приемлюще исцеления * честных дарований его, * и возопием: * достойнопетый мучениче, * моли избавитися от бед * творящым память твою.

*Дважды.*

Якоже степени * и лествица на небесный восход * каменная метания быша тебе: * на нюже возшед, видел еси * стояща Господа одесную отца, * тебе тезоименит венец простирающа * десницею живоносною. * егоже близ яко добропобедник предстоиши, * и страдальцев верховный. (с. 66)

Духовною благодатию * просветив помышление, * зраком яко ангел явился еси, стефане, * облиставшу телеси * внутреннею светлостию, * и зарю душевную являющу видящым, * еяже ради получил еси и света зрение, * небесем тебе преславно отверзенным, * начало мучеников и похвало.

*Слава, глас тойже, самогласен:*

Стефан доброе начало мучеников, исполнен благодати и силы, творяй знамения и чудеса велия в людех, от беззаконных камением побиен бываше: по просветися яко ангел, и зрит славу тебе распеншагося нас ради, одесную силы, и духом благодати на небеса взимашеся. и сего ради с ликостоянии ангельскими водворяяся, молится спастися душам нашым.

*И ныне, Богородичен, или крестобогородичен: Подобен:*
Яко добля:

Агнца и пастыря тя * на древе яко виде, * агница рождшая рыдаше, * и матерски ти вещаше: * сыне возжеленне, како на древе крестнем повешен еси, долготерпеливе; * како руце и нозе твои, слове, * пригвоздишася от беззаконных, * и кровь твою излиял еси, Владыко;

*На стиховне октоиха. Слава, глас е~. Киприаново:*

Первомучениче апостоле и перводиаконе, дверь мучеников и слава праведных, апостолов похвало: ты небеса видел еси отверста на судищи стоя, и сына божия одесную стояща невидимаго отца. темже яко ангел возсияв лицем, в радости взывал еси о побивающих тя камением: не постави им греха сего. и ныне испроси от любве хвалящым тя очищение грехов и велию милость.

*И ныне, Богородичен, или крестобогородичен: Подобен:*
Радуйся:

Избавление нас ради, и цену великую, пречистую кровь (с. 67) твою изволил еси дати, безгрешне Христе мой, всем хотя спасение получити. темже тя зрящи пригвождена Мати твоя, рыдающи власы терзаше си, глаголющи: чадо, агнче всенепорочный, мир хотя избавити честною твоею кровию, от очию моею како зайде, Cпасе, незаходимое солнце, иже всем подаяй просвещение, и мир, и велию милость;

*На литургии блаженна октоиха, и апостола, песнь г~, на д~. Прокимен, глас и~:*
Во всю землю изыде вещание их, и в концы вселенныя глаголы их. *Стих:*
Небса поведают славу божию, творение же руку его возвещает твердь. *Апостол деяний, зачало з~и. Аллилуиа, глас а~:*
Исповедят небеса чудеса твоя, Господи, ибо истину твою в церкви святых. *Евангелие матфеа, зачало п~з. Причастен:*
Во всю землю изыде вещание их:

*Служба святаго блаженнаго василиа, Христа ради юродиваго, московскаго чудотворца.*

*На малей вечерни, на*
Господи, воззвах:

*Стихиры, глас и~. Подобен: О*
преславнаго чудесе!

Преблаженне василие, * от юности тщался еси стати в день судный * кроме страха и боязни, * и приял еси дерзновение, * отринув всяческия сладости телесныя, * Христу последовал еси, * собирая богатство духовное: * труды и терпением готову всегда имея свещу твою, * и радуяся возшел еси на небеса. * моли спастися душам нашым.

*Дважды.*

Богоблаженне василие, * возненавидев временная мира (с. 68) сего, * умертвил еси вся плотския сладости: * богоугодно подвизаяся, * на высоту востекл еси добродетелей, * и вражия козни поправ, * победы венец восприял еси, * от земли преставився. * и ныне на небеси с лики праведных веселяся, * моли спастися душам нашым.

Богодохновенне василие, * потщался еси победити сети лукаваго, * исполненныя неверия и слабости, * и всех прелестных мира сего: * дарований святаго духа сподобився, * показался еси юрод миру, но Христу мудр: * подвизался еси царства ради небеснаго, * еже и достигл еси. * и ныне со ангелы ликовствуя, * моли спастися душам нашым.

*Слава, глас тойже, самогласен:*

Возлюбил еси небесная, и возненавидев земная, мерзска сотворил еси я: тесным и скорбным путем шествуя, победил еси страсти мира сего. в терпении и страдании храбр явився, разорил еси вся козни вражия, и почерпл еси желанием источника благодатнаго, и бысть благодать божия в сердцы твоем, и в совершенная предложения воли божии себе предложил еси. преблаженне василие, моли спастися душам нашым.

*И ныне, Богородичен:*

*На стиховне стихиры, глас в~. Подобен:*
Доме евфрафов:

Дом чистоты, * чудне василие, был еси, * пищи многия и добролюбия телеснаго, * и ризнаго одеяния не восхотел еси, * страхом божиим стяжав безмолвие.

*Стих:*
Праведник яко финикс процветет, яко кедр, иже в ливане, умножится.

Дом духа святаго, * святе василие, был еси, * дом родителей и всех земных вещей, * от младенчества возненавидев, * будущия ради жизни. (с. 69)

*Стих:*
Насаждени в дому господни, во дворех Бога нашего процветут.

Дом Христова благодарения, * богодохновенне, был еси, * богатство сокровенно в души имел еси, * возсия луча светла благодати * в мысли твоей.

*Слава, глас е~:*

Приклонил еси выю твою от юности, к божественному званию, преблаженне василие, и взем ярем спасительнаго словесе Христа Бога нашего, расторгнул еси сети вражия, и попрал еси всю гордыню его. разум непрелестен стяжав, посреде молв сохранил еси себе: живый с дольними, и ходяй плотию и ступаяй духом, видел еси горняя, и скоро востекл еси к венцу вышняго звания: моли спастися душам нашым.

*Тропарь, глас и~:*

Житие твое, василие, неложное, и чистота нескверна, Христа ради тело твое изнурил еси постом и бдением, и мразом и теплотою солнечною, и слотою и дождевным облаком, и просветися лице твое яко солнце: и ныне приходят к тебе российстии народи и вси людие, прославляюще святое твое успение. тем Христа Бога моли, да избавит ны от варварскаго пленения, и междоусобныя брани, и мир мирови подаст, и душам нашым велию милость.

*На велицей вечерни,*
Блажен муж, *антифон а~.*

*На*
Господи, воззвах, *стихиры на и~, глас в~. Подобен:*
Егда от древа:

Егда найде на тя божественное рачение, василие чудне, тогда мирский мятеж оттрясл еси, усердно последовал еси Христу, скорбным и тесным путем шествуя, и был еси земный ангел, и явился еси небесный (с. 70) человек. преставився к вечным обителем, предстоиши в радости святых Христу Богу нашему: егоже со дерзновением моли о душах наших.

Егда озарился еси духом божественным, тогда мира вся красная отвергл еси: ничтоже на теле твоем носил еси от тленных одеяний, наготою телесною Христу работая: желая блаженства вечнаго, презрел еси дольняя, и ныне предстоиши Христу Богу нашему, во славе со святыми ангелы. егоже со дерзновением моли о душах наших.

Егда, преблаженне василие, совлеклся еси тленных одеяний, тогда облеклся еси в новаго человека, обновлена Христовою кровию, отлагая ветхая мудрования, задняя забывая, на предняя простираяся: и собрал еси богатство духовное, и принесл еси начатки трудов твоих Христу Богу нашему. егоже со дерзновением моли о душах наших.

*Ины стихиры, глас е~. Подобен:*
Радуйся:

Радуйся, богомудре василие, святаго духа дарование вниде в помышление твое, и весь свободен был еси о Господе, всех земных вещей жития сего суетнаго. предспеяй добродетельным подвигом и терпением, юродственное жительство избрал еси, изменив тленная упованием на Бога, желая сподобитися царства небеснаго, хранение положил еси устом твоим, и ходя путем заповедей господних, победил еси брань неприязненну, чист помысл всегда имел еси, веры ради и любве божия, и прием возмездие, со ангелы селение, моли спастися душам нашым.

Радуйся, преблаженне василие, иже во младенстве благочестия достигнув, погасил еси пламень похотный, и (с. 71) светом разумным от Бога просвещся, тщание прилежно во уме имел еси дне хотящаго быти: и пременив тленная надеждею будущих благ, дом и жилище духа святаго, богомудре, был еси, садя сады добры в души, детели жития святых отец совершая, и садове твои благоугодны Господеви, иже и по смерти яви тя нам источника исцелений. и ныне со ангелы на небеси ликовствуя, моли спастися душам нашым.

Радуйся, богоблаженне василие, возненавидев житие мира сего, разжегся любовию господнею яко огнем, попалил еси помыслы гнусныя, и вся узы нынешняго жития прелестныя расторгнул еси, и благими искушении дара Христова душу очистил еси, яко злато в горниле. и на земли яко ангел был еси, подобен серафиму, обрет бисера добра и избранна небеснаго, и продав имения твоя вся, того единаго стяжал еси в мысли твоей: и благодать приемь просветительную, моли спастися душам нашым.

*Слава, глас и~:*

Человече божий, муже желаний духовных, царствия наследниче, не премолчи за ны вопити ко Господу, преблаженне василие: и к раце мощей твоих притекающих дара исцеления сподоби, и моли воинству нашему даровати на враги победу и одоление, и нам творящым память твою грехов прощение, и душам спасение, и мирови мир и велию милость.

*И ныне, Богородичен:*

*Вход. Прокимен дне. Таже паремии сего месяца в г~-й день.*

*На литии стихиры, глас а~:*

Иже по благодати божии данней ти, преблаженне василие, яко премудрый художник, основание положив (с. 72) веру, добродетельми на гору безстрастия возшел еси, мрак и мглу и бурю отразив, премудростию вышнею весь облеклся еси, на высоту возшед, к свету преложился еси. и в народе живый яко в столпе пребывая, и ничтоже восхотев мира сего, ниже на теле твоем что от тленных носив, ангелы удивил еси, и человеки ужасил еси, бесы посрамил еси. и ныне во свете пребывая со святыми ангелы, моли спастися душам нашым.

устранився Господа ради от всех земных, отлучился еси родителей и сродник яко незнаемь, от святаго духа утешение восприим, и безтелесным в телеси ревновав, очищено тело и просвещен ум имея, в боголюбие чистоты пришел еси, и безленостно Христу последовал еси, емуже в вышних, преблаженне, со ангельскими чинми предстоя, моли избавитися нам от лукавства вражия, и спастися душам нашым.

Духом божиим наставляемь, богоблаженне василие, мирская треволнения оттрясл еси, и возненавидел еси любве ради божия. вся житейская усердно оставив, и направив ногу твою на богоугодную стезю, притекл еси ко блаженному безстрастию. столп крепости от лица вражия был еси, и яко небесный человек и земный ангел, светильниче неугасаемый, отемлеши недуги страстей, и болезни исцеляеши приходящым ти с верою: моли о спасении душ наших.

*Слава, глас е~:*

Приидите, российстии собори Христианстии, припадем к раце василиа чуднаго, и возопием ему с веселием: радуйся, яко от младенства добру лествицу обрел еси, от всего земнаго и темных страстей прилога, (с. 73) без преткновения к божественному свету прилагаяся, скорбным и тесным путем Христови шествуя: радуйся, преблаженне василие, силою Христовою дивен явился еси в житии твоем, якоже от чрева матерня изшел еси, тако и в народе наг ходя не срамляяся, мраза и жжения солнечнаго никогдаже уклоняяся, мудрейшим юродством и терпением и страданием Христу последовал еси: радуйся, богодохновенне василие, обретый боговидения восход, победил еси полки бесовския, яко ангел явился еси в житии твоем. и кто может изчести чудеса твоя; в дальних бо странах по морю яко по суху ходяща видяху тя: радуйся, досточудне василие, вся Христова учения делы исполнил еси, и по преставлении просия светлость жития твоего и восприял еси богатство благодатное, мир просвещая чудесы. молися прилежно Христу Богу нашему, даровати церкви нашей мир, во утверждение веры Христианския, и отечеству на сопротивныя победы, и спастися душам нашым.

*И ныне, Богородичен:*
Храм и дверь еси:

*На стиховне стихиры, глас и~. Подобен:*
Что вас наречем:

Что тя наречем, василие чудне; * ангела ли; тела бо отвратился еси. * херувима ли; яко на тебе почил есть Христос. * серафима ли; яко непрестанно прославил еси Христа. * силы ли; действуеши бо исцеления. * многа ти имена, * и больша дарования, * непрестанно моли, спасти душы нашя.

*Стих:*
Праведник яко финикс процветет, яко кедр, иже в ливане, умножится.

Что тя наречем, василие преблаженне; * наготою (с. 74) тела последовал еси Христу, * мудрейшим юродством прехитрил еси диавола, * сего связая пленицами слез твоих, * и богатство нося в души некрадомо, * вся Христова учения делом исполнил еси, * и ныне на небесех ликуя, * непрестанно моли Христа Бога, спасти душы нашя.

*Стих:*
Насаждени в дому господни, во дворех Бога нашего процветут.

Что тя именуем, василие преблаженне; * ангельски бо на земли * пожил еси безвещественно, * ничтоже имеяй, вся содержал еси. * явился еси знаемь в дальных странах чудодействуя, * и российскую землю * чудес зарями просветил еси. * непрестанно моли Христа Бога, * спасти душы нашя.

*Слава, глас з~. Самогласен:*

Приидите, святителии и священницы, и московстии людие православнии, и вси российстии собори христианстии, притецем к раце василиа чуднаго, и возопием любовию: о преблаженне василие! непрестанно воздежи руце за ны ко Господу, моляся, за церковь нашу, и за вся православныя Христианы, и за люди российския страны, избавитися граду нашему и всем странам православия, от глада и губительства, и от нашествия иноплеменик, и междоусобныя брани, и даровати воинству нашему на враги победу и одоление, и церквам соединение, и миру устроение, и душам нашым велию милость.

*И ныне, Богородичен:*

*Тропарь, глас и~:*
Житие твое, василие, неложное: *Писан на малей вечерни:*
(с. 75)

*На утрени, на*
Бог Господь, *тропарь дважды, Слава, и ныне, Богородичен:*

*По а~-й стихологии седален, глас и~:*

Явився чуден в терпении твоем, всячески Христу угодил еси, преблаженне василие, мудрою мыслию утвердил еси душу твою, поработив плотская мудрования духу, избрав добрая Бога ради труждатися, мужески глаголал еси: аще яра зима, но сладок рай, болезненно труждатися, но блаженно восприятие. темже, преблаженне василие, моли Христа Бога, спасти душы нашя.

*Дважды.*

*Слава, и ныне, Богородичен:*

Богородице царице, православных похвало, еретическая шатания разори, и лица их посрами, не покланяющыяся, пречистая, образу твоему потреби: мы же вернии раби, Богомати, сына твоего, покланяемся образу твоему, и молим тя, в день судный избавити нас мучения, и сподобити царствия небеснаго, Мати Христа Бога.

*По в~-й стихологии седален, глас в~:*

Славы и богатства не восхотев, вся нивочтоже вменил еси, преблаженне василие, да Христа приобрящеши, егоже и получил еси многими труды и терпением. и ныне зриши, ихже око не виде, и ухо не слыша, и на сердце человеку не взыде, яже тебе уготова Бог возлюбившему его. темже, мудре, молим тя, моли Христа Бога, спасти душы нашя.

*Дважды.*

*Слава, и ныне, Богородичен:*

Чудная царице Богородице, пречистая Дево благословенная, и от родов избранная, земных на спасение, душу мою во гресех всяческих люте обуреваему, настави на стезю (с. 76) покаяния, да воспою тя радуяся: благословена ты в женах, всенепорочная владычце.

*По полиелеи седален, глас е~:*

Духовно торжествуем в память чуднаго василиа: сей бо ангелы удиви, и человеки праздновати устрои, Христа славити прославляющаго святыя своя: прослави бо его Господь славою, юже зрят вси святии, сея славы сподобися получити. тем молящеся ему глаголем: не забуди нас творящих святую память твою, да зовем ти: радуйся, премудре василие, покрывый твоя добродетели мудрейшим юродством Христа ради: радуйся, яко терпеливно Христу работая, сосудом плоти твоея наг сый, приял еси венец нетленный: радуйся, василие, хвалам достойный.

*Дважды.*

*Слава, и ныне, Богородичен:*

Богородице возопием вернии любовию: радуйся, божие селение: радуйся, падших востание: радуйся, мертвых воскресение: радуйся, верных спасение: радуйся, ненадежных надеждо известная: радуйся, святых слава и веселие: радуйся, ангелов торжество непремолчное: радуйся, обрадованная, Господь с тобою, и тебе ради с нами.

*Таже степенна, а~-й антифон д~-го гласа. Прокимен.*
Возвеселится праведник о Господе, и уповает на него. *Стих:*
услыши, Боже, глас мой, внегда молитимися к тебе. Всякое дыхание: *Евангелие матфеа, зачало м~г.*

*По н~-м псалме стихира, глас з~:*

*От*
юности, преблаженне, сосуд избран явился еси, и жилище святаго духа был еси, крепостию ума непоколебимь пребыл еси, и над страстьми воцарился еси, великодушне василие. презрев плотская одеяния, процвел еси яко крин сельный, одеявся добродетельми (с. 77) яко ризою света, явился еси крепкостоятелен противу зимныя ярости, и солнечнаго опаления, и наготою тела твоего последовал еси Христу Богу нашему: егоже и крест на раму понесл еси, безпрестани сраспинаяся ему. того моли, мир вселенней даровати, и душам нашым велию милость.

*Канон Богородицы, со ирмосом на з~. И святаго два на и~. Первый.*

*Глас и~. Песнь а~. Ирмос:*

Посеченный несекомаго пресече, и виде солнце землю, юже не виде, лютаго врага вода потопи, и непроходимое пройде Исраиль, песнь же воспевашеся: Господеви поим, славно бо прославися.

Одеяйся светом яко ризою, одея тя, василие чудне, ризою безстрастия. темже взимаяся духом к божественному видению, и озарився благодатию божия промысла, странен показался еси от всех сродник и знаемых, и преселился еси к сродству небесному, и ныне живеши жизнь безконечную.

Показался еси российской земли светило великое, просвещая нас светом твоих добродетелей. и кто может изчести многия подвиги и труды твоя, и всенощная стояния, и иных множества к сим добродетелей, имже возмездие от Бога приял еси;

ума человеча превзыде чин, дивное на земли житие пожил еси, бдя и моляся и труждаяся, и наг на земли скитаяся, не имея где главы подклонити, во всем животе твоем. и сего ради вселился еси во обители небесныя: многи бо, рече Господь, обители в дому отца моего, по мере добродетелей.

*Богородичен:*

Кое спасение ино таково, якоже ты, пречистая Богородице, крепкое поможение, и теплое заступление; избави душу (с. 78) мою от сети диаволи: ты бо еси всех земных спасение, спаси и мене люте потопляема волнами греховными, молитвами угодника твоего василиа.

*Другий канон.*

*Глас в~. Песнь а~. Ирмос:*

Во глубине постла иногда фараонитское всевоинство преоруженная сила, воплощшееся же слово всезлобный грех потребило есть: препрославленный Господь, славно бо прославися.

Возлюбивый усердно Господа, и желательно подвизаяся достигнути царства небеснаго, просветился еси божественною благодатию: темныя облаки души моея разгони, и ум ми озари, и отверзи ми устне к пению, восхвалити тя, преблаженне василие.

Антоний великий рече, имеющым здрав ум не требовати писания: на тебе же сбыстся, премудре василие. главу твою всегда имея к небеси возведену, очима же горняя зря, ума чистотою тщался еси ко адаму, и к верному аврааму.

Странен сродник твоих был еси, и ближних любве чуждь, и во твоем языце яко иноязычен, во ином же в разуме седяй. и ничтоже от земных одеяний на теле твоем носил еси якоже адам, дондеже не видел еси обнажения души твоея, ниже без\ъобразие плоти твоея познал еси.

Иже себе познавый, постигл еси страх Господень. разжжение плотское хладом святаго духа угасив, всегда душевныма очима на умныя силы взирати изволил еси, и преплыл еси великую сию житейскую пучину жестоким путем, богоблаженне.

*Богородичен:*

Владычце Мати божия пречистая, благословенная и пренепорочная, души моея струпы исцели, и страсти (с. 79) плотския умертви, ум мой от всякаго вреда вражия и напастей изми, Богородице.

*Катавасиа:*
Крест начертав моисей:

*Песнь г~. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Дым и прах и сень вменил еси красная века сего, и ничтоже от любве Христовы паче изволил еси, сего желая насытитися славы и веселия присносущнаго, в няже желают ангели приникнути. и сих радости получив, предстоиши во свете святей Троице радуяся: ейже молися за ны, преблаженне василие.

Воцарився над страстьми, великодушне василие, одолел еси плотское желание, и явился еси чистоты сокровище духовное: и сего ради приял еси тавлу белу, на нейже написано имя ново, дивно, неведомо. и не бысть на души твоей скверны ни враски: убелил бо еси ю токи слез твоих, и ныне непрестанно радуешися.

Веру неоскудну в души имея, преблаженне, данный тебе талант трудолюбно возделал еси, и приял еси власть над десятию градов добродетелей, бесы прогоняти, прокаженныя очищати, разслабленныя быстро ходити, слепыя просвещати, и усугуби дар всем исцеления творящым святую память твою.

*Богородичен:*

Аз, Дево святая Богородице, надежду имея на тя, спасаюся. разгони, владычце, враги души моея, и направи мя на путь жизненный, да спасся вопию ти: радуйся, помощнице мира, надежда Христианская: радуйся, Господь с тобою, благословенная. (с. 80)

*Ин. Ирмос:*

На камени мя веры утвердив, разширил еси уста моя на враги моя, возвеселибося дух мой, внегда пети: несть свят, якоже Бог наш, и несть праведен, паче тебе, Господи.

Любовию божиею угасил еси любовь родителей, мечь же духовный всегда воздвизая, имже волю хотения твоего отсецая, утвердил еси стопы разума твоего на камени любве Христовы.

Иже о твоей плоти не пекся, жизнь мира сего возненавидел еси, и о плотских небрегл еси, всегда подвизаяся, ум чист к Богу представити. и принесл еси себе, яко непорочну и благоприятну великому архиерею жертву.

Еже стяжал еси от младенства верою несумненною смиреномудрие и совершенную к Богу любовь: и вся чувства поработив, яко безстрастен был еси, ум от твари возвысив, лицу же господню душу представил еси.

*Богородичен:*

Спаси мя, Мати божия, спасения начало миру явльшися, и избави молвы, и нечистых страстей, и всякия противныя скорби, да славлю тя, Богородице.

*Седален, глас и~. Подобен:*
Яко всенепорочная:

*От*
земных на небесная помыслив, и делом совершив, красная мира сего во уметы вменил еси, Христа ради юрод быв на земли, терпением и жестоким подвизанием сын света показался еси: и в царствии небеснем светло зриши святую Троицу, преблаженне василие. юже моли, согрешений оставление даровати, празднующым любовию святую память твою.

*Слава, другий седален, глас д~:*

Быв дом божий, и жилище святаго духа, блаженне (с. 81) василие, церковь тела твоего непорочну соблюл еси. и пришед вселися в тя отец, и сын, и святый дух, и дарова тебе терпение и мужество, и храбрость духовную, и несмутною мыслию по божественному пути шествовати. и прием дар исцелений, моли Христа Бога спасти душы нашя.

*И ныне, Богородичен:*

Красоте твоей, богорадованная, архангел гавриил предстоя дивляшеся, и вопияше ти: о невесто неискусобрачная, отроковице неблазненая! како ти изреку прежде век сокровенную тайну; ты бо еси небесным и земным соединение: радуйся, обрадованная, Господь с тобою.

*Песнь д~. Ирмос:*

Пророк аввакум умныма очима провиде, Господи, пришествие твое, тем и вопияше: от юга приидет Бог. слава силе твоей, слава снизхождению твоему.

Был еси под владыкою учинен Христова повеления, и повелевая рабу своему телу, сотворити службу свою, Христу работая, и покори уму владыце страстныя помыслы, и был еси сын послушания, вопия Христу: силе твоей слава, человеколюбче.

Имеющым цел ум не требовати писания, рече великий антоний. на тебе сие сбыстся, премудре василие, не учився книгам, вся разумел еси божественная писания, непрестанно поя Христу: силе твоей слава, человеколюбче.

Во граде яко в пустыни живый, преблаженне василие: и ни от чегоже смущаяся, но венчался еси ради трудов твоих, посещая вдовицу, якоже илиа пророк сарефтяныню, и поя песнь немолчную: силе твоей слава, человеколюбче.

*Богородичен:*

Иже отцу и духу собезначальный, от тебе изволи (с. 82) родитися нашего ради спасения, и дарова тя роду Христианскому теплую заступницу, и в бедах скорую помощницу. темже, Мати безмужная, покланяемся верно рождеству твоему.

*Ин. Ирмос:*

Пришел еси от Девы не ходатай, ни ангел, но сам, Господи, воплощся, и спасл еси всего мя человека. тем зову ти: слава силе твоей, Господи.

Мира сего вся возненавидел еси, плоть духу поработив, и удалившуся тебе телесныя любве, в юродство претворился еси, добре разсмотрив преити тяжкую пучину, успех прияти сподобился еси, чудне василие.

Омрачение возненавидев греховное, и пламенем чистоты пресек пламень, терпением и мудрейшим юродством, яко златыми крилами на небеса возлетел еси, и равноангельную достигл еси степень.

Любовию Христовою сродников отреклся еси, и над страстьми царь показался еси, скорбным путем шествуя, и достигнув пространнаго жилища, нас плененых греховными страстьми свободи, преблаженне.

*Богородичен:*

Кров и заступление и прибежище буди ми, Дево, рабу твоему, и исцели мя от безмерных зол, да пою, пречистая: слава рождеству твоему.

*Песнь е~. Ирмос:*

Мрак души моея разжени, светодавче Христе Боже, началородную тму изгнав бездны, и даруй ми свет повелений твоих, слове, да утренюя славлю тя.

Процвет яко кипарис посреде земли российския, угодниче Христов василие, принесл еси плоды духа во мнозе терпении, без\ъименство и телесное удручение, и (с. 83) от бесов и злых человек озлобление. сего ради приял еси ныне вечное утешение.

Сила бо моя, рече Господь, в немощи совершается: се бо на тебе совершися божие смотрение, чудне василие, силою Христовою дивен явился еси в житии твоем, зло стражда никакоже болезни ощущал еси. облегчеваше тя желание будущих благ, яже получил еси.

Звание твое не от человек бысть, но от Бога, премудре василие. и яко елень жаждя на источники воды живыя потекл еси, напитавая душу Христовою любовию, и ктому никакоже от зноя греховнаго вжаждался еси: укрепи бо тя на се царь мира.

*Богородичен:*

Ангели и архангели, херувими и серафими многоочитии, начала и власти и господьствия раболепно покланяются рождеству твоему, Богородице, славяще тя, владычце. темже и мы, Мати преблагословенная, покланяемся со страхом, и молим тя, спаси душы нашя.

*Ин. Ирмос:*

Просвещение во тме лежащих, спасение отчаянных, Христе Cпасе мой, к тебе утренюю, царю мира, просвети мя сиянием твоим: иного бо, разве тебе, бога не знаю.

Иже до третияго небесе возшедый рече: мы юроди Христа ради, ты же, преблаженне, по благодати в таковое юродство преложился еси, досаждение неразумных людей претерпев. и козни бесовския попрал еси, и яко ангел на земли явился еси нам.

Бога ради житие славы мира сего от младенства возненавидел еси, возлюбив нищету и терпение: огнем печали очныя слезы изсушил еси, и вся скорбная претерпел еси, преблаженне василие. (с. 84)

Премудростию божиею просвещен еси, огнь вещественный невещественным угасив, и чистотою жития твоего безтелеснаго воинства усвоению сподобился еси.

*Богородичен:*

Источаеши исцелений струи болящым, Дево, всюду: тя бо источника показа милосердия, владычце, милости Господи, из тебе рождейся паче ума.

*Песнь з~. Ирмос:*

Якоже пророка избавил еси из глубины преисподния, Христе Боже, и мене от грехов моих избави, яко человеколюбец, и управи живот мой, молюся.

Кто может изчести чудеса премудраго василиа, егоже видяху по морю шествующа немокренно, яко по суху; и видяху невернии языцы дивляхуся, и пришедше в россию поведаху: мы, рекоша, видехом такова человека по морю шествующа: истинно бо свидетельство и от враг приносится. мы же глаголем: слава Богу творящему чудеса дивная.

уподобился еси, премудре василие, всеми нравы и обычаем симеону, юродивому Христа ради, и андрею цареградскому, и великому отцу макарию, и онуфрию, и павлу фивейскому, и максиму чудному, и прокопию великому: с нимиже сожитель явился еси во царствии Христа Бога нашего.

О премудре василие, чудный житием и разумом! молим тя, блаженне: моли Христа Бога нашего за люди православныя, и всем верным спасение испроси, и миру мир, и от грех свобождение, и умоли царствию быти наследником.

*Богородичен:*

Кто нас избавит от муки вечныя и от смерти душевныя; аще не ты воздежеши пречистеи руце, Богородице, (с. 85) сыну твоему и Богу нашему: да спасет ны ни откудуже имущыя помощи, твоим покровом, преблагословенная.

*Ин. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

остр ум всегда к Богу имев, яко нечувствен ко всем житейским был еси: вся же коварства лукаваго, яко сеть расторгнул еси, и пресветлое светило мирови показался еси, богоблаженне василие.

Духом божиим наставляемь, благоюродиве, чистоту естества твоего преестественну, небесоподражательное житие имел еси, и ангелолепное видение. темже моли спастися нам от враг наших.

Ангел житием на земли показался еси, и на гору безсмертия возшед добродетельми, ангельския полки удивил еси, и на враги храборник чуден показался еси: и ныне пособствуй воинству нашему, преблаженне, да твоими молитвами противнии побеждаются.

*Богородичен:*

Руки твоя пречистыя, Дево Мати, простерши, покрый на тя надеющыяся, и сыну твоему зовущыя: всем подаждь, Христе, милости твоя.

*Кондак, глас д~:*

Духом божиим водимь, преблаженне василие, оттрясл еси мирский мятеж, и жития треволнения возгнушался еси, и совлекся одеяний тленных, и облекся в ризу безстрастия, убежал еси ловления льстиваго миродержца, и был еси странен во твоем языце, и паче земнаго богатства избрав богатство небесное, увязлся еси венцем терпения. и ныне, преблаженне василие, моли Христа Бога о творящих святую память твою, да зовем ти: радуйся, преблаженне василие. (с. 86)

*Икос:*

Трудолюбному житию твоему ангели удивишася: мужески бо востал еси на естество, разумев непостоянное жития сего, совлеклся еси одеяний, и наг сый стал еси противу кознем диавольским, якоже храбрый ратоборец, по словеси, преблаженне, апостолову: несть наша брань к крови и плоти, но к началом и ко властем, и к миродержителем тмы века сего. и сему наготою телесною сплется доблественне, ни от коеяже страсти победился еси, но всех сетей убежал еси гордаго велиара, прескочив пропасть адову, юже изры враг между лазарем и богатым. и ныне у авраама на лоне почиваеши, отнесен святыми ангелы: молися, преблаженне, Христу Богу нашему о творящих святую память твою, да зовем ти: радуйся, преблаженне василие.

*Песнь з~. Ирмос:*

На поле деире иногда мучитель пещь постави на мучение богоносных, в нейже три отроки песнословяху единаго Бога, троично воспеваху глаголюще: отец Боже, благословен еси.

День господень всегда пред очима зря, премудре, василие, предстоял еси наг якоже судищу нелицемерному сына божия. и послужил еси владыце твоему во мнозе терпении, воспевая: отец наших Боже, благословен еси.

Разумев, блаженне василие, яко ничтоже нужднее души, за нюже Христос умре и воскресе, не осквернил еси ризы душевныя, юже приял еси от святаго крещения. и ныне предстоя Христу взываеши: отец наших Боже, благословен еси.

Ничтоже разлучит мя от любве Христовы, сия преблаженный василий глаголаше, ни высота, ни глубина, ни ангели, ни силы, ни слава, ни богатство: ничтоже бо (с. 87) хощу красных мира сего паче Иисуса сладкаго, емуже вопию: отец наших Боже, благословен еси.

*Богородичен:*

Прежде рождества пребысть Девою Мати сына божия, и по рождестве явися паки Дева: Бог бо бе, идеже хощет, побеждаются естества чини. ты бо явилася еси село пространно{<::рус>Исправлена опечатка оригинала:<::слав> простринно. <::рус>Прим. <::лат> оrthlиb<::слав>} сына отча, благословенная, емуже вопием: благословен Бог отец наших.

*Ин. Ирмос:*

Богопротивное веление беззаконнующаго мучителя высок пламень вознесло есть: Христос же простре богочестивым отроком росу духовную, сый благословен и препрославлен.

Твердый душею адамант показался еси, блаженне, воистинну житие твое паче естества, якоже в кающихся обители: и осязанием и сластьми мира сего, безстрастен пребывая, велий же от видения пребыл еси без вреда.

Исполнился еси святаго духа благодати, разумев господне благовествие, широкий и пространный путь вводяй в пагубу возненавидел еси, и возлюбил еси безмолвие: тесным и прискорбным путем Христу последуя, от земных к небесным обителем преславно возшел еси.

Благодарное сие пение, приносимое тебе не презри, преблаженне, но милостивно приими, и радости духовныя исполни нас: умоли Господа, подати церкви нашей утверждение и миру устроение.

*Богородичен:*

Благоутробия милости имущи, смиренныя моея души не презри, верно молю тя, отроковице: но ущедри вскоре, и спаси мя от пучины согрешений моих: и обновльши благодать твою на мне, просвети, Дево чистая. (с. 88)

*Песнь и~. Ирмос:*

Победители мучителя и пламене благодатию твоею бывше, заповедем твоим зело прилежаще, отроцы вопияху: благословите, вся дела господня, Господа.

Видя Господь труды твоя и многия подвиги, чудес даром обогати тя: просиял бо еси на свещнице Христова сияния, и яви тя вселенней знаема ради чудес исцеления, и вси вопиют с тобою, преблаженне: благословите, вся дела господня, Господи, и превозносите его во веки.

Слышал еси, премудре василие, спасову заповедь: аще, рече, человек весь мир приобрящет, и оттщетит душу свою, что даст измену на души своей; ты же сие в сердцы твоем скрыл еси, и пеклся еси, како угодити Богу, емуже взываеши: благословите, вся дела Господа, и превозносите его во веки.

Ничимже меньши прежних святых, чудне василие, явился еси изряден многими труды и подвиги, и тайными к Богу молитвами, аще человеком и неведомы, но богом вся зримы и ведомы, емуже вопиеши: благословите вся дела Господа, и превозносите его во веки.

*Богородичен:*

Благословите, вся дела господня, Господа, рождшагося от Девы марии, и спасшаго всероднаго адама от падения, и вознесшаго паки человечество на высоту небесную, и седящаго одесную отца, емуже вопиют вси ангели: да благословит вся тварь Господа, и превозносит его во веки.

*Ин. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте, дела, яко Господа, и превозносите во вся веки.

огнь страшный разумевая, земных ничтоже (с. 89) возлюбил еси. печалию душевною и глубоким сетованием ум во глубину смирения погрузил еси, желая вселитися в небесное царство: еже и получив, ныне радуешися радостию безконечною.

Равноангельную честь достойно получил еси, преблаженне василие, и со безплотными Богу предстоя, призирай на ны с небеснаго круга, радости подателю, и возсияй свет твой нам, яко да видим твоя чудеса.

Имже образом желает елень палимь на источники, сице и ты, преблаженне, всегда подвизаяся, желал еси божественнаго хотения, и вся благоугодно Господеви совершил еси. и ныне со святыми поеши непрестанно: пойте вся дела Господа, и превозносите его во веки.

*Богородичен:*

Лукаво время живота моего и всякия злобы исполнено, сатане лукавому люте мя смущающу, ты мя исторгни того, богородительнице, пакости: на тя бо все возложих чаяние мое, спаси мя твоими бодрыми молитвами.

*Песнь ф~. Ирмос:*

Благословен Господь Бог Исраилев, воздвигнувый рог спасения нам, в дому Давидове отрока своего: в нихже посети нас восток с высоты, и направил ны есть на путь мира.

Якоже рече Христос, самая истина, внутрь вас есть царство небесное. ты бо, василие чудне, был еси сын и наследник царствия божия, еже скрыл еси внутрь себе добродетельми. сего ради тя вси ублажаем, Христа величающе.

Бдите, рече Господь, и молитеся, не весте бо дне и часа, како приидет сын божий. ты же, праведне василие, всегда готов сый, ожидал еси пришествия Христа царя небеснаго: егоже и радостно усрел еси, и приял еси блаженство вечное, Христа величая. (с. 90)

Егда преставился еси, преблаженне василие, тогда стекошася царие и князи, и вси собори российстии, юношы и девы, старцы с юнотами, твоим честным мощем поклонитися, и воскликнуша купно вси память вечную, Христа величающе.

*Богородичен:*

Возвеличим матерь Бога нашего, юже поют вси ангели и архангели, и вси роди и колена покланяются, и блажат от ныне и до века, вопиюще: радуйся, о благодатная! Господь с тобою.

*Ин. Ирмос:*

Безначальна родителя сын, Бог и Господь, воплощся от Девы, нам явися, омраченная просветити, собрати расточенная. тем всепетую Богородицу величаем.

Святым духом утешение стяжав, умных сил имел еси жительство, преблаженне. тем светоносную твою память похваляюще молим: исполни нас радости, и веселия духовнаго.

умом, и душею украшен, преблаженне, и многострадальным житием светло просия память твоя, и благодатными твоими лучами просвещающеся, бед и недуг избавляемся.

Благая восприял еси на небесех, и обрел еси радость неизреченную, и нас просветил еси чудесы, и ныне пребываеши со святыми ангелы во свете святыя Троицы преблаженне василие: сего ради тя величаем.

*Богородичен:*

Ангельстии собори тя, богородительнице, славят, и человечестии роди песньми тя почитают непрестанно: ты бо божественным рождеством земныя с небесными совокупила еси: тем тя почитаем.

*Светилен.*

Свет Христов вселися в сердце твое, василие чудне, (с. 91) совлеклся еси бо ветхаго человека, и явился еси нов, горя духом по Христове заповеди. и умножив талант трудов твоих, явился еси чуден в дальных странах, и российскую землю просветил еси, чудес зарю испущая. и ныне предстоиши во свете святыя Троицы радуяся.

*Дважды.*

*Слава, и ныне, Богородичен:*

Свет рождши душ наших, Богородице, Христа от отца возсиявшаго, и отгнавшаго тму идолобесия, просветившаго вся верныя, и даровавшаго нам быти благодатию чадом божиим, во свете присносущнем водворятися и духом божиим освящатися, тя воспевающым.

*На хвалитех стихиры на д~, глас з~. Подобен:*
Все отложше:

Все отложь мирское мудрование, * потекл еси радуяся * в след Христа Бога нашего. * емуже во всем животе твоем * неложно работая, * показал еси труды и подвиги, * и пользу многим сотворил еси, * и убелил еси ризу душевную, * снега белейши: * да во всем послушлив быв Христу, * со дерзновением молися * о душах наших.

*Дважды.*

Вся оставил еси Христа ради, * отца и матерь, *. жену и чада и сродствия, * села и имения, * презрев плотская мудрования, * купно сверг * и телесная одеяния, был еси Христов ученик избранный, * и во всем послушлив тому явился еси. * егоже со дерзновением моли * о душах наших.

Весь возложился еси, * мудре василие, * на щедроты Бога нашего, * уповая получити царство небесное, * еже и получил еси, * противо трудов твоих. * и ныне не забуди град и люди православныя, * избави от глада телеснаго, * вкупе же и душевнаго, * во всем бо (с. 92) угодил еси Христу: * егоже со дерзновением моли * о душах наших.

*Слава, глас и~. Самогласен:*

Страх Господень вселися в сердце твое, и от сего разумел еси лучшая, еже по божественному пути шествовати. и явился еси равен святым отцем, макарию и отцу онуфрию, и павлу фивейскому, и максиму чудному, и прокопию: сих подражатель изряден был еси ангельскаго и безвещественнаго жития. и якоже ангел света неизменно работая твоему владыце, преблаженне василие, моли спасти душы нашя.

*И ныне, Богородичен. Славословие великое. И отпуст.*

*На литургии блаженна, от а~-го канона песнь г~- я: и от в~-го канона песнь з~-я. Прокимен:*
Возвеселится праведник о Господе, и уповает на него. *Стих:*
услыши, Боже, глас мой. *Апостол к галатом, зачало сг~и. Аллилуиа, глас з~:*
Блажен муж бояйся Господа: *Евангелие матфеа, зачало м~г. Причастен:*
В память вечную будет праведник:

