<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 181)

*Месяца тогоже в и~-й день.*

*Святаго емилиана исповедника, епископа кизическаго.*

*И преподобных отец зосимы и савватиа, соловецких чудотворцев.*

Служба их писана в приложении.

*На*
Господи, воззвах, *стихиры праздника, глас д~. Подобен:*
Дал еси знамение:

Приидите, и мы добрым изменимся изменением, * богомудрии днесь, * Христу спреобразившеся, * благочестно и радостно, * на высоту вознесшеся добродетелей, * высоче возрадуемся: * за милосердие бо, без\ъобразия преображся * человека на фаворе уясни, * Спас душ наших.

О любозрителие * сущих паче ума, * и любопослушницы! * умно узрим Христа, облиставша божественными зарями, * и огласимся родительным гласом, * возлюбленнаго проповедающе сына, * укрепльшаго человеческую немощь на фаворе, * и источившаго просвещение душ наших.

Днесь показал еси твое божество, Господи, * честным апостолом твоим, * моисею и илии же, * яко Бог закона и благодати сый, * избавляя нас от смертных ныне соуз: * с нимиже твое человеколюбное смотрение славим, * Иисусе всесильне, Cпасе душ наших. (с. 182)

*Ины стихиры святаго, глас тойже. Подобен:*
Званный свыше:

Иже образ Христов * яве почет, * егда львово суровство разгореся, * и люди восколеба, * обновляя копронимову безбожную ересь, * тогда сего, премудре, яве обличил еси, * твое дерзновение приим, * совокуплену архиереев пришествию. * темже показался еси доблейший * воин Христов, всеблаженне: * егоже моли, * спасти и просветити душы нашя.

Иже в небесныя обители вселился еси, * егда сопротивный нрав безбожный * и злочестивый показа, * в заточениих осуди твою твердость: * тогда рая, отонудуже испадохом, * едино отечество, богогласе, яве ведый, * с веселием радуяся претерпел еси *. темже праведно * нетленный сподобился еси живот зрети Христа: * егоже моли, * спасти и просветити душы нашя.

огнен язык премудро имея, * егда смесный иноплеменный закон положи, * не покланятися велящь * Христову честному образу * лев окаянный: * тогда ты божественный закон сопротив положил еси, * яко преходит поклонение иконное, * якоже негде некто рече к первообразному. * и твоим словом яко от грома устрашися * зверь злоименитый, * всечестный отче, богоглаголиве священне.

*Слава, и ныне, глас а~:*

Иже древле с моисеом глаголавый на горе синайстей образы, аз есмь, глаголя, сый: днесь на горе фаворстей, преображся пред ученики, показа началообразную доброту зрака, в себе восприим человеческое существо. и таковыя благодати свидетели поставль, моисеа и илию, общники творяше веселия, провозвещающыя славное креста ради, и спасительное воскресние. (с. 183)

*На стиховне стихиры, глас в~. Подобен:*
Доме евфрафов:

Гора божия фавор * о имени твоем, Cпасе, радуется, * отцу возлюбленна тя сына проповедуя.

*Стих:*
Твоя суть небеса, и твоя есть земля.

Чудо бяше видети, * солнца славы, в преображении, * чувственнаго солнца, лучы скрывшаго.

*Стих:*
Фавор и ермон о имени твоем возрадуетася.

*От*
земли убо ученицы, * моисей же от мертвых, * и илиа яко свыше, * тебе преобразуему, * раболепно предсташа.

*Слава, и ныне, глас а~:*

Твоего единороднаго сына провидев духом плотское к человеком пришествие, богоотец Давид, издалеча к веселию созывает тварь, и пророчески взывает: фавор и ермон о имени твоем возрадуются. на сию бо возшед гору, Cпасе, со ученики твоими, очерневшее адамово естество, преображся облистати паки сотворил еси, претворив е в твоего божества славу же и светлость. темже вопием ти: содетелю всяческих Господи, слава тебе.

*Тропарь праздника, глас з~:*

Преобразился еси на горе, Христе Боже, показавый учеником твоим славу твою, якоже можаху: да возсияет и нам грешным свет твой присносущный, молитвами Богородицы, светодавче, слава тебе.

*На утрени:*

*По а~-й стихологии седален, глас д~. Подобен:*
удивися иосиф:

На горе фаворстей преобразился еси, Иисусе, и облак светел протязающся яко сень, апостолы славою покры. темже и на землю ниц падаху, не терпяще (с. 184) зрети светлости неприступныя славы лица твоего, безначальне Cпасе Христе Боже. иже тогда сим свет твой возсиявый, просвети душы нашя.

*Слава, и ныне, тойже.*

*По в~-й стихологии седален, глас и подобен тойже:*

Неприступною твоею, Христе, славою божественнаго твоего света преображся, твоя облистал еси божественныя ученики, иоанна и петра и иакова, ужасил еси тех божественною благодатию. глас же отечь возлюбленнаго сына свидетельствующ слышаша, и видеша, лица твоего славу, Cпасе. иже всех, слове, спасти хотя, просвети душы нашя.

*Слава, и ныне, тойже.*

*Канон праздника, кир иоанна, со ирмосом на и~.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Моисей на мори пророчески видев облаком и столпом древле огненным славу господню, вопияше: избавителю и Богу нашему поим.

Яко каменем телом покрывся, обожением невидимаго зря, моисей боговидец, взываше: избавителю и Богу нашему поим.

Ты не горе законней, и на фаворстей виден был еси моисеем во мраце древле, во свете же ныне неприступнем божества.

*Канон святаго на д~:*

*Глас а~. Песнь а~. Ирмос:*

Твоя победительная десница боголепно в крепости прославися: та бо, безсмертне, яко всемогущая, противныя сотре, Исраильтяном путь глубины новосоделавшая.

С премирными живый чиноначальствы, богомудре (с. 185) блаженне, творящыя твое радостно любезное торжество, отче, назирая, спасения сподоби.

Весь владыце спримесився, и отонудными облистався огнесиянми, все просветил еси твоими ученьми богочестивыми торжество, яко священноявлен явлься, богомудре богоприятне.

ум Владыку страстем добродетелию, святителю, поставил еси, якоже праведен строитель души и тела, отче, подая комуждо потребная.

Таинник изряден сущих паче ума, церкви яве предстоя, явился еси, преславне, и державен истины поборник, челюсти львов сокрушая, и заграждая уста.

*Богородичен:*

Единаго во двою благочестно от утробы твоея рожденна вемы естествах, пренепорочная, Бога вкупе паче естества и человека, имуща совершенна коегождо свойства.

*Песнь г~. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Осеняющая слава, в сени первее, и моисееви беседующи твоему угоднику, образ бысть облиставшаго неизреченно, на фаворе, Владыко, твоего преображения.

Совзыдоша ти, слове единородный, вышнии апостольстии верси, на гору фаворскую: и сопредсташа ти моисей же илиа, яко божия слуги, едине человеколюбче.

Бог слово сый, весь землен бысть, всему божеству смесив человечество, во впостаси своей: юже во двою существу моисей и илиа же видеша на горе фаворе.

*Ин. Ирмос:*

Едине ведый человеческаго существа немощь, и милостивно (с. 186) в не воображся, препояши мя с высоты силою, еже вопити тебе, святый: одушевленный храме, неизреченныя славы твоея, человеколюбче.

Молитвенника богомудра Христу вернии тя предлагаем, того ради светло добльствовавша, и образ сего почетша, и закон соблюдша честнаго проповедания, и юже свыше веру сохранша.

Мучеников утверждение явился еси, богомудре досточудне, злочестивое шатание низложил еси, церкве явлься забрало незыблемо и неуклонно, и ходатай божествен, твердо обличая безумныя.

Яда ереси испив до сытости вселукавый, учительным твоим словом обличися: светом бо тма отгоняется, и обнажается плетение лукаваго совета, божественныя мудрости сияньми.

*Богородичен:*

Светлым тя гласом ныне от души воистинну Богоматерь; Бога рождшую проповедаем, воплощенна из тебе безплотнаго, в нас всельшася, не преложение приемша, ни смешением смешшася, всенепорочная.

*По г~-й песни кондак святаго, глас г~.*

Добляго тя поборника по Троице явльшася церковь славит поющи, емилиане, за нюже пострадал еси. сего ради почитаем память твою, языческаго нашествия избави рабы твоя.

*Седален, глас тойже. Подобен:*
Божественныя веры:

Божественным духом просвещен, проповедал еси со дерзновением, православия, всеблаженне, предания, и царя посрамил еси беззаконнаго: в заточения неправедно отсылаемь, отче преподобне, Христа Бога моли, даровати нам велию милость. (с. 187)

*Слава, и ныне: праздника. Подобен:*
Красоте девства:

Божественныя твоея славы сияние, якоже можаху, показал еси, слове божий, учеником твоим, на фаворстей горе преобразуяйся. имже спросветихомся и мы поющии тя, едине неизменне и безсмертне Господи, тебе бо верою вопием: слава, Христе, царствию твоему.

*Песнь д~. Ирмос:*

Из плоти твоея лучи божества исхождаху, пророком и апостолом. тем начальницы поюще взываху: слава силе твоей, Господи.

Иже купину сохранивый невреждену, прикоснувшуюся огню, моисею богосиянную плоть показал еси, Владыко, поющему: слава силе твоей, Господи.

Скрыся зарею божества чувственное солнце, яко на горе фаворе видев тя преобразующася, Иисусе мой. слава силе твоей, Господи.

огнь не опаляя вещи телесныя, виден бысть невеществен: якоже моисею и апостолом явился еси, илии же, Владыко, един от двою, во дву совершенну естеству.

*Ин. Ирмос:*

Гору тя, благодатию божиею приосененную, прозорливыма аввакум усмотрив очима, из тебе изыти Исраилеву провозглашаше святому, во спасение наше и обновление.

Возмогл еси шатание низложити льстиваго, присвоився добродетелию, всеблаженне емилиане, всемогущему и сильному во бранех, пребогате, и ныне зовеши: слава силе твоей, Господи.

Приимал еси горькая заточения отсылаемь, терпелив показался еси, богомудре емилиане, словом благодати ограждся, священнотаинниче чудне, Богу взывая: слава силе твоей, Господи.

Законно явился еси из детства освящен, (с. 188) постными просветився, всеблаженне емилиане, первыми обученьми: и архиерей, священномучениче, послежде показался еси, богоносе преизрядне.

*Богородичен:*

Иже всякия выше разумеваемый твари, еже паче ума живоначальна богоздания, на земли совершая таинства, девства украшену светлостьми, во твою утробу вселися, пречистая.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго; но обрати мя, и к свету заповедей твоих пути моя направи, молюся.

Ветийствующий язык твоего величества не может вещати: яко бо держай живот, и смертию владый, представил еси на фаворстей горе моисеа и илию, свидетельствующыя твое божество.

Иже руками невидимыми создав по образу твоему, Христе, человека, началообразную твою в создании доброту показал еси: не яко во образе, но яко сам сый по существу, Бог был еси и человек.

Срастворився неслиянно, угль горящь показал еси нам божества, попаляющь убо грехи, душы же просвещающь, на фаворстей горе: моисеа со илиею, учеников же старейшыя удивил еси.

*Ин. Ирмос:*

Бог сый мира, отец щедрот, великаго совета твоего ангела, мир подавающа, послал еси нам: тем богоразумия к свету наставльшеся, от нощи утренююще, славословим тя, человеколюбче.

Разумев проразумением божественным Христос великия твоея души предложение, великими почестьми украси яве, одеждами священства тя уяснив, и мученическими страданьми, священнотаинниче всечестне. (с. 189)

Привлек благодать духа, реки учений почерпл еси, всеблаженне освященне, стада Христова, темже тобою образ его почитати навыкше, и святых всех, богоборца посрамляем.

умертвив плоти твоея мудрование, в постных болезнех, пребогате, зарею духа оживил еси ум. темже во обоих просиял еси, иерарше, Богу благоугодив, священномучениче досточудне.

*Богородичен:*

Святых святая Дево чистая, святых святаго родила еси, всех освящающаго Христа избавителя. темже тя царицу и владычцу всех, яко матерь зиждителя твари проповедуем.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Яко велие и страшное узреся видение днесь, с небесе убо чувственное от земли же несравненное, облиста солнце правды мысленное на горе фаворстей.

Прейде убо сень законная, изнемогшая, прииде же яве Христос истина, моисей возопи, на фаворе видев твое божество.

Столп огненный, Христа преобразуема, облак же яве благодать духа, осенившую на фаворе, предсказаша явленнейше.

*Ин. Ирмос:*

Из утробы иону младенца изблева морский зверь, якова прият: в Деву же всельшееся слово, и плоть приемшее пройде сохраншее нетленну. егоже бо не пострада истления, рождшую сохрани неврежденну.

уставити восхотев пажить ереси, усердно к бедам отлучился еси, и обличил еси со дерзновением, (с. 190) всеблаженне, нрав держащаго безбожия, ты первее глаголати начен собранному собору богомудрому.

Единаго Христа тепле любя, и сего улучити божественнаго сияния желая, иерарше Господень богоприятне, мученическу показал еси, отче, твердость, просияв первее пощением, и сугубы венцы приял еси яве.

Горе твой ум Богу близ, и божественными зарями, блаженне, сияюще имел еси, преподобне, легко жития преплыл еси море, и ко пристанищем небесным ныне устремился еси, ветры святаго духа направляемь, богодухновенне.

*Богородичен:*

Спасти человеческое естество яко милосерд, истлевшее люте завистию змииною, пребожественный благоизволив, во чрево твое вселися, и плоть неизменна бысть, едину тя чисту обрет, Богородице Дево пречистая.

*Кондак праздника, глас з~. Самогласен:*

На горе преобразился еси, и якоже вмещаху ученицы твои, славу твою, Христе Боже, видеша: да егда тя узрят распинаема, страдание убо уразумеют вольное, мирови же проповедят: яко ты еси воистинну отчее сияние.

*Икос:*

Востаните, ленивии, иже всегда низу поникшии в землю, души моея помыслы, возмитеся и возвыситеся на высоту божественнаго восхождения. притецем к петру и к зеведеевым, и вкупе со онеми фаворскую гору достигнем, да видим с ними славу Бога нашего, глас же услышим, иже свыше слышаша, и проповедаша отчее сияние.

*Песнь з~. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки. (с. 191)

Ныне видена быша апостолом невидимая божества во плоти, на горе фаворстей облиставша, вопиющым: благословен еси, Господи Боже, во веки.

ужасошася страхом, удивльшеся благолепию божественнаго царства, на горе фаворстей апостоли, вопиюще: благословен еси, Господи Боже, во веки.

Ныне неуслышанная услышана быша: без отца бо сын от Девы от~ческим гласом славно свидетельствуется, яко Бог и человек, тойже во веки.

Положением не был еси вышняго, существом же сын возлюблен, прежде сый, нам приближился еси непреложно: благословен еси Господи Боже, во веки.

*Ин. Ирмос:*

Тебе умную, Богородице, пещь, разсмотряем вернии: якоже бо отроки спасе три превозносимый, мир обнови, во чреве твоем всецел, хвальный отцев Бог и препрославлен.

Святителей благолепное украшение, отче, ты еси воистинну: царствовав бо над страстьми, столп нерушимь явился еси, досточудне, церкви забрало, хвальнаго величая Бога, препрославленнаго.

Новый Давид нам показался еси, иноплеменная учения пращею низложив, добролучных твоих словес, преславне, и учительными стреляньми, хвальнаго именуя Бога, препрославленнаго.

Стал еси светло, отче, на судищи мучителя Христа ради, и словеса яко от источника божественна источал еси: всем бо проповедал еси иконное поклонение, яве ведый преходити то к первообразному.

*Богородичен:*

Страннолепно девствуеши, рождши всех творца, на престоле херувимстем почивающаго, едина всеблаженная, (с. 192) Дево Мати всепетая, хвальнаго отцев Бога и препрославленнаго.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы благословите, священницы воспойте, людие превозносите во вся веки.

услышавше, Владыко, от отца свидетельствуема, и яко человеческа твердейша зрака, зрети лица твоего блистания не терпяще, твои ученицы на землю ниц падаху, со страхом поюще: священницы благословите, людие превозносите во вся веки.

Царствующих еси царь прекрасен, и иже всюду владящих Господь силен, блажен, и во свете живый неприступнем, емуже ученицы удивльшеся, моисей же и илиа, вопияху: отроцы благословите, священницы воспойте, людие превозносите во вся веки.

Яко небом владычествующему, и землею господьствующему, и преисподними область имущему, Христе, предсташа ти: от земли убо апостоли, яко с небесе же фесвитянин илиа, моисей же от мертвых, поюще согласно: людие, превозносите во вся веки.

уныния раждающыя печали на земли оставиша апостолов избраннии, человеколюбче: яко тебе последоваша, ко иже от земли преложению божественнаго жития. темже и по достоянию твоего богоявления улучивше, пояху: людие, превозносите его во веки.

*Ин. Ирмос:*

Чуда преестественнаго росодательная из\ъобрази пещь образ: не бо яже прият палит юныя, яко ниже огнь божества Девы, в нюже вниде утробу. тем воспевающе воспоем: да благословит тварь вся Господа, и превозносит во вся веки. (с. 193)

Всю огнем мысленным хврастную ереси попалил еси пещь, призыванием божественным: якоже илиа иереи студныя заклал еси мечем духовным. и ныне воспеваеши веселяся: да благословит тварь вся Господа, и превозносит во вся веки.

Благодати же и силы божественныя исполнен явился еси, треблаженне, целомудрия добротою украшен боголепно, благочестие непреложное держал еси. с нимже ныне владыце предстоя, да благословит тварь, вопиеши, Господа, и превозносит во вся веки.

Свыше певцы твоя назираеши, священный отче богомудре, показуя стезю нам правую твоими молитвами, и сокрушая ересей шатания, да со дерзновением поем, икону Христову почитающе, и поклонимся, и Богородицы и святых всех.

*Богородичен:*

Порока несть в доброте твоей, Дево: ты бо едина пречистая, явилася еси от века всечистая, девства лучами озаривши мир, и чистоты светом. темже воспевающе поем: да благословит тварь вся Господа, и превозносит во вся веки.

*Песнь ф~. Ирмос:*

устрашися всяк слух неизреченна божия снизхождения, яко вышний волею сниде даже и до плоти, от девическаго чрева быв человек. темже пречистую Богородицу, вернии, величаем.

Да твое покажеши яве неизреченное второе снитие, яко да вышний Бог явишися: стоя посреде богов апостол на фаворе, моисеа же и илию неизреченно осиял еси. темже вси тя, Христе, величаем.

Приидите, мне покоритеся людие, возшедше на гору святую пренебесную, невещественно станем во граде живаго Бога, и узрим мысленно божество невещественное, отца и духа, в сыне единороднем облистающее. (с. 194)

Привлекл еси любовию мя, Cпасе, и пременил еси божественным твоим желанием: но попали огнем невещественным грехи моя, и насытитися твоея пищи сподоби: да обое играя, величаю, блаже, величия твоя.

*Ин. Ирмос:*

образ чистаго рождества твоего огнепалимая купина показа неопальная: и ныне на нас напастей свирепеющую угасити, молимся, пещь, да тя, Богородице, непрестанно величаем.

Обрел еси болезней возмездие, в небесных, богоносе, селех, емилиане, ныне жити сподоблен, мученик с божественными воинствы, яко божественный святитель, священномучениче пречудне.

Словом и мудростию, изрядне, украшен явился еси повеленьми, емилиане. темже Христос венча честную твою главу, пребогате: егоже ныне моли о нас присно, молимся.

Врата небесная, преподобне, отверз Владыка, прият, емилиане, твою душу, на местех прохладных упокоив, яко праведника: и ныне обходиши окрест престола всех царя.

*Богородичен:*

О паче ума чудес твоих, богородительнице, едина всечистая владычце! вся бо ужасает ангельская воинства и человеков различныя соборы. тем тя, Богородице, непрестанно величаем.

*Светилен праздника:*

Свете неизменный слове, света отца нерожденна, в явленнем свете твоем днесь на фаворе свет видехом, отца, свет и духа, светом наставляющаго всю тварь.

*Слава, и ныне, тойже.*

*На стиховне стихиры глас в~. Подобен:*
Доме евфрафов:

Благо же паче ума радости, * ейже сподобися на (с. 195) фаворстей горе, * божественный верх * ученик твоих, Господи.

*Стих:*
Твоя суть небеса и твоя есть земля.

Знамение новолепно * божества показует, * прежде креста учеником, * яко солнце облистав * Христос на горе днесь.

*Стих:*
Фавор и ермон о имени твоем возрадуетася.

Приидите, земнороднии, * взыдем усердно * на гору фаворскую, * зрети во славе * Христа преобразующася.

*Слава, и ныне, глас а~.*

Неодержимое твоего светолития, и неприступное божества, зряще апостолов лучшии, на горе преображения, безначальне Христе, божественным изменишася ужасом, и облаком осиявшеся светлым, глас слышаху отечь, извествующ таинство твоего вочеловечения, яко един еси и по воплощении, сын единородный, и Спас мира.

*На литургии, блаженна, праздника, песнь г~-я, обоих канонов, со ирмосом на з~.*

