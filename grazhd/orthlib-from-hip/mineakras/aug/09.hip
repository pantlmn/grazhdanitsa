<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 195)

*Месяца тогоже в ф~-й день.*

*Святаго апостола матфиа.*

*На вечерни поем,*
Блажен муж: *а~-й антифон.*

*На*
Господи, воззвах, *стихиры на и~, праздника г~. Глас в~.*

*Подобен:*
Егда от древа:

Приидите, пресветлое Христово божественное преображение верно спразднуем, и изменившеся ныне изменением добрым, совзыдем духом к высокому добродетелей верху учеников Христовых: яко да с ними (с. 196) научившеся странных таин явлению, Cпаса Господа славим.

Радуйся и веселися благоговейно, верных честная церковь, ныне празднующи сей честный и всесветлый праздник: без\ъобразие бо человека, всех Владыка ныне преобразующийся, просвещает ясно зарею светлости неизреченныя, паче зари солнца сияние испущающа светло.

Всех Бог сый и зиждитель, богатством милосердия неизреченным приемь зрак рабий, сей омрачения спасает ныне древняго, облистав лицем, и обнажив сияние божества во плоти своей: отонудуже ужасни со страхом, и ницы падше ученицы, владыце всех поклонишася.

*Ины стихиры апостола, е~, глас а~. Подобен:*
Всехвальнии мученицы:

Матфие апостоле, * лик божественный наполнил еси, из негоже иуда испаде. * и божественными блистании мудрых твоих словес * тму отгнал еси идолонеистовства, * божиею благостию, * и ныне молися, * даровати душам нашым мир * и велию милость.

*Дважды.*

Матфие блаженне, * едем мысленный потекл еси, * яко река наводняема * божественными водами: * и землю напоении тайными напоил еси, * и сию плодоносну показал еси, * темже молися, * даровати душам нашым мир * и велию милость.

*Дважды.*

Матфие богодохновенне, * коло мирское, * осветиша молнии учений твоих, * всех просвещающе, * всех наставляюще * к божественному познанию, * приятелища света содевающе * прежде спящыя в нощи суетства, * и во тме всякаго безбожия.

*Слава, глас з~:*

Излияся благодать во устнах твоих, славне апостоле матфие, и был еси светильник церкве Христовы, учя словесныя овцы, веровати в Троицу единосущную, и во едино божество. (с. 197)

*И ныне, глас в~:*

Иже светом твоим всю вселенную освятив, на горе высоце преобразился еси, блаже, показав учеником твоим силу твою: яко мир избавляеши от преступления. темже вопием ти: милосерде Господи, спаси душы нашя.

*Вход, прокимен дне, и чтения три.*

*От деяний святых апостол чтение.*

Во дни тыя востав петр посреди ученик, рече: (бе же имен народа вкупе, яко сто и двадесять:) мужие братие, подобаше скончатися писанию сему, еже предрече дух святый усты Давидовыми о иуде, бывшем вожди емшым Иисуса: яко причтен бе с нами, и приял бяше жребий службы сея. Сей убо стяжа село от мзды неправедныя, и ниц быв, проседеся посреде, и излияся вся утроба его. И разумно бысть всем живущым во иерусалиме, яко нарещися селу тому своим их языком, акелдама, еже есть село крове. Пишется бо в книзе псаломстей: да будет двор его пуст, и да не будет живущаго в нем, и епископство его да приимет ин. Подобает убо от сходившихся с нами мужей, во всяко лето, в неже вниде и изыде в нас Господь Иисус, начен от крещения иоаннова, даже до дне, в оньже вознесеся (на небо) от нас, свидетелю воскресния его быти с нами единому от сих. И поставиша два, иосифа, нарицаемаго варсаву, иже наречен бысть иуст, и матфиа. И помолившеся, реша: ты, Господи, сердцеведче всех, покажи, егоже избрал еси от сею двою единаго прияти жребий служения сего и апостольства, из негоже испаде иуда ити в место свое. И даша жребия има: и паде жребий на матфиа: и причтен бысть ко единонадесяти апостолом. (с. 198)

*Соборнаго послания иоаннова чтение.*

Возлюбленнии, аще сердце наше не зазрит нам, дерзновение имамы к Богу. И егоже аще просим, приемлем от него, яко заповеди его соблюдаем, и угодная пред ним творим. И сия есть заповедь его, да веруем во имя сына его Иисуса Христа, и любим друг друга, якоже дал есть заповедь нам. И соблюдаяй заповеди его, в нем пребывает, и той в нем: и о сем разумеем, яко пребывает в нас, от духа егоже дал есть нам. Возлюбленнии, не всякому духу веруйте, но искушайте духи, аще от Бога суть, яко мнози лжепророцы изыдоша в мир. О сем познавайте духа божия, и духа лестча. Всяк дух, иже исповедует Иисуса Христа во плоти пришедша, от Бога есть. И всяк дух, иже не исповедует Иисуса Христа во плоти пришедша, от Бога несть: и сей есть антихристов, егоже слышасте яко грядет, и ныне к мире есть уже. Вы от Бога есте чадца, и победисте тех, яко болий есть иже в вас, нежели иже в мире. они от мира суть, сего ради от мира глаголют, и мир тех послушает. Мы от Бога есмы: иже знает Бога, послушает нас: и иже несть от Бога, не послушает нас.

*Соборнаго послания иоаннова чтение.*

Возлюбленнии, аще сице возлюбил есть нас Бог, и мы должни есмы друг друга любити. Бога никтоже нигдеже виде. Аще друг друга любим, Бог в нас пребывает, и любы его совершенна есть в нас. О сем разумеем, яко в нем пребываем и той в нас, яко от духа своего дал есть нам. И мы видехом и свидетельствуем, яко отец посла сына спасителя миру. Иже аще исповесть, яко Иисус есть сын божий, Бог (с. 199) в нем пребывает, и той в Бозе. И мы познахом, и веровахом, любовь юже имать Бог в нас. Бог любы есть, и пребываяй в любви, в Бозе пребывает, и Бог в нем пребывает.

*На стиховне стихиры, глас з~. Подобен:*
Тридневен:

Воображся за милосердие, Христе, во адама перваго человека от Девы, явился еси вторый адам: на горе же, Cпасе мой, фаворстей преобразился еси, обнажая божество твое.

*Стих:*
Твоя суть небеса, и твоя есть земля.

удивишася зряще твоея благодати лучшии закона, преображения, Христе, на горе святей: с нимиже покланяемся тебе со отцем, и божественным духом.

*Стих:*
Фавор и ермон о имени твоем возрадуетася.

Просвещается тварь ясно твоим преображением, Христе, еже божественным апостолом на фаворе, моисею же и илии показал еси Бог сый, неизреченно просияв паче солнца.

*Слава, глас в~:*

Ревности божественныя исполнен, апостоле матфие досточудне, ревнуя поревновал еси Богу вседержителю, иже и божественных тя чудес исполнена показа: странную бо ревность имея, действием нрав стяжал еси. темже в вышних сый, с вышними лики вселяемь, молися, боговидче, слову Христу Богу нашему, даровати нам велию милость.

*И ныне, глас тойже:*

Иже на горе фаворстей преображся во славе, Христе Боже, и показав учеником твоим славу твоего божества, озари и нас светом твоего разумения, и настави на стезю заповедей твоих, яко един благ и человеколюбец. (с. 200)

*Тропарь апостола, глас г~:*

Апостоле святый матфие, моли милостиваго Бога, да прегрешений оставление подаст душам нашым.

*Слава, и ныне, праздника, глас з~:*

Преобразился еси на горе, Христе Боже, показавый учеником твоим славу твою, якоже можаху: да возсияет и нам грешным свет твой присносущный, молитвами Богородицы, светодавче, слава тебе.

*На утрени, на*
Бог Господь, *тропарь праздника дважды.*

*Слава, апостола: И ныне, праздника.*

*По а~-й стихологии седален, глас в~:*

уловив языки апостолов славный, и научив концы земныя тебе кланятися со отцем и духом, Христе Боже. того ради утверди церковь твою, и верным низпосли благословение твое, едине милостиве и человеколюбче.

*Дважды.*

*Слава, и ныне, праздника, глас д~. Подобен:*
удивися иосиф:

Человеческое изменение, еже со славою твоею, Cпасе, второе и страшное твоего пришествия показуяй, на горе фаворстей преобразился еси, илиа и моисей глаголаху с тобою, и триех от ученик спризвав, иже видевше, Владыко, славу твою, блистанию твоему удивишася. иже тогда сим свет, твой возсиявый, просвети душы нашя.

*По в~-й стихологии седален, глас д~:*

Лучу яко солнце правды испусти тя Христос, просветити всю землю апостоле славный матфие, божественными твоими молитвами озаряеши, и божественным светом невечерним всех просвещаеши, верою совершающих святую память твою.

*Дважды.*

*Слава, и ныне, праздника, глас тойже.*

*Подобен:*
Вознесыйся:

Возшед со ученики на гору, и во славе отчи облистав, с моисеом илиа тебе предстоят: закон и пророцы бо яко Богу служат, емуже и сыновство естественное родитель исповедая нарицаше сына: егоже воспеваем с тобою и духом.

*По полиелеи седален, глас и~. Подобен:*
Премудрости:

Идольскую гордыню низложив, спасовы страсти желая, матфие апостоле, явился еси миру с небесе, всем источая чудеса, и языком был еси, преблаженне, учитель. темже твою память по достоинству почитаем, в песнех славяще, и верно величающе, богогласе пребогате: моли Христа Бога, грехов оставление подати чтущым любовию святую память твою.

*Дважды.*

*Слава, и ныне, праздника, глас д~.*

*Подобен:*
удивися иосиф:

На горе фаворстей преобразился еси, Боже, посреде илии и моисеа премудрых, со иаковом и симоном и иоанном. петр же сый ту, сия тебе глаголаше: добро есть зде сотворити три сени, едину моисею, и едину илии, и едину тебе владыце Христу. иже тогда сим свет твой возсиявый, просвети душы нашя.

*Степенна, а~-й антифон д~-го гласа. Прокимен, глас д~:*
Во всю землю изыде вещание их: *Стих:*
Небса поведают славу божию: Всякое дыхание: *Евангелие иоанна, зачало кс~з.*

*По н~-м псалме стихира, глас з~:*

Излияся благодать во устнах твоих, славне апостоле матфие, и был еси, светильник церкве Христовы, уча словесныя овцы, веровати в Троицу единосущную, и во едино божество. (с. 202)

*Канон праздника, со ирмосом на з~: Творение кир космы.*

*Глас д~. Песнь а~. Ирмос:*

Лицы Исраильтестии невлажными стопами понт чермный, и влажную глубину прогнавше, всадники тристаты враги видяще в ней погружены, с веселием пояху: поим Богу нашему, яко прославися.

Глаголы животныя другом Христос, и о божественнем наказуя царствии, рече: во мне отца познайте, светом яко облистаю неприступным, в радости поюще: поим Богу нашему, яко прославися.

Силою язык облечетеся, друзи ученицы, чудни же будете в богатстве их, яко славы наполнитеся: яко явлюся светлее солнца, облистая в радости поющих: поим Богу нашему, яко прославися.

Днесь Христос на горе фаворстей, просияв ясно божественною зарею, якоже обещася, учеником обнажи зрак: светоносная же наполнившеся божественныя зари, в радости пояху: поим Богу нашему, яко прославися.

*Ин канон святаго апостола, на и~, егоже краегранесие:*
Песньми тя пою, матфие, Христов друже. *Творение феофаново.*

*Глас и~. Песнь а~. Ирмос:*

Поим Господеви, проведшему люди своя сквозе чермное море, яко един славно прославися.

Песньми твое светоносное поющу, матфие, ныне торжество, с небесе ми зарю спасения дати, молися.

Велие солнце явился еси света великаго, досточудне: с нами бо бывшу беседовал еси, неходатайственне апостоле.

Законом Владыки, блаженне, повинуяся, мрежею уловляеши твоего языка, из глубины неведения концы.

*Богородичен:*

Всего мя спасает, слово пребожественное благостию, (с. 203) восхотев из утробы твоея воплотитися, чистая Мати Дево.

*Катавасиа праздника:*
Лицы Исраильстии:

*Песнь г~. Ирмос:*

Лук сильных изнеможе, и немощствующии препоясашася силою: сего ради утвердися в Господе сердце мое.

Во всего адама облекся, Христе, очерневшее изменив просветил еси древле естество, и изменением зрака твоего богосоделал еси.

Столпом огнезрачным, и облаком древле, иже в пустыни Исраиля ведый, днесь на горе фаворстей, неизреченно во свете Христос просия.

*Ин. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Возмогл еси укрепляемь, живоначальным, мудре, мановением, крепкаго корысти восхитити, и поработити благодатию.

Любя учителя, служя того мановением вседейственным, от прелести спасаеши человеки, досточудне.

Тя двоенадесятному числу, учеников лика святаго, вседейственный дух исполняюща, богоглаголиве, избирает.

*Богородичен:*

Имея тя помощь, злых врагов стремления, чистая, не ужасаюся: имея тя предстательницу, тех, побеждаю полки.

*Кондак праздника, глас з~:*

На горе преобразился еси, и якоже вмещаху ученицы твои, славу твою, Христе Боже, видеша: да егда тя узрят распинаема, страдание убо уразумеют вольное, мирови же проповедят, яко ты еси воистинну отчее сияние. (с. 204)

*Икос:*

Востаните, ленивии, иже всегда низу поникшии в землю, души моея помыслы, возмитеся и возвыситеся на высоту божественнаго восхождения. притецем к петру и к зеведеевым, и вкупе со онеми фаворскую гору достигнем, да видим с ними славу Бога нашего, глас же услышим, иже свыше слышаша, и проповедаша отчее сияние.

*Седален, апостола глас и~. Подобен:*
Премудрости:

Молниями твоих словес божественных, попалил еси прелесть лукавую, верныя просветил еси, воспевати еже во плоти пришествие, блаженне, всеми владычествующаго, и того страсти божественней поревновал еси. отонудуже сошедшеся, святую твою память совершаем веселящеся, и согласно вопием ти: матфие апостоле, моли Христа Бога, согрешений оставление даровати, чтущым любовию святую память твою.

*Дважды.*

*Слава, и ныне, праздника, глас тойже. Подобен:*
Повеленное:

Сокровенную молнию под плотию существа твоего Христе, и божественнаго благолепия, на святей показал еси горе, благодетелю, просияв сущым с тобою учеником: и разумевше нестерпиму сущу славу твою, свят еси, возопиша, яко неприступен сый, виден был еси плотию мирови, едине человеколюбче.

*Песнь д~. Ирмос:*

услышах славное смотрение твое, Христе Боже, яко родился еси от Девы, да от лести избавиши зовущыя: слава силе твоей, Господи.

Закон в синаи писанием воображая, Христе Боже, во облаце, и огни, и мраце, и в вихре явился еси носимь: слава силе твоей, Господи.

Да увериши славное строение твое, Христе Боже, яко (с. 205) сый прежде век, и тойже на облаце восхождение положивый, на фаворе неизреченно просиял еси.

Соглаголюще предстояху раболепно тебе владыце Христу, к нимже парою огня и мрака, и тонким хладом беседовал еси: слава силе твоей, Господи.

Возвещаху славное креста ради твоего, на фавор пришедше, иже во огни тя и купине древле предвидевый, моисей и взятый на колеснице огненней илиа, Христе.

*Ин. Ирмос:*

услышах, Господи, смотрения твоего таинство, разумех дела твоя, и прославих твое божество.

Едино естество божества, едино царство и господьство, возвещая, преблаженне, языков стада уловил еси.

Наведе тя Господь на море жития, премудре, якоже коня смущающа многобожия горькия воды.

Словом божественным обновил еси оляденевшая сердца, славне, всеяв благочестие, истины познание.

*Богородичен:*

Девства сосуде, и невместимаго естества селение, душу мою просвети омраченную многими страстьми.

*Песнь е~. Ирмос:*

*От*
света пресекий первородный свет, яко во свете дела поют тя, Христе, содетеля, во свете твоем пути нашя направи.

Пред лицем твоим горы уклонишася: свет бо и пред ногами, неботечныя лучи, Христе, солнце прииде, зрак землен яко прияти благоволил еси.

Се Спас, вопияху моисей и илиа учеником, на горе святей фаворстей оглашаемым, Христос, егоже древле провозвестихом сущаго Бога.

Неизменное естество человеческому примешся, обильно невещественнаго божества, свет из\ъобнажив апостолом, неизреченно возсия. (с. 206)

Тя присносущное сияние, во отечестей славе, ученицы яко видевше возсиявша, Христе, тебе вопияху: во свете твоем пути нашя направи.

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго; но обрати мя, и к свету заповедей твоих пути моя направи, молюся.

Яко многоплодну лозу, истинный тя простре виноград, делающа грозд, проливающа вино спасительное: егоже пивше, блаженне, одержимии неразумием, прелести пиянство отвергоша.

учеников двоенадесятых явился еси исполняя лик блаженный: из негоже предатель себе отверг, приобрете горькое удавление, на Христа воздвиг пяту, тайновещателю матфие чудне.

Соль божественна вверглся еси, блаженне, в мир, матфие апостоле, гной прелести очищая сладкими учении, отгоня болезни, и отемля язвы душ и телес, прехвальне.

*Богородичен:*

Без\ъобразных риз, и древняго совлечеся умерщвления адам, Дево, пречистым твоим рождеством, богоневесто, и во одежду святу и истинну облечеся, никакоже осквернену страстьми.

*Песнь з~. Ирмос:*

Внегда скорбети ми, возопих ко Господу: и услыша мя Бог спасения моего.

Сияния паче солнца, свет яснейший, Спас просия на фаворе, нас просветил есть.

Возшед на гору фаворскую, преобразился еси, Христе, и лесть всю омрачив, нас просветил еси.

Тя Бога познавше славнии апостоли, на фаворе же, Христе, удивльшеся, колени преклониша. (с. 207)

*Ин. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Бог был еси положен, единением божественным обожаемь, и перводелательны от Бога лучи приим, верныя просветил еси, и землю от мглы идольския очистил еси.

*Дважды.*

Се тебе вмещается ученику всяко проречение священных пророк: самовидец бо быв, егоже древле провозвестиша, служителю матфие, подобник же и апостол.

*Богородичен:*

Священие умное, и неприкосновенно очистилище, свещник злат, и трапезу одушевлену, хлеб носившую живота, Дево, вернии тя именуем.

*Кондак, глас д~. Подобен:*
Явился еси днесь:

Светозарное, яко солнце во весь мир изшедшее, вещание твое просвещает языческую церковь благодатию, чудоносче матфие апостоле.

*Икос:*

Струю слова подаждь ми, Господи, водное естество содеявый, и сердце мое укрепи, благоутробне, иже землю утвердивый словом твоим: и просвети мое помышление, светом яко ризою одеваяйся, да глаголю и пою подобная: достойно почести многомилостиве, твоего матфиа апостола.

*Песнь з~. Ирмос:*

Авраамстии иногда в вавилоне отроцы пещный пламень попраша, песньми взывающе: отец наших Боже, благословен еси.

Облиставшеся светом неприступныя славы на фаворстей горе, апостоли Христу вопияху: отец наших Боже благословен еси.

Сиянием божественнаго шума и росодательным (с. 208) облаком, Христе, и зарею твоею наслаждаеми, апостоли пояху: отец наших Боже, благословен еси.

В неприступном свете, яко виде тя петр, на фаворстей горе облиставша, Христе, возопи: отец наших Боже, благословен еси.

С начальником жизни Христом суще, дети зеведеевы, яко испусти зрака свет, возгремеша: отец наших Боже, благословен еси.

*Ин. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Ток изсушил еси прелести наводнением твоея божественныя мудрости, и потоком пищи напоил еси верою вопиющыя, славне: Боже, благословен еси.

Силою Бога всесильнаго изнемогоша вражия коварства пред лицем твоего, апостоле, шествия, и сокрушишася горы же и холми безбожия.

*Богородичен:*

Се, юже рече Деву духом великий исаиа, во чреве Бога зачат и раждает, емуже поем: Господи Боже, благословен еси.

*Песнь и~. Ирмос:*

В вавилоне отроцы божественною распалаеми ревностию, мучителя и пламене прещение мужески попраша, и посреде огня ввержени, орошаеми пояху: благословите, вся дела господня, Господа.

Мановением вся носяй, ногами пречистыми на гору взыде фаворскую Христос: на нейже паче солнечныя лучи облиста лицем, иже закону старейшыя и благодати, показа поющыя: благословите, вся дела господня, Господа.

Неприступною славою, на горе явлься неизреченно фаворстей, неодержимый и незаходимый свет, отчее сияние, тварь уяснив, человеки обожи поющыя: благословите, вся дела господня, Господа. (с. 209)

Священнолепно стояще моисей же и илиа на горе фаворе, божественнаго начертания ясно впостась видевше, Христа во отечестей облиставша славе, воспеваху: благословите, вся дела господня, Господа.

Иже во зраце божественнаго ради явления, лице прославися иногда моисеево: Христос же, яко ризою, светом и славою одевается, света бо самодетелен сый, озаряет поющыя: благословите, вся, дела господня, Господа.

*От*
светородна облака, Христа ученицы об\ъята зряще на фаворе, и ницы на землю падше, ум просвещше, со отцем сего пояху и духом: благословите, вся дела господня, Господа.

*Ин. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы благословите, священницы воспойте, людие превозносите во вся веки.

уста божия быв, из гортани восхитил еси человекоубийцы, ихже люте пожре, и снедь содела своей злобе, мудре, и банею пакибытия сих привел еси Господеви, поющыя непрестанно: людие, превозносите во вся веки.

Прелести меча, злобы оружия, оружие быв божия слова, славне, до конца истнил еси идольския требы, столпи же и храмы божественною силою низложил еси, храмы же вопиющыя Троицы соделал еси: людие, превозносите во вся веки.

Словесное явися небо, поведуя единороднаго славу божию неизглаголанную, матфий всемудрый, молния благодати, ловец заблуждших, свещник божественнаго светозарения, неизреченных таинник. того с веселием воспоем согласно.

*Богородичен:*

Паче естества зачала еси, паче слова родила еси (с. 210) содетеля человеческаго естества, бывша человека, отцу неразлучна, владычце чистая. егоже поет вся тварь: отроцы благословите, священницы воспойте, людие превозносите во вся веки.

*Песнь ф~. Ирмос:*

Рождество твое нетленно явися: Бог из боку твоею пройде, яко плотоносец явися на земли, и с человеки поживе. тя, Богородице, тем вси величаем.

ужасни, новым светолитием внезапу ученицы освещшеся, друг друга зряху: удивльшеся же, и к земли преклоншеся, тебе владыце всех поклонишася.

Шум из облака посылашеся богогласен, извествуя чудо: отец бо светов, сей есть сын мой возлюбленный, апостолом вопияше, того послушайте.

Новая видевше и преславная, глас отеческий внушивше, на фаворе словесе слуги, из\ъображение первообразнаго, сей есть, вопияху, Спас наш.

образе непременный сущаго, недвижиме, печать неизменна, сыне, слове, мудросте и мышце, деснице вышняго, сило, тя воспеваем со отцем же и духом.

*Ин. Ирмос:*

устрашися всяк слух неизреченна божия снизхождения. яко вышний волею сниде даже и до плоти, от девическаго чрева быв человек. темже пречистую Богородицу вернии величаем.

Друга тя рече Спас, того служаща повелением, блаженне апостоле, и наследника царствия своего, в будущий страшный день соседателя, матфие премудре, двоенадесятых ученик исполнение.

Ветрилом, блаженне, креста прешед волнующееся море жития, достигл еси ко пристанищу покоя, и крайнему желанию: радуяся ныне предстоиши со апостольским ликом, моля о нас человеколюбца. (с. 211)

Свещник воистинну златозарен, светило духа сияющее явися язык твой, попаляющь иноплеменная учения, погашающь огнь, мудре, чуждий, свет облистающь во тме неразумия спящым.

*Богородичен:*

уставила еси едина в женах клятву первозданных, богоневесто: неописаннаго плотию рождши описуема, обновила еси пределы естества, нескверная, разстоящая первее, преславным ходатайством твоим соединила еси.

*Светилен апостола. Подобен:*
Духом во святилищи:

Течение красных твоих ног, матфие апостоле, возвратив, к шествию небесному возшел еси радуяся, и Троице представ, во отце видиши сына, и духа божественнаго. сего ради верою пресвященную твою и божественную празднуем память.

*Дважды.*

*Слава, и ныне, праздника:*

Свете неизменный, слове, света отца нерожденна, в явленнем свете твоем, днесь на фаворе свет видехом отца, свет и духа, светом наставляющаго всю тварь.

*На хвалитех стихиры на з~, праздника г~, глас в~.*

*Подобен:*
Доме евфрафов:

На горе фаворстей * Троицы слава яве познася, * тебе преобразующуся, * Cпасе мой преблагий.

облак светел * ясно простреся * в преображении, * удиви божественных ученик верх.

Илиа с моисеом * предсташа тебе, слове, в преображении, * отец же свидетельствоваше, * с небесе вещая.

*И апостола г~, глас д~. Подобен:*
Яко добля:

Тростию благодатною * от глубины суетства * человеки (с. 212) извлекл еси, досточудне, * учителя манием * повинувся, матфие, * просвещшаго по всему твое разумение * и апостола, и честна богогласника, * тя, всеблаженне, показавша, * того непостижнаго божества.

Иже духа сияние на тя сниде, * во огненне видении, * и тя, блаженне, божественное приятелище содела, * скоро отгоняще безбожия мглу, * и мир просвещающа * сиянием всемудрых твоих словес, тайноглагольниче, * апостолов украшение, * Христов самовидче блаженне.

Молниями проповедания, * яже во тме седящыя * славне, просветив, * показал еси сыны * Владыки и Бога веры ради: * егоже страстем ревновал еси и смерти, * и славы был еси наследник, * яко мудр, яко богогласен, * яко ученик истины.

*Слава, глас в~:*

Оставив земная, последовал еси Христу, и знаменався дохновением святаго духа, послан быв от него в языки погибшыя, обращати человеки во свет богоразумия, апостоле матфие, и скончав подвиги божественныя твоея страсти, и мук различных, душу твою Христу предал еси. того моли, всеблаженне, даровати нам велию милость.

*И ныне, праздника, глас тойже:*

Видеша на горе фаворстей, моисей же и илиа, от Девы отроковицы Бога воплощенна человеком на избавление.

*Славословие великое.*

*На литургии: блаженна, праздника песнь д~-я на д~: и апостола песнь з~-я, на д~. Прокимен праздника. И святаго, глас и~.*
Во всю землю изыде вещание их, и в концы вселенныя глаголы их. *Стих:*
Небса поведают славу божию: *Апостол деяний, зачало в~. Аллилуиа, глас а~.*
Исповедят небеса чудеса твоя, Господи. *Евангелие*
(с. 213) *луки, зачало м~. Причастен праздника: И святаго:*
Во всю землю изыде вещание их:

