<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 649)

*Месяца августа в г~и-й день.*

*Служба святителю и чудотворцу тихону, епископу воронежскому.*

*На малей вечерни, стихиры д~, глас а~:*

Приидите, вернии, радостно сошедшеся, ублажим святителя Христова тихона, пастыря предобраго, учителя златословеснаго, скорбных утешителя, недугующих безмезднаго врача, новаго россии чудотворца, иже молится о душах наших.

Память твоя, святителю тихоне, яко светозарное солнце возсия нам, озаряющи приходящыя к тебе верою: светлостьми бо добродетелей являеши нам свет правды, лучами словес просвещаеши нас истинно Христа ведети, предстательством твоим разгоняеши облак находящих бед, нетлением же мощей всем зарю безсмертия показуеши: темже хвалим тя.

Хвалим тя, блажаще, богомудре отче тихоне, зане любовию притекающе к раце мощей твоих, благодать приемлем: прикосновением бо болезни врачуеши, теплым же ходатайством спасаеши душы нашя. (с. 650)

*Слава:*

О преблаженне отче тихоне предстоя ныне престолу Господа и веселяся с небесными лики в вечнем царствии, не забуди нас земных и скорбных, мольбы принеси о чадех твоея паствы, имиже на земли болезновал еси, испроси церкви мир, всем же верным в вере утверждение, грехов оставление и от бед избавление.

*И ныне, Богородичен дне.*

*На стиховне стихиры, глас в~:*

ума чистоту стяжав, духа святаго жилище быв, благодать святительства приял еси, люди просвещал еси ведением пресвятыя Троицы, себе же самаго ей приносил еси во огни любве божественныя: и ныне предстоя престолу божию, не престай приносити моления о нас чтущих память твою.

*Стих:*
Честна пред\ Господем смерть преподобных его.

Непорочно житие твое, честна смерть твоя пред\ богом, честен и гроб, иже облагодатствованное твое содержит тело, яко обогащает чудесы притекающыя к тебе верою, святителю тихоне, теплый молитвенниче о душах наших.

*Стих:*
Священницы твои облекутся в правду, и преподобнии твои возрадуются.

Апостолов общения, патриархов сопребывания, и радости праведных, и всех святых сликования, в небеснем царствии сподобился еси, святителю тихоне: тех бо добродетелем и подвигом подражая, явился еси причастник небесныя славы их. (с. 651)

*Слава:*

Правило веры был еси, святителю, и словом правой вере и благому житию учил еси: образ добродетелей явился еси пастве твоей, творя усердно Христовы заповеди: сего ради, яко сотворивый и научивый, велий нареклся еси во царствии небеснем, святителю. яко имеяй велие дерзновение, моли Христа Бога о чтущих с верою честную память твою.

*И ныне, Богородичен дне.*

*Тропарь, глас и~:*

*От*
юности возлюбил еси Христа, блаженне, образ всем был еси словом, житием, любовию, духом, верою, чистотою и смирением: темже и вселился еси в небесныя обители идеже предстоя престолу пресвятыя Троицы, моли, святителю тихоне, спастися душам нашым.

*Ин тропарь, глас д~:*

Православия наставниче, благочестия учителю, покаяния проповедниче, златоустаго ревнителю, пастырю предобрый, новый россии светильниче и чудотворче, паству твою добре упасл еси, и писаньми твоими вся ны наставил еси: темже венцем нетления украшен от пастыреначальника, моли его спастися душам нашым.

*На велицей вечерни,*

Блажен муж: *первый антифон.*

*На*
Господи воззвах, *стихиры на и~, глас и~.*
(с. 652)

Приидите, вси российстии людие, воспоим песньми торжественными святителя и чудотворца тихона, богосветлаго церкве Христовы светильника, во тьме века сего возсиявшаго, православных догматов наставника, суемудрых учений обличителя, покаяния проповедника благоглаголиваго, заповедей Христовых учителя истиннаго, сотворившаго и научившаго, и припадающе к раце святых и многоцелебных мощей его, со умилением возопиим к нему: просвети нас, отче наш, светом твоего богоразумия, воздвигни нас от сна греховнаго страхом прещения и суда божия, утверди стопы нашя на пути заповедей Христовых, и моли спастися душам нашым.

Богомудре и богоносне тихоне, благодати сосуде избранный, Троицы чистое жилище, добродетелей честный доме, от юности Христу последуя, добре течение скончал еси, веру до конца соблюл еси: темже и приял еси венец правды от Христа Бога, егоже непрестанно моли спастися душам нашым.

Пастырю предобрый, столпе и красото церкве, светлая похвало православия, ты Христово стадо, еже пасти постави тя дух святый, добре упасл еси, священники совершая, люди научая, заблуждшыя исправляя, обидимых был еси защитник, сирых и вдовиц прибежище, (с. 653) нищыя питал еси: и ныне предстоя пастыреначальнику, моли спастися душам нашым.

учителю златословесный, духа святаго божественный органе, истины Христовы провозвестниче, покаяния проповедниче, изводя честная от недостойнаго яко уста господня был еси, источая всем словеса жизни вечныя: темже и ныне моли спастися душам нашым.

Радуйся, священная главо, преподобных подражателю, постников сотрудниче, любителю безмолвия: ты бо сшед со престола святительскаго, во смиренную обитель вселился еси, и зря, яко наслаждение, скорби, шествовал еси тесным путем, возлюбил еси смирение нелицемерное, худость ризную, труды и молитвы непрестанныя, рыдания неумолчная, память смертную, тихоне преподобне отче наш: моли спастися душам нашым.

*Дважды.*

Присный наш заступниче, теплый о нас к Богу молитвенниче, благосерде отче наш тихоне, помози молитвами твоими, огради церковь православную от навет суеверия и неверия, сохрани отечество наше от враг видимых и невидимых, умири мир весь от мятежа страстей человеческих, отими от нас всякую злобу, вражду и злословие, вкорени в сердцах наших мир, любовь и единодушие, (с. 654) во еже благоугодити нам Господу и владыце живота нашего, и во веки спастися душам нашым.

*Дважды.*

*Слава:*

Приидите, вернии, прославим святителя блаженнаго тихона, яко на небеси водворяяся с лики ангельскими, с пророки и апостолы ликовствует, со святители и мученки, с преподобными и праведными веселится, Христа Бога созерцая не в зерцале и гадании, но лицем к лицу, на земли же честное его тело нетлением украшается, источая токи исцелений с верою и любовию притекающым: темже молим тя, святителю, буди о нас теплый предстатель у престола божия, яко имеяй велие дерзновение.

*И ныне, Богородичен гласа: аще же попразднство, праздника.*

*Прокимен дне. Чтения три. [писаны в сей книзе,на обороте листа сл~в].*

*На литии стихиры, глас в~:*

Святителей удобрение и отцев славу, верных заступника великаго, новаго чудотворца восхвалим преблаженнаго тихона, токи чудес независтно изливающа, недуги врачующа, дарования божественная неоскудно подающа, и возопиим: о преблаженне тихоне, благодати сосуде преисполненный, и милостей источниче, о нас молися ко Господу, помиловатися душам нашым. (с. 655)

отче богомудре тихоне! ты раб благий и верный у Господа был еси, не сокрыв в земли данный тебе от него талант, но учя и творя умножил еси его: темже в мале верен быв, над\ многими поставлен еси от небеснаго домовладыки, егоже моли о чтущих с верою память твою.

Словес евангельских, еже не стяжати себе сокровища на земли, верный хранитель был еси, преблаженне тихоне, и вольную нищету яко сокровище себе стяжал еси, нищыя же и убогия неоскудно удовлял еси: темже и ныне испроси нам у Господа велию и богатую милость.

*Слава, глас з~:*

Днесь красуется задонская обитель, радуется воронежская паства, торжествует вся православная церковь, память твою совершающи, святителю тихоне: в нетлении бо мощей твоих и чудесех имамы вси велие знамение благодати святаго духа в церкви православней, и ересей и расколов обличение, и неверия посрамление.

*И ныне, Богородичен:*
Творец и избавитель мой:

*На стиховне стихиры, глас г~:*

Напитал еси богатно душы алчущих пищею небесною, хлеб бо ангельский есть слово твое, богомудре тихоне: исполнил еси (с. 656) божественнаго веселия сердца жаждущих, учение бо твое есть вино божественное и источник благодати святаго духа, источаяй жизнь вечную.

*Стих:*
уста моя возглаголют премудрость, и поучение сердца моего разум.

Тя архиереа и пастыря незлобива и преподобна, учителя верна восхваляюще любовию, усердно молим: принеси Господу моления о спасении душ наших.

*Стих:*
услышите сия вси языцы, внушите вси живущии по вселенней.

Плевелы, яже всея в пастве твоей лукавый враг, мужественно исторгл еси: душевредныя бо обычаи, обличив безстудное языческое игрище, потребил еси, вся научая благочестно хранити заповеди Христовы.

*Слава глас и~:*

Что тя наречем, святителю тихоне; пастыря добраго, яко душу твою за паству свою положити готов был еси. апостолов сопрестольника, яко писаньми твоими вся ны наставляеши. постников похвалу и монахов украшение, яко труды, бдения и пощения иноческия под\ъял еси. земнаго ангела и небеснаго человека, яко в мире премирно пожил еси. сына божия; яко миротворити паче всего возлюбил еси. и ныне молися Христу Богу, умирити мир и утвердити святую церковь. (с. 657)

*И ныне, Богородичен:*
Безневестная Дево:

*На утрени, по а~-й стихологии седален, глас и~:*

Вторый моисей явился еси: возшед бо на гору добродетелей, аки скрижали рукою божиею писанныя, догматы чистаго богословия приял еси, не знамении страшными удивляя, но божественных словес учении наставляя к тихому пристанищу новаго Исраиля.

*Слава, и ныне, Богородичен:*

Да нижния с вышними совокупит, единый всех Бог во чрево неискусобрачныя вниде, и в подобии плотстем явився, вражды средостение разори, и жизнь подаде и божественное избавление.

*По в~-й стихологии седален, глас и~:*

Непостижимый свет от света Христос Господь, почив в тебе, святителю, пресветлу свещу показа тя миру, яко блистаеши светлым житием, озаряеши лучами учений, сияеши чудесы: темже светло празднуем память твою, преблаженне тихоне.

*Слава, и ныне, Богородичен:*

Богорадованная владычце, святителем удобрение, праведным утверждение и преподобным всем похвало, спаси ны от бед и скорбей и лютых прегрешений, верою воспевающыя тя.

*По полиелеи седален, глас и~:*

Воздержанием тело духу поработил еси, ум владыку над\ страстьми поставив, болезньми (с. 658) же постническими душу просветив, святителю, яко жертву чисту представил еси Христу, имже возлюблен быв, яко того возлюбил еси, божественныя был еси воистинну Троицы жилище.

*Слава, и ныне, Богородичен:*

*От*
любве душевныя вопию ти, владычце, пресветлаго солнца заре, спасения дверь, небесная врата, мысленная лествице всех Христиан: мольбу приими тя блажащих, надежду душ наших, и спасение нам даруй.

*Таже степенна, а~-й антифон д~-го гласа: От*
юности моея: *Прокимен, глас д~:*
Честна пред\ Господем смерть преподобных его. *Стих:*
Что воздам Господеви о всех, яже воздаде ми; Всякое дыхание да хвалит Господа. *Евангелие от иоанна, зачало л~з.*

*По н~-м псалме стихира, глас в~:*

Взял еси на рамена крест, сраспялся еси миру, и последовал еси стопам Cпаса Христа: любовь же житейскую и всяко пристрастие оттряс и благим житием просияв, восприял еси вечное наследие. и ныне владыце твоему предстоя, помяни стадо твое, присно чтущее тя, святителю отче тихоне.

*Канон на и~, [егоже краегранесие сие: Славлю святителя. и чудотворца тихона.] Глас и~.*

*Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Святителю Христов тихоне! сам даруй ми ум и язык, да воспою по достоянию славу, еюже славно прослави тя Христос Господь. (с. 659)

Луча божественнаго света возсия нам: приидите, чада света, да озаримся ею, да возгоримся духом, песньми святителя величающе.

Апостолов преемника, святителей сопрестольника, преподобных сожителя, прославим, блаженнаго тихона, егоже предстательством спасение улучаем.

*Богородичен:*

Воплотився неизреченно Владыка всех из\ тебе, богородительнице Марие, совершен бысть человек, и родився, якоже прежде рождества, сохрани тя чисту: егоже моли спасти от бед душы нашя.

*Катавасия по уставу.*

*Песнь г~. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Любовию Христовою уязвився, блаженне, тому от юности невозвратным желанием последовал еси, всякое плотское наслаждение возненавидев.

Юношеския страсти, плоть томящыя, любомудрия мечем посекл еси, жертву себе владыце Христу принося.

Страхом господним утверждаемь, начало бо премудрости сей есть, любовию лучшею прилепился еси премудрости, о тихоне. (с. 660)

*Богородичен:*

Воспоим божественный храм божий: ублажим святую Деву, обожени бывше ею и от бед избавляеми.

*Седален, глас и~:*

Храм святаго духа от юности был еси: утешителева бо благодать, по вере твоей очистивши душу твою от страстей, яве в ней вселяется: сего ради и по преставлении соблюдеся тело твое нетленно. моли Христа Бога, от тлетворных страстей избавитися чтущым любовию память твою.

*Слава, и ныне:*

Мати сладкаго ми Иисуса, чистая богоотроковице, приятелище духа святаго, очисти мою душу беззаконии оскверненную, и светлое жилище добродетелей соделай, светоносная нетленная, отжени облак страстей, да и мене твоими молитвами осенит утешителева благодать.

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча и нашу нищету посетив. тем с пророком аввакумом зову ти: силе твоей слава, человеколюбче.

Яко овча от Христа упаслся еси, якоже пастырь упасл еси стадо, изводя на пажити живоносных твоих учений.

Таинник быв Христова учения, сего ведением просветил еси люди, делы и словесы являя истину его. (с. 661)

Истинен и верен страж дому божия был еси, стрегий его делом, яко образ являя житием, словом, яко учя усердно, помышлением, яко пекийся о блазе его.

*Богородичен:*

Тя пристанище и стену и прибежище и надежду и покров и предстательницу теплую обретше вернии, к тебе прибегаем и вопием прилежно, якоже научи нас взывати к тебе блаженный тихон: пресвятая Богородице, спаси нас.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тьма окаяннаго, но обрати мя, и к свету заповедей твоих пути моя направи, молюся.

Егоже возлюбил еси, егоже возжелел еси, егоже ради подвизался еси, святителю, моли ныне Христа о рабех, да милостив быв, всем нам мирное состояние дарует, почитающым память твою.

Любовию и верою Христовою исполнен сый, явился еси яко река, обильно всю землю российскую напояя словом учения, блаженне тихоне.

Яко пчела сладкий мед от цветов скоро увядающих, собрал еси, отче, от тленнаго мира духовное сокровище, имже всех нас услаждаеши. (с. 662)

*Богородичен:*

Исполни веселия сердце наше, пречистая богоотроковице, веселия рождшая виновнаго, греховную печаль всякую потребляющи.

*Песнь з~. Ирмос:*

Очисти мя, Cпасе, многа бо беззакония моя, и из\ глубины зол возведи, молюся: к тебе бо возопих, и услыши мя, Боже спасения моего.

Чист быв сердцем, чистому Христу прилепился еси, святый святому, любитель любительному, кроткий кроткому, взывая непрестанно: мне прилеплятися Богови благо есть.

утеху, роскошь, честь, богатство, славу и все сокровище мира презрел еси, воспаряя к горнему иерусалиму, к дому отца небеснаго, идеже обители многи суть.

Досады, скорби, обиды радостно терпел еси, помышляя, яко венец без\ победы, победа без\ подвига, подвиг без\ брани, брань без\ врагов не бывает.

*Богородичен:*

О Дево госпоже, Мати зиждителева небесных еси чинов радование, и человеческому роду благословенная помощница: моли спастися душам нашым.

*Кондак, глас и~:*

Апостолов преемниче, святителей украшение, православныя церкве учителю, владыце всех (с. 663) молися, мир вселенней даровати и душам нашым велию милость.

*Икос:*

Душу твою украсив добродетелию, ум просветив любомудрием, пастырь добрый явился еси стаду Христову, словом и писанием учя, наказуя и вразумляя, житием своим образ словес являя: темже на небеси венцем славы украсился еси от пастыреначальника Христа, на земли сияя нетлением мощей и источая обильныя токи чудес верою призывающым тя, досточудне и богомудре тихоне. молися ко Господу даровати душам нашым велию милость.

*Песнь з~. Ирмос:*

Божия снизхождения огнь устыдеся в вавилоне иногда: сего ради отроцы в пещи, радованною ногою яко во цветнице ликующе, пояху: благословен еси, Боже отец наших.

Терпением стяжал еси душу твою, блаженне, путем тесным, единым ведущим в жизнь вечную, шел еси, выну взирая на крестный путь подвигоположника Христа и сего образ житию твоему полагая.

Всего себе любви божией предал еси, душу и тело, сердце и разум, память и волю, намерение, начинание, слово, дело и помышление Богу в любовь посвятил еси.

отец сирот, и вдов защитник, и богатство нищих, болящих утешение и (с. 664) сущих в богатстве наставник, старости жезл, и наказание юности, и монашествующым добродетелей правило явился еси, блаженне тихоне.

*Богородичен:*

Радуйся, Марие: радуйся, спасителя миру рождшая: пристанище буди нам, житейскою бурею волнуемым, и отишие в пучине скорбей, и водительство к небесным селением.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы благословите, священницы воспойте, людие превозносите во вся веки.

Царствия небеснаго еще на земли сын быв, выну воздыхал еси к сыну божию, вопия ему: буди ми пища и питие, буди свет души моея, буди отрада в скорби, буди жизнь вечная по воскреснии, да превозношу тя во веки.

Адама падение, Христовыми страстьми искупление, час смертный, страшный суд, мучения грешных, блаженство праведных всегда помышляя, рыдал еси, нам умиления образ показуя, себе же пред\ъочищая к будущей славе.

Труды по вере и благочестию под\ъем в жизни сей, сладце по трудех почил и упокоился еси: сошел бо еси во гроб, яко (с. 665) пшеница для житницы божия созрелая, во время пожатая.

*Богородичен:*

Вссопом животворящия крове за спасение мира закланнаго агнца, из\ твоих пречистых кровей плоть приемшаго, окропи мя оскверненнаго, владычце, и очисти мя, да твоим матерним заступлением паче снега убелюся.

*Песнь ф~. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу ангелов и человек чиноначалия величают.

Ходатай явился еси и молитвенник теплый о нас к Богу, святителю. милостива убо молитвами твоими соделай Владыку: испроси, отче, прегрешений оставление, верою священную память твою празднующым и сердечною любовию тя величающым.

*От*
Бога света небесным светом осиянный, просвети нас помраченных страстьми житейскими, решити же и вязати власть от него приемый, разреши прегрешения наша, и царствия небеснаго сподоби память твою празднующих и достойно тя величающих.

Наше хваление сие от недостойныя и окаянныя души, от усердия же богатаго приносимое тебе, приими милостивно, святителю, благодать противу воздая нам щедрообильную. (с. 666)

*Богородичен:*

Адама падшаго возставила еси, Богомати, рождши новаго адама: возстави и нас падших по подобию древняго, но благодати новаго тепле верующих.

*Светилен.*

*Подобен:*
Плотию уснув:

Плотию аще и почил еси, святителю тихоне, но духом жив сый, в царствии невечернем со Христом царствуеши, и молишися ему о призывающих тя верою и любовию.

*Ин светилен.*

*Подобен:*
Чертог твой вижду, Cпасе:

В чертозе жениха Христа помышляя тя, святителю, неизреченным светом сияюща, царствия небеснаго приобщитися желаю: но от сна греховнаго об\ъюроде мой ум, угасе светильник яко без\ъелеен, и души моея осквернена есть одежда, и вижду двери царствия мне заключенныя: но твоими молитвами возбудив мя сна греховнаго, елей покаяния ми даруй, и ризою заслуг Христовых прикрыв мою наготу, достойна мя сотвори невечерняго царствия.

*На хвалитех стихиры, глас г~.*

Скорбных утешителю, одеянных в рубище любезно приимал еси, сущих в темнице посещал еси, нищих ранами смердящих (с. 667) упокоевал еси, печальных убогаго рода утешал еси, друг быв меньшей братии Христове: сего ради и Христос в лице друзей вчини тя. егоже моли и наше жестосердие умягчити, и скоры ны сотворити на благотворение помощи и утешения требующым.

Мира любителю, вся обиды, яко нем и не отверзаяй уст, терпел еси радостно, вся оставляя, да точию мирен будет обидяй, и враждующих миротворец явился еси: умири убо многомятежныя нашя страсти, гнев и зависть и рвение потребляя, братолюбию же и терпению научая.

Безмолвия рачителю, хранение устом твоим полагавый и дверь ограждения о устнех твоих, да един единому Богу беседуеши, удержи неудержимое зло языка нашего, и исцели нас от празднословия, суесловия и осуждения, принося выну за ны теплыя твоя молитвы Господу Богу.

*Слава:*

Подражателю любве отца небеснаго, яко сын любве, в любви присно пребываяй, любовь выше поста поставил еси: молим тя, уйми и нам от духа любве твоея, и научи нас зрети наша прегрешения и не осуждати брата: можеши бо, яко в Бозе пребываеши, и Бог в тебе пребывает. (с. 668)

*И ныне, Богородичен, глас в~:*

Иного державнаго прибежища, и крепости столпа, и стены необоримыя, воистинну не стяжахом, разве тебе, пречистая. к тебе прибегаем и тебе вопием: владычце, помози, да не погибнем: покажи твою благодать на ны, и крепости славу, и милосердия твоего величество.

*Аще же есть попразднство, Богородичен праздника.*

*Славословие великое, и отпуст.*

*На литургии: Блаженна от канона, песнь г~-я и з~-я. Прокимен, глас а~:*
уста моя возглаголют премудрость, и поучение сердца моего разум. *Стих:*
услышите сия вси языцы, внушите вси живущии по вселенней. *Апостол ко евреем, зачало ти~и. Аллилуиа, глас в~:*
уста праведнаго поучатся премудрости. *Стих:*
Закон Бога его в сердце его. *Евангелие от матфеа, зачало а~и. Причастен:*
В память вечную будет праведник:

