<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 303)

*Месяца тогоже в з~и-й день.*

*От едеса пренесение в константинь град нерукотвореннаго образа, Господа нашего Иисуса Христа, рекше святаго убруса:*

*И святаго мученика диомида.*

*На*
Господи, воззвах, *стихиры на з~: успения, г~: и образа, г~.*

*Стихиры успения, глас в~. Подобен:*
Киими похвальными:

Киими недостойными устнами ублажим Богородицу, честнейшую твари, и святейшую сущу херувим, и всех ангел: престол царский недвижимый: дом, в немже вселися превышний: спасение мира, божие священие, подающую верным в божественней памяти ея богатно велию милость;

Кая страшная пения, яже принесоша ти тогда, Дево, окрест твоего одра стоящии, вси, иже слова апостоли; и ужасне вопиюще: отходит царева палата, возвышается кивот священия, двери возмитеся, яко да божия дверь внидет в радость, миру непрестанно просящи велия милости.

Кая духовная пения ныне принесем тебе, всесвятая; безсмертным бо успением твоим весь мир освятила еси, и ко премирным прешла еси, доброту разумевати вседержителя, и сему якоже Мати срадоватися, ангельским тя чином дориносящым, чистая, и душам праведных, с нимиже проси нам мира, и велия милости.

*Ины стихиры образа, глас и подобен тойже:*

Киима земнороднии очима воззрим на образ твой, (с. 304) егоже ангельская воинства зрети удобь не могут, светом божественным блистающаго; отходит бо от земли неверных днесь, и ко граду царствующему и благочестивым людем приходит, божественным манием: на егоже восхождение являются царие, припадающе сему со страхом, Христе, и верою.

Киими земнии осяжем образ твой, слове, дланьми осквернены грехми, безгрешнаго Бога нашего, иже во оскверненных неприступнаго; покрывают херувими очеса трепещуще, не терпят серафими зрети славы твоея: страхом тебе работает тварь. да не убо осудиши нас, недостойне твой зрак, Христе, с трепетом целующих верно.

Паки владычняго торжества наста божественный день, се бо в вышних седяй, ныне яве нас посети, честныя ради его иконы: иже в вышних херувимы сый невидимый, зрится писанне, имже уподобися, перстом пречистым отчим из\ъображен неизреченно, по подобию того. ейже верою и любовию покланяющеся освящаемся.

*Слава, глас и~:*

Человеколюбче Владыко, велика твоего смотрения бездна: в роды бо родов твое благодетельствуя создание, пречистаго твоего лица зрак из\ъобразив, авгарю верному послал еси возжелавшу тя видети, по божеству херувимы невидимаго: яко да твой образ зряще, нас ради воплощшагося, и пострадавшаго волею, к твоей любви распалаемся, юже на нас излия великия ради твоея милости.

*И ныне, глас тойже:*

Девичестии лицы днесь тайно одру Девы и матере окрест предстоят, и душы праведных обступивше царицу (с. 305) славят. ови убо яко дар девство вместо мира приносят: ови же невещественное пение с добродетелию приносят, подобает бо матери божии яко царице царскими добродетельми светлосияющими дориноситися. с нимиже и мы, житие чистое совнесше, изыдем к погребению сущия матере Бога нашего, пеньми и песньми духовными согласно ю ублажающе.

*На стиховне стихиры успения, глас д~.*

*Подобен:*
Дал еси знамение:

Не колесница огнезрачная * от земных тя престави, * якоже илию праведнаго: * но самое солнце правды, * на руку своею пресвятую твою душу, * яко непорочную прием, * в себе упокои, * и преславно тя, чистая, преставив почте, * в радости паче ума.

*Стих:*
Воскресни, Господи, в покой твой, ты и кивот святыни твоея.

Приидите, о празднолюбцы! * божия матере днесь * святое преставление светло совершим: * в руце бо истинно, * от нетленна отца возсиявшаго первее, * и напоследок из утробы ея, * божественную и пречистую душу предаде радующися, * Иисуса Бога нашего, * и молит спастися нам.

*Стих:*
Клятся Господь Давиду истиною, и не отвержется ея.

Чудо преужасно, * яже во утробе невместимаго царя носившая, * во гробе полагается: * и ангельстии собори со апостолы, со страхом погребают * тоя богоприятное тело и честное: * и сие возвысив, на небеса возведе, * Иисус сын ея, * и спас душ наших.

*Слава, глас з~:*

Господи, воплотился еси, якоже восхотел, изволил еси восприяти нищету нашу, и богатство благосердия показал еси, имже мя персть обожил еси. славим тя, (с. 306) человеколюбче, смотрения образ видяще зрака твоего: сим невозбранно во едем вход, Cпасе, даруй рабом твоим, презирая вся прегрешения.

*И ныне, глас и~. Леонта деспота:*

уверяя Иисус сын твой, Богородице, и Бог наш, два естества своя, яко убо человек умирает, и якоже Бог востает. и тя, Богомати, законом естества умрети благоизволи, да не неверным привидение мнится смотрение. прешла бо еси к небесней стране, небесная невесто, яко от чертога селения твоего от земли взята, освятися воздух восхождением твоим, яко просветися земля рождеством твоим: предпосылают апостоли, и ангели под\ъемлют. темже, погребше пречистое тело твое и надгробное пение воспевше, ужасно зряху и со страхом глаголаху: сия измена десницы вышняго, той бо посреди тебе, и не подвижешися, но, о многопетая Мати, не отступай нас назирающи: мы бо людие твои, и овцы пажити твоея, и имя твое призываем, просяще тебе ради спасения и велия милости.

*Тропарь, глас в~:*

Пречистому твоему образу покланяемся, благий, просяще прощения прегрешений наших, Христе Боже: волею бо благоволил еси плотию взыти на крест, да избавиши яже создал еси, от работы вражия. темже благодарственно вопием ти: радости исполнил еси вся, Cпасе наш, пришедый спасти мир.

*Слава, и ныне, праздника, глас а~:*

В рождестве девство сохранила еси, во успении мира не оставила еси, Богородице. преставилася еси к животу, Мати сущи живота: и молитвами твоими избавляеши от смерти душы нашя. (с. 307)

*На утрени, на*
Бог Господь, *тропарь образа, дважды.*

*Слава, и ныне, праздника Богородицы.*

*По а~-й кафисме седален, глас а~. Подобен:*
Гроб твой:

Благодать твоя, Cпасе, на нас излияся, видиму бывшу тебе, непостижиме, и прелести тма угасе: тем во свете лица твоего стопы нашя направи, да в заповедех твоих ходяще, тебе сподобимся узрети, свете неприступный.

*Дважды.*

*Слава, и ныне, глас д~.*

*Подобен:*
удивися иосиф:

Зряще воистинну ангельская воинства преставление твое, пресвятая владычце чистая, благословенная всепетая Богородице, имуще волею рожденна из тебе, лик ученик собравшеся, с веселием ношаху честное в рай тело твое, Христа поюще живодавца суща во веки.

*По в~-й кафисме седален, глас е~.*

*Подобен:*
Собезначальное слово:

Собезначальный сын отцу и превечный, и невидимый существом, и неосязаемый, под летом быв за милость неизреченную, описанныя плоти твоея, Владыко, нам остави сладкое из\ъображение, на спасение душам нашым.

*Дважды.*

*Слава, и ныне, праздника, глас д~.*

*Подобен:*
удивися иосиф:

В руце нас ради вочеловечшагося из тебе предавши душу, яко зиждителю твоему и Богу, к жизни нетленней преставилася еси. темже тя честно ублажаем едину чистую и нескверную, и Богородицу вси истинно исповедающе, взываем: Христа моли, к немуже преставилася еси, спасти душы нашя. (с. 308)

*Канон праздника Богородицы, со ирмосом на з~: и образа на з~.*

*Канон Богородицы, кир космы.*

*Глас а~. Песнь а~. Ирмос:*

Преукрашенная божественною славою священная и славная, Дево, память твоя, вся собра к веселию верныя, начинающей мариаме, с лики и тимпаны, твоему поющыя единородному: славно яко прославися.

Да провождают невещественнии чинове небошественное в сион божественное тело твое, внезапу же стекшеся апостол множество от конец, Богородице, тебе предсташа абие: с нимиже, чистая, твою честную, Дево, память славим.

Победныя почести взяла еси на естество, чистая, Бога рождши: обаче же подобящися творцу твоему и сыну, паче естества повинуешися естественным законом: темже умерши, с сыном востаеши вечнующи.

*Канон образа, егоже краегранесие:*

Напечатаннаго твоего, Cпасе, зрения почитаю.

*Творение германа патриарха.*

*Глас з~. Песнь а~. Ирмос:*

Яко по суху пешешествовав Исраиль по бездне стопами, гонителя фараона видя потопляема, Богу победную песнь поим, вопияше.

Плотски из\ъобразитися по нам, иже прежде безплотный, благоволением отчим, не отвергийся зрака, дарова нам божественное из\ъображение.

Неизменное естество, отчий предел известнейший, в человеческую плоть пришедый свойства на земли оставил есть нам, возшедый на небеса.

Колеблемое лестию сопротивных достояние твое оправдал еси, Христе, честными твоими сию утвердив страстьми, и зрака из\ъображением. (с. 309)

Подобаше принестися к царствующему всеми грады, небесе и земли град, образа начертание: еже он воплощейся самодетельно омочил есть, царя и Христолюбивых поспешеньми.

*Богородичен:*

*От*
чистых твоих ложесн преестественне плоть заимствовавый, иже всем подаяй еже быти человеком, пренепорочная, видяшеся, не отступль, идеже бе первее.

*Катавасиа праздника:*
Преукрашенная:

*Песнь г~. Ирмос:*

Содетельная и содержительная всех божия мудросте и сило, непреклонну, недвижиму церковь утверди, Христе: един бо еси свят, во святых почиваяй.

Жену тя мертвенну, но паче естества и матерь божию, видевше, всенепорочная, славнии апостоли, ужасно прикасахуся руками славою облистающей, яко богоприятное селение видяще.

Постиже руце досадительныя дерзаго, усечением суд нанес, Богу сохраншу честь, одушевленному кивоту, славою божества, в немже слово плоть бысть.

*Ин. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

одеждею добродетелей одеял еси, Cпасе, честную церковь, подвигнув царево сердце, защищение взыскати твоего подобия.

Обнажити хотя добрая, и временем умалити, иже зависти родитель, рукам скверным сия предаде безстудне: но обличися, всуе помышляя.

Светло радовашеся иногда Давид, ликуя пред кивотом святым: и ныне скиптры прием управляти царския, множае радуется божественному изображению. (с. 310)

Тебе создавшему человека по образу первее, во еже вообразился еси абие за милосердие. тем приемша тя воистинну подобие неизменное, со ангелы, Христе, славим.

*Богородичен:*

Из корене всякаго отсещи праотца хотяй, твой сын, Дево, прозябшее преслушание, из чрева твоего, чистая, приемлет все человеческое.

*Кондак праздника Богородицы, глас в~:*

В молитвах неусыпающую Богородицу, и в предстательствах непреложное упование, гроб и умерщвление не удержаста: якоже бо живота матерь, к животу престави, во утробу вселивыйся приснодевственную.

*Икос:*

Огради моя помышления Христе, мой, ибо стену мира воспети дерзаю, чистую матерь твою: на столпе глагол укрепи мя, и в тяжких мыслех заступи мя: ты бо взывающым, и просящым верою, моления исполняеши. ты мне убо даруй язык приносен, и помысл непостыден: всякое бо даяние сияния, от тебе низпосылается, светоподателю, во утробу вселивыйся приснодевственную.

*Седален образа, глас а~. Подобен:*
Гроб твой, Cпасе:

Едесский царь всех царя, не скиптры, ниже вои, но множества чудес словом износящаго, познав тя, моляше богочеловечное к себе получити. во образе же яко узре тя, взываше: Бог ты и Господь.

*Дважды.*

*Слава, и ныне, глас тойже. Подобен:*
Камени запечатану:

Лик божественных апостол собрася, погребсти тя пречестно, Богородице всечистая: с нимиже и ангельстии чини воспеваху преставление твое, взывающе прехвально. с нимиже и мы любовию играюще, чистая, хвалу тебе (с. 311) приносим, гласы песненными вернии, и вопием: радуйся, предстательнице присночтущих тя.

*Песнь д~. Ирмос:*

Речи пророков и гадания воплощение проявиша от Девы твое, Христе: сияние блистания твоего, во свет языков изыдет, и возгласит тебе бездна с веселием: силе твоей слава, человеколюбче.

Видите, людие, и чудитеся: гора бо святая, и явственная Богу, в небесныя обители превышше вземлется, небо земное в небесное и нетленное селение вселяемо.

Жизни присносущныя и лучшия, смерть твоя бысть прехождение, чистая, от привременныя к божественней воистинну и непроходимей, преставляя тя, чистая, в веселии сына зрети твоего и Господа.

Взяшася двери небесныя, и ангели воспеша, и прият Христос девства своея матере сосуд: херувими под\ъяша тя с веселием, серафими же славят радующеся.

*Ин. Ирмос:*

Христос, моя сила, Бог и Господь, честная церковь боголепно поет взывающи, от смысла чиста о Господе празднующи.

Сладкое убо солнце, озаряющее очеса: сладчайшее же зрение твоего, Христе, подобия: яко то убо чувственная, сие же умная светозаряет.

Крепость оскуде исмаильтеская: десницы бо оружия крестнаго все ограждение державномудренный царь в своей земли положи.

Князи вси и судии земли, благословите Христа с первосвященники и святители днесь и всеми людьми, того зрения сподобльшиися.

*Богородичен:*

Соблюденну быти твоему граду, пречистая, невредимо, (с. 312) от нашествия варварскаго, молися, молимся: се бо колико нань наветницы созидают.

*Песнь е~. Ирмос:*

Божию и неизреченную доброту добродетелей твоих, Христе, исповем: от присносущныя бо славы, соприсносущное и впостасное возсиявый сияние, из девственныя утробы, сущым во тме и сени, воплощся, возсиял еси солнце.

Яко на облаце, Дево, апостольский лик носимь, к сиону от конец, служити тебе облаку легкому, собирашеся: от неяже вышний Бог, сущым во тме и сени, праведное возсия солнце.

Труб богоприятнии языцы богословных мужей, благогласнейше Богородице вопияху, исходную возглашающе песнь духом: радуйся, нетленный источниче, божия живоначальнаго и спасительнаго всем воплощения.

*Ин. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Мал тебе град приятелище древле пред\ъуготова, Христе: егоже фаддеа пришествие недуг пременяет, и руки твоея писание и божественное напечатание лица твоего.

Благодатей твоих дарования, Христе, преумножишася: яже бо первее едеса недрствовавши хваляшеся, новый же приемши рим, радуется.

очи господни на праведныя люди, и уши на молитву людей благочестивномудрствующих, чтущым его подобие благолепно, самописанное.

*Богородичен:*

устави, Дево, врагов настояния частая, разруши советы их, достоянию твоему помози: зриши бо яко отчаяхомся озлобленнии. (с. 313)

*Песнь з~. Ирмос:*

Морский пучинородный китов внутренний огнь, тридневнаго твоего погребения проображение, егоже иона пророк показася: спасен бо яко и предпослася, неврежден вопияше: пожру ти со гласом хваления, Господи.

Дает тебе яже превыше естества царь всех Бог: в рождестве бо Деву якоже сохрани, тако во гробе тело соблюде нетленно: и спрослави божественным преставлением, честь тебе яко сын матери даруя.

Воистинну тя яко светел свещник невещественнаго света, кадильницу златую божественнаго угля, во святая святых всели: ручку и жезл, скрижаль богописанную, ковчег святый, трапезу слова жизни, Дево, рождество твое.

*Ин. Ирмос:*

Ят бысть, но не удержан в персех китовых иона: твой бо образ нося, страдавшаго, и погребению давшагося, яко от чертога от зверя изыде. Приглашаше же кустодии, хранящии суетная и ложная, милость сию оставили есте.

Краснейший добротою, Cпасе, паче всех сынов человеческих: аще бо ни видения имяше, ниже доброты во время страсти, но сущым вся просвещаше, и являше твоего зрака видение: егоже подобия на обетшавшем рубе из\ъображение, якоже сокровище нам даровася.

Крепости нанесенныя от агарянскаго множества, якоже от иноплеменных кивот Исраилю новому, лица твоего ныне к сему даде из\ъображение твое, Христе, и славу, юже стяжа: ниже бо подобаше лже, святая псом предпометати.

Неведущу о царствии твоем небеснем, к немуже нас благий из тленных и долу лежащих возвел еси, иже невещественными херувимы неприступен снизшел еси (с. 314) даже до ада, твоего апостола ко авгарю, Христе, послал еси, таинство умудряюща.

*Богородичен:*

*От*
крепости руки твоея, Cпасе, ныне остах аз: но раны твоя удалил еси от мене, молитвами неискусобрачно рождшия тя, слове: да не оставиши мене бурею греховною погружатися, и люте плавати, едине избавителю.

*Кондак, глас в~. Подобен:*
В молитвах:

Неизреченнаго и божественнаго твоего к человеком смотрения неописанное слово отчее, и образ неписанный, и богописанный победителен, ведуще неложнаго твоего воплощения, почитаем того лобызающе.

*Икос:*

уверяя человеком Господь вочеловечения своего тайну ужасную, самописует богомужный свой образ на убрусе, и первообразное убо вознес от горы елеонския, на престоле спосаждает отчи, покланятися от безтелесных ангел. подобию же первообразнаго нам дарова покланятися: егоже об\ъемлюще душею же и сердцем, почитаем того лобызающе.

*Песнь з~. Ирмос:*

Безстудней ярости же и огню, божественное желание сопротивляяся, огнь убо орошаше, ярости же смеяшеся, богодухновенною словесною преподобных тривещанною цевницею, противовещая мусикийским органом посреди пламене: препрославленный отцев и наш Боже, благословен еси.

Богоделанныя скрижали моисей, писанныя божественным духом, яростию сокруш: но сего Владыка, рождшую неврежденну в небесныя сохрань домы, ныне внутрь всели. с нею играюще вопием Христу, препрославленный отцев и наш Боже, благословен еси. (с. 315)

В кимвалех усты чистыми, мусикийски же сердцем светлым, доброгласною трубою, высокою мыслию, Девы и чистыя в нарочитый избранный день преставления, детельными плещуще руками, вопием: препрославленный отцев и наш Боже, благословен еси.

Богомудрии соберитеся людие: божия бо славы селение от сиона преставляется к небесному жилищу, идеже глас чист празднующих, глас несказаннаго радования, и в веселии вопиющих Христови: препрославленный отцев и наш Боже, благословен еси.

*Ин. Ирмос:*

отроцы в вавилоне пещнаго пламене не убояшася, но посреде пламене ввержени, орошаеми пояху: благословен еси, Господи, Боже отец наших.

Глаголом убо всяку болезнь, слове божий, отгнал еси, по земли ходяй: но ко отеческому престолу восходяй, изображением исцеляеши нашу болезнь.

Словом всяческая создавый, и воображся в чуждее, зрака своего оставил есть нам свойственная, яже под\ъемлюще, в радости веселимся.

*От*
всея души поискав свойства твоего напечатание верный царь, якоже искаше, тако и получи, Господи, взаим обрет божественнаго желания исполнение.

К боговидению очи уготовим, и достойно потщимся видети образ Христов всечестный, во спасение наше.

*Богородичен:*

Осуждения древняго разрешися человечество рождеством твоим: тя бо едину небес ширшую обрет, всенепорочная, Бог в тя вселися.

*Песнь и~. Ирмос:*

Пламень орошающь преподобныя, злочестивыя же попаляющь, ангел божий всемощный, показа отроком, живоначальный же (с. 316) источник содела Богородицу, тлю смерти и живот точащу поющым: содетеля единаго поим избавленнии, и превозносим во вся веки.

Глаголы последоваху божественному ковчегу священному, все множество богословов в сионе: камо идеши ныне, скиние, зовуще, Бога живаго; не престай призирающи верою поющыя: содетеля единаго поем избавленнии, и превозносим во вся веки.

Якоже воздевши руце, исходиши, всенепорочная, руце, имиже Бога носила еси плотию, со дерзновением яко Мати рекла еси к рожденному: яже ми дал еси, во веки сохрани вопиющыя тебе: содетеля единаго поем избавленнии, и превозносим во вся веки.

*Ин. Ирмос:*

За законы отеческия блаженнии в вавилоне юношы предбедствующе, царюющаго оплеваша повеление безумное, и совокуплени имже не сваришася огнем, державствующему достойную воспеваху песнь: Господа пойте дела, и превозносите во вся веки.

Якоже убо лицем к лицу надеющеся тя Господа приити, вси града избраннейшии людие сретение чудесно ти сотворяют. архиереов божественный предводяй лик, на ихже рамех носимый, и к достоянию твоему влагаемь щедрый, почил еси в храме матере твоея.

уста незлобивых детей к пророкоубийственному тя древле шествующа граду песнословяху, но сонм соборища еврейскаго беззаконный убийственную руку вооружаше свирепеющую на тя. ныне же законный град, вси купно предтекши яко содетеля тя зря, радуется, приемля образ зрака твоего.

Паче моисеа боговидца, богописанныя скрижали приемшаго, возвеличился еси честный местоначальниче прием (с. 317) честное послание божия слова, блажащее тя благочестию веровавшаго, иже никакоже виде чудодействия.

*Богородичен:*

Плоть произволивый носити, великаго совета отча ангел, во утробе твоей, пречистая, совершенно действовася: и тя матерь доле описа, чистая, и истлевшее обнови человеческое естество. егоже благословим вси яко зиждителя, и превозносим во вся веки.

*Песнь ф~. Ирмос:*

Побеждаются естества уставы в тебе, Дево чистая: девствует бо рождество, и живот пред\ъобручает смерть: по рождестве Дева, и по смерти жива, спасаеши присно, Богородице, наследие твое.

Дивляхуся ангельския силы, в сионе смотряюще своего Владыку, женскую душу руками носящаго: пречисто бо рождшей, сынолепно провозглашаше: гряди, чистая, с сыном и богом прославлена буди.

Опрята лик апостольский богоприятное тело твое, со страхом зряще, и гласом велиим вещающе: в небесныя домы к сыну восходящи, спасаеши присно, Богородице наследие твое.

*Ин. Ирмос:*

Странствия владычня, и безсмертныя трапезы на горнем месте, высокими умы, вернии, приидите, насладимся, возшедша слова, от слова научившеся: егоже величаем.

Изблева на тя народ неразумный, Cпасе, и вместо благодетельства, безместная дерзостне ти протяже: но мы, иже далече отстоящии, страстьми твоими сыноположихомся.

Помощь на враги, благочестивым и верным подаждь людем, яко знамение плоти твоея, якоже необоримое, Владыко, стяжавше ограждение, сими да видят спасение свое. (с. 318)

образе неизменный отечь, сияние славы присносущнаго света, печать вышняго, слове, сило и мудросте, тя богословящым благопременитель буди.

*Богородичен:*

Видено бысть на земли плотоносное слово, сугубо естеством из тебе, всенепорочная, возданием божества, в единой впостаси, несмесне соединився смешению: егоже славим.

*Светилен образа. Подобен:*
Жены услышите:

Свет невечерний, Христе, просвети нас лица твоего зраком, и светлости святых сподоби, егда сядеши воздати комуждо по делом его, молитвами рождшия тя Богородицы.

*Дважды.*

*Слава, и ныне, праздника. Подобен: тойже:*

О колика величия тебе сильный сотвори, от неплодныя бо родилася еси, родила же еси Дева, и Дева паки пребывши: пребываеши же по смерти, смерти вышши, чистая, и не оставляющи мира, о мире молишися.

*На хвалитех стихиры образа, на д~. глас д~. Подобен:*
Званный свыше:

Иже во зраце божии Бог сый, * яко славы сияние, * и из\ъображение отчее, * за милосердие безмерное, * хотением божественным образ виден бысть, * раба носив зрак. * сего подобие един, * якоже весть сам, * известно вообрази богоначертанно, * в подобии лица своего: * егоже пришествием, * совокупи с человеки ангел множество, * и просвети мир видимый и невидимый.

*Дважды.*

Иже боговидением иногда задних, * моисеово лице прославивый Бог, * и тем богоначертанный закон послав, * неверующым Исраильтеским людем, * се прииде (с. 319) яко от египта, * от земли инородныя пришед, * во Христоименитый град новых людей, * божественным начертанием * первообразнаго его страшнаго образа. * егоже лицем к лицу * видети сподобляемии славим.

Иже царствуяй тварию всею, * нищету вольную приемь, * обогащает божеством, * познавших его господьство: * темже и ко авгарю * богоначертанна писмена послав, * просящему спасения и здравия сему, * еже от подобия твоего зрака божественнаго. * егоже пришествие * радостно празднующе ныне, * возвеселимся верою, * просвещение почерпающе.

*Слава, глас тойже:*

Да каплют облацы сладость, и горы да взыграются радостно, о преславных величиих Христа Бога нашего: вчера бо на фаворстей горе свет облиста божества, уверяя учеников верховныя, моисеа же и илию со славою представи, того свидетельствующих законом обладающа, и живыми и мертвыми владяща. днесь посреди вселенныя, светозарное воображение возсия, уверяя всяческая, яко той есть вочеловечивыйся Бог наш, емуже вопием: слава, Христе, человеколюбию твоему.

*И ныне, глас а~:*

Подобаше самовидцем слова и слугам, и еже по плоти матере его успение видети, конечное елико на ней таинство: яко да не токмо еже от земли спасово восхождение узрят, но и рождшия его преставлению свидетельствуют. темже отсюду божественною силою собравшеся, сиона достигоша, и на небо идущую предсылаху, вышшую херувим: ейже и мы с ними покланяемся, яко молящейся о душах наших.

*Славословие великое. По трисвятом тропарь образа. Слава, и ныне, праздника Богородицы.*
(с. 320)

*На литургии, Блаженна праздника, песнь а~, на д~, и образа, песнь з~, на д~. Прокимен глас д~:*
Воспойте Господеви песнь нову, яко дивна сотвори Господь. *Стих:*
Видеша вси концы земли спасение Бога нашего. *Апостол к колоссаем, зачало с~н: или к коринфяном, зачало ро~г. Таже, рядовый апостол. Аллилуиа, глас д~:*
Господи, во свете лица твоего пойдем, и о имени твоем возрадуемся во веки. *Евангелие луки, зачало м~и от полу. Причастен:*
Господи, во свете лица твоего пойдем, и о имени твоем возрадуемся во веки.

*Служба святаго диомида поется на повечерии.*

*Канон святаго диомида.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

Светом озаряемь трисолнечным, разреши мрак, блаженне, неразумия моего: яко да воспою светоносную твою память, и исправление жития твоего.

Страстей неприятен помысл соделав, приятелище, славне, явился еси духа, и источил еси исцелений пучину, всю потопляющую недугов скверну.

Жизни желая безконечныя, чашу смертную, прехвальне, испити потщался еси, юже и получил еси, якоже весть звавый тя к венцу неувядающему, мучениче непобедимый.

*Богородичен:*

Граде одушевленный царя, всенепорочная, странное (с. 321) рождество и божественное успение показавшая, град твой от всякаго труса и падения, покажи невредимь.

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя духовно утверди, в божественней твоей славе венцев славы сподоби.

Неизглаголанным и божественным рукодейством очищая страсти человеков, от Бога даровался еси верным врачь изряден, и молитвенник тепл, тя чтущым, пребогате.

В путь свидений твоих теку, и твоей подобяся страсти вольней, мученик взываше, на заколение влекомь, к тебе единому Богу нашему.

Славный мученик диомид, нас созвав тайно на трапезу днесь, предлагает страдания своя якоже брашно невещественное, вернии, приидите, насладимся.

*Богородичен:*

Град твой сей, от всякаго труса и падения, чистая, яко на тя, богоблагодатная, возложен есть, избави, и в мире сохрани и единомыслии, богоневесто.

*Седален святаго, глас д~. Подобен:*
Вознесыйся:

Даров божественных исполнен, душ показался еси врачь и телес, и мученическим благославием обогатився яве, радуяся прешел еси ко обителем присноживотным. темже святую твою празднующе память, взываем: помяни нас тя чтущих, богомудре и пребогате.

*Песнь д~. Ирмос:*

Неизследный божий совет, еже от Девы воплощения тебе вышняго, пророк аввакум усмотряя, зовяше: слава силе твоей, Господи.

Слово божественнаго разума, яко реку нося в сердцы, (с. 322) потопи прелести потоки, и идольскую крепость до конца погрузи мученик диомид славный.

Возсия яко солнце на земли, зарею добродетелей, и чудес богатством, и просвети верных православныя соборы, мученик диомид всемудрый.

Врачество безмездно твой храм, всем верою притекающым явися, преблаженне, и забрало твердо царскому граду, упражняя нашествия иноплеменных враг.

*Богородичен:*

Странно твое рождество, яко и честное успение показася, пренепорочная, благословенная: еже град твой почитает, иноплеменных избегая вредов, теплым твоим предстательством.

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Явился еси без крове мученик досточуден, без болезней венечник, без язв победитель изряден, полки врагов низлагая твоими подвиги, диомиде блаженне.

Свет тебе возсия сущу праведну неугасимый, сего же супруг, богомудре, тебе веселие последова, яко праву имущу душу, всем последующу Cпаса повелением.

Света лишаются убо телеснаго мучители, твою главу по кончине отсекшии: но душевнии светозарно зеницы отверзаются, Христу верою приступльше, диомиде чудный.

*Богородичен:*

Забрало имея царский град, тя царицу и госпожу, побеждает варваров зверина стремления, избавляется (с. 323) всяких напастей, растет и утверждается, Богомати всенепорочная.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

Твоих подвиг течением погрузил еси врага безплотнаго, и чудес твоих источением омываеши страстей многовидныя скверны, досточудне.

Божественными дыхании движимь, вышним мановением окормляемь, к тихому пристанищу праве достигл еси, о нас молися, мучениче прехвальне.

Страстей пажити потребляются неизглаголанным рукодействием твоим, славне, и отгоняется полк демонский божественным твоим предстательством мучениче присноблаженне.

*Богородичен:*

О тебе, Дево, хвалимся, тобою от враг избавляемся, надеянием твоим нашествия не убоимся враг иноплеменных, воспевающии тя.

*Кондак, глас в~. Подобен:*
Вышних ищя:

Истинный и непобедимый страстотерпец, благочестия и благодати небесный таинник явлься, диомиде преславне, победив мучителя, и победоносец быв, венцы победными прославися.

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Отсечена бывши глава твоя, свет облиста суемудрым, юже яко живу видев, устыдеся мучитель, умерщвлен умом, не разуме же вопити, преславне: Боже, благословен еси.

Совлеклся еси умерщвления, славне, ризы злообразныя, (с. 324) в безсмертия одежду красну благодатию облеклся. темже владыце твоему вопиеши радуяся: Боже, благословен еси.

огнем терпения попалил еси вещную лесть врагов: богосиянна же звезда явился еси исцелений, мучениче, облистая лучы зовущым: отец наших Боже, благословен еси.

*Богородичен:*

Царица мира рождшая царя Христа, избави тли и труса, и язык наития, царствующий град, владычце, благословен, поющий, плод чрева твоего.

*Песнь и~. Ирмос:*

отроки благочестивыя в пещи рождество Богородичо спасло есть. тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

Ноги честныя твоя, страстотерпче, ко стезям мучения направишася: ходят же ныне радующеся во стране живущих, премудре в райстей пищи. темже и сошедшеся чтим, воспевающи Христа во веки.

Исплетеся тебе венец нетления, твердо подвигшуся и победившу змия злоначальнаго, мучениче достохвальне, и страдальческий лик тя прият, Господа пойте, вопиюща, и превозносите его во веки.

Чудес испущаеши лучы, божественною одеян, мучениче, силою, уставляеши болезни, решиши недуги, отгоняеши духи лукавыя, вопия: Господа пойте дела, и превозносите его во веки.

*Богородичен:*

Многими прилоги греховными преклонени, к твоему непреклонному покрову прибегаем: утверди рабы твоя, на страсти укрепи, и от труса и глада и язык нашествия, Дево, избави твое стадо, яко на тя возложено есть.

*Песнь ф~. Ирмос:*

Всяк земнородный да взыграется, духом просвещаемь, да (с. 325) торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Обрел еси возмездие трудов горе тебе уготовльшуюся пищу, идеже водворяяся, украшен мученическими добротами, наслаждаешися зиждителя твоего красоты, прося, мучениче, чтущым тя очищения и зол избавления.

Столп добродетелей, и веры утверждение, забрало недвижимо, и стена непреклонима, показался еси, мучениче, церкви Христове, и река исцелений, источая токи врачевания безмездна любовию творящым твою память, преславне.

Отгнал еси от земли идольское безбожие, потребил еси мглу, и к невечерней зари преложился еси светоначальныя жизни, еяже явления, славне, первее стяжал еси, отонудными сиянии озаряемь, и радости присносущныя исполняяся.

*Богородичен:*

Граде божий, в оньже сам вселися, воистинну непоколебимый, избави стадо твое труса, Дево, и падения, варварскаго пленения, огня и меча врагов, от всякаго, пречистая, озлобления, теплым ко Христу предстательством твоим.

*Стихиры святаго диомида, глас д~. Подобен:*
Яко добля:

Исцелити страсти, отгонити недуги, прогнати духи лукавыя, действом святаго духа, преблаженне, сподобился еси, потребив мужески еллинския службы, противлением страдания, мучениче венченосче, согражданине ангелом, страстотерпцем единосельниче.

Подвигом подвизался еси, и течение скончал еси, и веру, славне, соблюл еси, и к Богу отшел еси, (с. 326) дарование чудес от него прием: и победы венец неувядаемый, яко непобедимь мученик, яко вышняго царствия наследник, о мире молися.

*Слава:*

В пути мучения твоего, яко в богатстве красуяся диомид, Господи, волею твоею, свой дух в руце твои, Христе, предаде, усечен в главу, и по кончине блаженней быв наставник истинный безбожным, ослепшым и преславно верою прозревшым.

*И ныне: вместо Богородична, или крестобогородична, поем:*
Достойно есть.

*Аще храм нерукотвореннаго образа, или настоятель изволит, творим бдение.*

*На малей вечерни стихиры на д~, глас а~. Подобен:*
Небесных чинов:

Почитая Спас человеческий образ, * вообразися по нам, * непреложный человечеством, * и яко самую истину своего пречистаго образа * далече сущым посла, * приложением убруса.

*Дважды.*

Возводя на первообразное Спас, * образ адамов, поползшийся, * на земли с человеки поживе: * зримь же и осязаемь, * и описуемь неописанный существом.

Обновляет тварь * обетшавшую Спас, * в рабий образ облечеся * истиною, а не привидением, * и самообразное на чертание * любящым предаде на поклонение. (с. 327)

*Слава, и ныне, глас з~:*

Преклонил еси небеса, непостижиме Господи, сшел еси во чрево Девыя, неописанне, быв из\ нея человек существом же и естеством, да спасеши человечество крайния ради твоея милости.

*На стиховне стихиры, глас в~. Подобен:*
Доме евфрафов:

псаломски торжествуем, * духовно веселящеся, * с Давидом вопиюще: * знаменася днесь на нас * свет лица твоего, Господи.

*Стих:*
Знаменася на нас свет лица твоего, Господи.

В кимвалех духовных * восплещем радующеся, * и честно пред\ъусрящем * владычняго образа * святое изображение.

*Стих:*
Господи, во свете лица твоего пойдем, и о имени твоем возрадуемся во веки.

*От*
востока к западу * со славою приносится, * спасительнаго зрака * тождеобразная печать, * сияя яко солнце незаходимо.

*Слава, и ныне:*

Подаждь певцем образа * пречистаго твоего, о Господи, * крепость на борителя, * и грехов оставление, * молитвами чистыя Богоматере.

*Тропарь, глас в~:*

Пречистому твоему образу покланяемся, благий, просяще прощения прегрешений наших, Христе Боже: волею бо благоволил еси плотию взыти на крест, да избавиши, яже создал еси, от работы вражия. тем благодарственно вопием ти: радости исполнил еси вся, Cпасе наш, пришедый спасти мир.

*На велицей вечерни, на*
Господи, воззвах, *стихиры на и~, глас д~.*

*Подобен:*
Званный свыше:

Иже во зраце божии Бог сый, * яко славы сияние, * и (с. 328) изображение отчее, * за милосердие безмерное, * хотением божественным образ виден бысть, * раба носив зрак. * сего подобие един, * якоже весть сам, * известно вообрази богоначертанно, * в подобии лица своего. * егоже пришествием * совокупи с человеки ангел множество, * и просвети мир видимый и невидимый.

*Дважды.*

Иже боговидением иногда задних, моисеово лице прославивый Бог, * и тем богоначертанный закон послал, * неверующым Исраильтеским людем, * се прииде яко от египта, * от земли инородныя пришед, * во Христоименитый град новых людей, * божественным начертанием * первообразнаго его страшнаго образа: егоже лицем к лицу видети сподобляемии, славим.

Иже царствуяй тварию всею, * нищету вольную приемь, * обогащает божеством, * познавших его господьство. * темже и ко авгарю * богоначертанна писмена послав, * просящему спасения и здравия сему, * еже от подобия твоего зрака божественнаго. * егоже пришествие * радостно празднующе ныне, * возвеселимся верою, * просвещение почерпающе.

*Ины стихиры, глас з~:*

Господи, иже божеством вся исполняяй, благостию к человеком уединився, един от двою прошед от чистыя, невидимь сый виден был еси, зрака же плотскаго сотворяеши образ: егоже приимше, на нем покланяемся тебе яко владыце, содетеля познавше.

*Дважды.*

Господи, непостижимое смотрение, еже от века пронареченное, пришед назнаменуеши, и то уверяя писания ради, еже ко авгарю, твой показал еси мирови образ, исполнил еси всяческая радости. и ныне украшаеши (с. 329) венец царски, и устрояеши, и обновляеши паки нам образ: благословен еси, Cпасе, помилуй нас.

Господи, прославлена непостижимаго сошествия твоего дела, в вышних и земных видевше, вознесени быхом, тя, иже в недрех отчих, зрака обретохом образ твой, избавляемся от страстей его ради, оживляемся, Cпасе, змия строптиваго умерщвляем, чтущии тя на нем Владыку: благословен еси, Cпасе, помилуй нас.

*Слава, глас и~:*

Человеколюбче Владыко, велика твоего смотрения бездна: в роды бо родов твое благодетельствуя создание, пречистаго твоего лица зрак из\ъобразив, авгарю верному послал еси, возжелавшу тя видети, по божеству херувимы невидимаго. яко да твой образ зряще, нас ради воплощшагося, и пострадавшаго волею, к твоей любви распалаемся, юже на нас излиял еси, великия ради твоея милости.

*И ныне, глас тойже.*

Девичестии лицы днесь тайно одру Девы и матере окрест предстоят, и душы праведных обступивше царицу славят: ови убо яко дар девство, вместо мира приносят: ови же невещественное пение с добродетелию приносят. подобает бо матери божии яко царице, царскими добродетельми, светлосияющими дориноситися: с нимиже и мы житие чистое совнесше, изыдем к погребению сущия матере Бога нашего, пеньми и песньми духовными согласно ю ублажающе.

*Вход. Прокимен дне. Чтения три.*

*Втораго закона чтение.*

[Глава д~] Рече моисей к людем: ныне слыши, Исраилю, оправдания и судьбы, елика аз научу вас днесь творити, да живи будете, и сохраните и сотворите, яко сия (с. 330) премудрость ваша, и разум пред всеми языки, елицы аще услышат оправдания сия, и рекут: сии людие мудри и художни, и язык великий сей. Яко Господь, Бог наш есть во всех, иже аще того призовем. И ныне внемлите себе весь дом Исраилев, и сохраните душы своя зело, и не забудите вся словеса, яже видеша очи ваши, и да не отступят от сердец ваших во вся дни живота вашего. И приведосте сыны вашя, и сыны сынов ваших в день, в оньже стасте пред Господем богом в хориве, в день, в оньже рече Господь ко мне: собери в церковь люди, и да услышат глаголы моя, яко да навыкнут боятися мене во вся дни, елики поживут они на земли, и сыны своя да научат. И приступисте и стасте под горою, и гора горяше огнем даже до небесе, тма, сумрак и дым. И глагола Господь Бог к вам на горе от среды огня. Глас словес его вы слышасте, и подобия не видесте: но глас. И возвести вам завет свой, иже завеща вам творити. И мне завеща Господь во время оно, научити вас оправданием и судьбам, творити вам та на земли. Глагола Господь к вам на горе в хориве от среды огня.

*Втораго закона чтение.*

[Глава е~] Собра моисей вся люди Исраильтеския, и рече к ним: слыши, Исраилю, всех оправданий моих, и судеб моих, елико аз глаголю во уши вашя: во дни тыя научитеся им и сохранити я, и сотворити. Господь Бог завеща вам завет в хориве, не единым отцем вашым завеща Господь завет сей, но и вам: лицем к лицу глагола Господь в хориве из среды огня на горе. Аз же стоях между Господем и вами во время (с. 331) оно, возвестити вам глаголы господни, глаголя: аз есмь Бог твой, изведый тя из земли египетския, из дому работы, не суть бози ини разве мене: аз бо есмь Господь Бог твой ревнитель, творя милость тысящами любящым мя и хранящым заповеди моя. И бысть яко услышасте глас посреди огня, и гора горяше огнем, и приступисте ко мне вси, и рекосте: се показа Господь Бог наш нам славу свою, и глас слышахом посреди огня: в день он видехом: яко возглаголет Господь Бог к человеку, и жив будет, и ныне не умрет. Яко погубит ны огнь великий сей, аще приложим послушати глас Господа Бога нашего и еще, умрем: кая бо плоть, или кто слыша глас Бога глаголюща посреди огня, и жив будет; И слыша Господь Бог глас словес глаголющих ко мне, и рех к ним заповеди, оправдания и суды, елико заповеда вам Господь Бог: да убоитеся всех оправданий его, да милостив будет, и умножитеся на земли. Слыши, Исраилю, Господь Бог наш, Господь един есть. И возлюбиши Господа Бога твоего от всего помышления твоего, и от всего сердца твоего, и от всея души твоея, и от всея крепости твоея. И того убоишися, и тому единому послужиши, и к нему прилепишися, и именем его кленешися, и угодная ему сотвориши: да добро тебе будет.

*Царств третиих чтение.*

[Глава и~] Ста соломон пред лицем жертвенника господня, пред всем собором Исраилевым: и воздев руце свои на небо, и рече: Господи Боже Исраилев, несть Бог, якоже ты на небеси горе, и на земли доле. Аще бо небо и небо небесе не довлеют тебе: како дом сей, егоже создах имени твоему; обаче и призриши на молитву мою, (с. 332) Господи Боже Исраилев, услышати моления и молитву, еюже раб твой молится пред тобою к тебе днесь. Да будут очи твои отверсты на дом сей день и нощь, на место сие, о немже глаголал еси: будет имя мое тамо, еже услышати молитву, еюже молится раб твой на месте сем, во дни и нощи: И послушати мольбы раба твоего, и людей твоих Исраиля. И елика аще помолятся к тебе на месте сем, и ты услышиши на месте жилища твоего на небеси: и сотвориши, и милостив будеши им.

*На литии стихиры, глас а~:*

Приидите, верных совокупление, приидите, лик составим, в нарочитом празднице славнаго пренесения, богомужнаго образа спасова, и возопиим: благословен грядый во имя господне, образ и начертание первообразнаго. благослови нас твоим явлением и церковь соблюди от ереси, в нейже верно покланяемтися.

Монашеская множества днесь усердно соберитеся, на сретение образа, руками человеки создавшаго, добродетели тому вместо даров приносяще, поюще и глаголюще: да знаменается на нас свет лица твоего, Господи. того силою сохрани стадо твое, волки тяжкия отгоня, умирение подая вселенней и душам нашым велию милость.

Радуйся, царствующий граде, слава бо господня на тебе возсия, пришествием убруса, небес пространнейшаго: едеса бо не оставль, к тебе принесеся, действуя чудеса преславная, и прогоня дух лукавствия. воинству благочестивому на варвары подая крепость, стена же и забрало бывает, верою тому покланяющымся.

*Слава, и ныне, глас з~.*

Недр не отлучився отеческих, многомилостиве Господи, (с. 333) с человеки пожил еси, якоже подобаше, исполняя твоего человеколюбия, от веков тайну сокровенную, и немощь понес человеческую, непреложно в ню облекся, от приснодевы Богородицы: и пречистаго твоего зрака воображение нам на освящение оставил еси, уже к страсти вольней готовяся, слава многому твоему о нас милосердию.

*На стиховне стихиры, глас д~. Подобен:*
Дал еси знамение:

На гору вчера Владыка * возведе яже о петре, * пред ними преобразися, * являя божества светлость, и зари несозданныя: * и днесь нам показа свое воображение. * емуже покланяемся, * и любовию целуем, * славяще смотрение Иисуса человеколюбца * и Cпаса душ наших.

*Стих:*
Знаменася на нас свет лица твоего, Господи.

Падше поклонишася * на горе святей верховнии, * Владыку яко узреша, * зарю обнаживша божественныя светлости, * и ныне мы припадаем нерукотворенному образу, * паче солнца сияющу, * славяще даровавшаго нам сего на утешение, * Иисуса человеколюбца и Cпаса душ наших.

*Стих:*
Господи, во свете лица твоего пойдем, и о имени твоем возрадуемся во веки.

убелив очерневший человечь образ, создателю, * на фаворе показал еси, * петру и сыном громовым, * отемля сомнение еже о кресте и страсти, * и светлости наказуя * втораго твоего пришествия. * и ныне нас, человеколюбче, благослови, * и освяти озарением, Господи, * пречистаго твоего образа.

*Слава, глас з~:*

Господи, воплотился еси, якоже восхотел, изволил еси восприяти нищету нашу, и богатство благосердия показал еси, имже мя персть обожил еси. славим тя человеколюбче, смотрения образ видяще зрака (с. 334) твоего: сим невозбранно, еже во едем вход, Cпасе, даруй рабом твоим, презирая вся прегрешения.

*И ныне, глас и~: Леонта деспота:*

уверяя Иисус сын твой, Богородице, и Бог наш, два естества своя, яко убо человек умирает, и якоже Бог востает, и тя, Богомати, законом естества умрети благоизволи, да не неверным привидение мнится смотрение: прешла бо еси к небесней стране, небесная невесто, яко от чертога селения твоего от земли взята. освятися воздух восхождением твоим, яко просветися земля рождеством твоим: предпосылают апостоли, и ангели под\ъемлют. темже, погребше пречистое тело твое, и надгробное пение воспевше, ужасно зряху, и со страхом глаголаху: сия измена десницы вышняго, той бо посреди тебе, и не подвижешися. но, о многопетая Мати! не отступай, нас назирающи: мы бо людие твои, и овцы пажити твоея и имя твое призываем, просяще тебе ради спасения и велия милости.

*На благословении хлебов, тропарь, глас в~:*

Пречистому твоему образу:

*Дважды.*

*Писан на малей вечерни, и успения а~.*

*На утрени.*

*По а~-й стихологии седален, глас а~. Подобен:*
Гроб твой, Cпасе:

Благодать твоя, Cпасе, на нас излияся, видиму бывшу тебе, непостижиме, и прелести тма угасе: тем во свете лица твоего стопы нашя направи, да в заповедех твоих ходяще, тебе сподобимся узрети, свете неприступный.

*Дважды.*

*Слава, и ныне, глас тойже. Подобен:*
Камени запечатану:

Лик божественных апостол собрася, погребсти тя (с. 335) пречестно, Богородице всечистая: с нимиже и ангельстии чини воспеваху преставление твое, взывающе прехвально. с нимиже и мы любовию играюще, чистая, хвалу тебе приносим, гласы песненными вернии, и вопием: радуйся, предстательнице присночтущих тя.

*По в~-й стихологии седален, глас е~. Подобен:*
Собезначальное слово:

Собезначальный сын отцу и превечный, и невидимый существом, и неосязаемый, под летом быв за милость неизреченную описанныя плоти твоея, Владыко, нам остави сладкое из\ъображение на спасение душ наших.

*Дважды.*

*Слава, и ныне, глас д~. Подобен:*
удивися иосиф:

Зряще воистинну ангельская воинства преставление твое, пресвятая владычце чистая, благословенная всепетая Богородице, имуще волю рожденна из тебе, лик ученик собравшеся, с веселием ношаху честное в рай тело твое, Христа поюще живодавца суща во веки.

*Припев:*

Величаем тя, живодавче Христе, и почитаем пречистаго лица твоего преславное воображение.

*Ино величание:*

Величаем тя, живодавче Христе, и чтим образ твой святый, имже нас спасл еси от работы вражия.

*псалом избранный:*

Велий Господь и хвален зело. *Писан преображению.*

*По полиелеи седален, глас д~. Подобен:*
удивися иосиф:

Не ктому сетование на лице адамове, во адама облекшуся того создавшему, и лица подобием себе всем являющу, и к любви подвижущу, благочестивых составления, единогласно вопити: слава, человеколюбче, крайнему твоему схождению.

*Дважды.*
(с. 336)

*Слава, и ныне, глас и подобен тойже:*

*Возопий, Давиде:*
что сей праздник, егоже воспел еси древле в книзе псаломстей; яко дщерь богоотроковицу и Деву, преложи ю на оны обители Христос, иже из нея без семене рождся: и сего ради радуются матери и дщери, и невесты Христовы, вопиюще: радуйся преставившаяся к вышнему царствию.

*Степенна а~ антифон д~-го гласа. Прокимен:*
Господи, во свете лица твоего пойдем, и о имени твоем возрадуемся во веки. *Стих:*
Видеша вси концы земли спасение Бога нашего. *Евангелие луки, зачало м~и от полу. По н~-м псалме стихира, глас з~:*
Господи, воплотился еси, якоже восхотел: *Писана на стиховне.*

*Канон успения а~-го гласа, со ирмосом на з~: и образа два канона на и~.*

*Канон.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

Отверзем уста человецы, и язык уясним, в нарочитый день праздника нашего, явление божественнаго образа Христа Бога нашего светло славяще.

Свет превечный отча исполняя словеса, образноподобием плоти прежде виден бысть человеком: ныне же явися образом нерукотворенным, божественнаго воплощения свет облистая нам.

Сказати хотя свою благодать вышний, прият рабий образ нас ради, и на уверение естества человеческаго, зрака подобие верным днесь дарова.

*Богородичен:*

Сказание днесь воистинну богочеловечнаго твоего рождества (с. 337) познахом, тя чтуще, всечистая, сподоблени бывше видети зрака образ нерукотворенный рождшагося из тебе.

*Другий канон.*

*Глас з~. Песнь а~. Ирмос:*

Волною морскою, скрывшаго древле гонителя мучителя, под землею скрыша спасенных отроцы: но мы, яко отроковицы, Господеви поим: славно бо прославися.

Свыше благодать божественная, мир ныне земный озаряющи, своими даровании наполняет воспевающыя: Господеви поим, славно бо прославися.

Подобаше принестися к царствующему всеми грады, небесе и земли царя, образа начертанию: еже он воплощся самодельно омочи, царей Христолюбивых поспешеньми.

Богозарныя лучи исполняху, все уясняюще, и украшающе человеческое существо, от образа исходяще, егоже покрывают серафими славою Христовою.

*Богородичен:*

Возвращаема к земли, иже от земли, богоблагодатная, прелестию врага: на тя бо сошедшаго воплощши Бога паче ума, от земли вземши, к небеси вознесла еси.

*Катавасиа:*
Преукрашенная:

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя духовно утверди, в божественней твоей славе венцев славы сподоби.

Владыка сый по существу, соединився с рабы плотию, и наше детельствуя различно спасение, Христе, еже и ныне промышляя, своим образом виден был еси нами.

Едес честнейший град, честный божественный образ твой, иже твердый залог веры ради прият: царский же твой град, дар яко лучший приемлет ныне. (с. 338)

Живот впостасный ныне вкуси смерти плотския, еюже живот источил еси мертвым, востанием твоим, Христе: ныне же яко живота ходатая, зрака образ твой подал еси нам.

*Богородичен:*

Из тебе спасение, иже суть в мире, возсия прежде плотию, ныне же живот явися в мире верным, ходатайством твоим, светоносное пришествие прежде образнаго подобия Христова.

*Ин. Ирмос:*

Тебе на водах повесившаго всю землю неодержимо тварь видевши на лобнем висима, ужасом многим содрогашеся, несть свят, разве тебе, Господи, взывающи.

Тебе сотворшаго человека по образу первее, в оньже вообразися абие за милосердие, приемша воистинну подобие неизменное, со ангелы, Христе, славим.

Ты желающым благоприступен, ищущым же всем благопослушлив, щедре, за многую благостыню, еяже ради приближением, Владыко, красоте твоего рачения чудимся.

уставил еси местному князю желания, еже к тебе любовь, вкупе же и недуг, тихим твоим поданием, вседетельною державою твоею, видевшу тя, Cпасе, во из\ъображении.

*Богородичен:*

Место тя господне, всепетая, Давид преднаписа, хотящее явитися: иже бо никакоже вместимый, в твое чрево вместися, и облагается плотию вещною невещественный.

*Кондак успения, и икос.*

*Седален, глас д~. Подобен:*
Вознесыйся:

Сшедый с небесе за милосердие милости, благоутробне Cпасе, плоти твоея пресвятыя днесь пречистый зрак, граду чтущему тя, и людем Христоименитым сокровище подал еси, яко твердо всеоружие: от негоже почерпающе освящение, сего верою тепле приимем.

*Дважды.*
(с. 339)

*Слава, и ныне, подобен тойже:*

В руце сына твоего и Бога ныне предавши душу святую, ни тело же оставила еси во гробе: якоже бо прият жизнь всех, сице по смерти к животу преставльшися, Богородицу тя истинную ведущым источаеши живот вечный.

*Песнь д~. Ирмос:*

Неизследный божий совет, еже от Девы воплощения тебе вышняго, пророк аввакум усмотряя зовяше: слава силе твоей, Господи.

Плотоподобный божественный образ, плотию приближшагося человеком, прииде к новоизбранному Исраилю, яко из египта днесь, и просвещает концы.

Боговидения славы древле темно твоих задних сподобися моисей просив: новый же Исраиль лицем ныне в лице тя избавителя видит ясно.

Видите чудная вси людие, и духовно ныне возвеселитеся, Христа поюще даровавшаго нам, яко многоценное богатство, своего зрака воображение.

*Богородичен:*

Яко на облаце убо древле Христос явися на земли сущым, седя на твоею руку: ныне же напоследок людем чтущым тя, всечистая, божественным образом явися.

*Ин. Ирмос:*

На кресте твое божественное истощание провидя аввакум, ужасся вопияше: ты сильных пресекл еси державу, блаже, приобщаяся сущым во аде, яко всесилен.

Иже царским благолепием обложени ныне, иже от негоже царствовати учинишася, славяще, благолепное от подобия видение его приемлют.

Иже пророком жадаемый первее спасов зрак, людие (с. 340) зрят, всеми ублажаемый, в самодействии нерукотворне воображеный.

Князи вси и судии земли благословите Христа с первосвященники и святители днесь и со всеми людьми, иже того зрения сподобленнии.

*Богородичен:*

Присносущнаго тя матерь Христа человеком познавшым блаженство небесное испроси, иже твое неизреченное рождество верно песнословят.

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Восплещем днесь руками, и воскликнем хваления Господеви: се бо воистинну прииде, и явися вся озаряя верныя, божественным подобием чистыя плоти его.

Просветися днесь православных сонмище: еретический же полк да посрамится, покланяемь видя нерукотворенный образ, плотию нам избавителя предложшийся.

Тайна велика пришедшее торжество: свет бо лица господня мирови провозсия, благоустроенным образом, и богочертанными самаго руки божественными писаний, имиже укрепися прежде авгарь.

*Богородичен:*

Да каплют ныне свыше облацы земным сладость, ходатайством твоим, Дево: мир бо ущедри твой сын и Бог, рог верным спасения днесь дарова, свой божественный образ.

*Ин. Ирмос:*

К тебе утреннюю, милосердия ради себе истощившему непреложно, и до страстей безстрастно преклоншемуся, слове божий, мир подаждь ми падшему, человеколюбче.

Не в багрянице, не в червленице, ни в венце (с. 341) честне, божественнии венценосцы, но о Господе Бозе красящеся радуются. егоже доброту зряще украшаются.

На праведныя очи господни людей, и уши на молитву людей, благочестно мудрствующих, чтущым его подобие благолепия самописанное.

Ныне зряще неизменнаго Бога и Cпаса, и неизчертаемаго зрака вид, человеческое видети предстоят, яко одушевленну притекати и просветитися.

*Богородичен:*

Ни чистоту поколебавши чистым твоим рождеством, и Мати позналася еси, аще и матерское не под\ъяла: обоя бо на тебе, Богомати, совершаше божественное хотение.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

Мертвым живот возсия, слепым свет уже пришествова, немощным люте врачевство отверзеся, и всем спасение днесь приближися.

Странствует всяк разум, невещественна зрака видя божественный образ Христов воображен ныне ясно, и просвещение источая покланяющымся ему.

Путь Христов уготовим, и ныне осанна Христу зовуще: благословено божия славы имя, еже на образе божественне явльшееся сущым на земли.

*Богородичен:*

Знаемо явися странам, Богомати чистая, спасение, воображение Cпаса нашего рождшагося из тебе видети твоим ходатайством ныне сподобихомся.

*Ин. Ирмос:*

Ят бысть, но не удержан в персех китовых иона: (с. 342) твой бо образ нося, страдавшаго и погребению давшагося, яко от чертога от зверя изыде, приглашаше же кустодии, хранящии суетная и ложная, милость сию оставили есте.

Содержимыя вредом человеки, и подпадшыя в тление, не презре стерпети, содетелю и обновителю рода, но излияв себе вышний и явлься в подобие мое и смирение, назда премудре, доброту подав ми первообразную.

Неведущу о царствии твоем небеснем, к немуже нас благий, тленныя и долу лежащыя возведе, иже невещественными херувимы неприступен, сниде же ми до ада, твоего апостола авгарю царю, Христе, послал еси, таинство уверяюща.

Видев твоего, слове, и мудросте, всесильнаго отца, невидимаго Бога, неотступне прежде век, образа всечеловекозрачна, дивляшеся, Бога ведый, плоть и кровь и душу умну приемша тя, местный начальник.

*Богородичен:*

Неверием о божественней, сотворшим его, Дево, страшней заповеди, родоначальника безсмертна, всегубитель пременил есть: жизни же подателя сущым рождши, нетлением нас едина силою утвердила еси.

*Кондак, глас в~. Подобен:*
В молитвах:

Неизреченнаго и божественнаго твоего к человеком смотрения, неописанное слово отчее, и образ неписанный, и богописанный победителен, ведуще неложнаго твоего воплощения, почитаем того лобызающе.

*Икос:*

уверяя человеком Господь вочеловечения своего тайну ужасную, самописует богомужный свой образ на убрусе, и первообразное убо вознес от горы (с. 343) елеонския, на престоле спосаждает отчи, покланятися от безтелесных ангел, подобию же первообразнаго нам дарова покланятися: егоже об\ъемлюще душею же и сердцем, почитаем того лобызающе.

*Песнь з~. Ирмос:*

Не послужиша твари богомудрии, паче создавшаго, но огненное прещение мужески поправше, радовахуся, поюще: препетый отцев Господь и Бог, благословен еси.

Всяк град радуется празднуя верно с новым сионом: царь бо его кротко пришел есть не на жребяти, якоже прежде, на образе же, спасая верою поющыя: Боже, благословен еси.

Речь божественная безплотных исполнися, иже гласа господня услышавше прежде, ныне видехом обличие его, ясно просвещаеми светодательными сиянии того явления.

Веселятся с земными небесная, и срадуются всех святых множество. монаси и простии, богатии и убозии празднуют, явльшуся днесь божественному образу.

*Богородичен:*

Священницы в правду облецытеся, и вси преподобнии возрадуйтеся светло: се убо уготова светильник нам Христос, еже образа своего богодельное подобие, еже прият от Девы.

*Ин. Ирмос:*

Неизреченное чудо: в пещи избавивый преподобныя отроки из пламене во гробе мертв бездыханен полагается, во спасение нас поющих: избавителю Боже, благословен еси.

К боговидению очи уготовим, и достойно потщимся образ видети Христов всем честный, во спасение нам поющым: избавителю Боже, благословен еси.

Якоже на фаворскую гору возносими, восходными очесы ума зарю светлу в боговочеловечении Христове (с. 344) видяще, единоипостасне, в дву же естеству богословяще его во веки.

Празднующих и веселящихся, усердно же о Господе всех глас, пение наше да составится, и да исполнится согласно поющих: избавителю Боже благословен еси.

*Богородичен:*

В девства яко светла едина добротах, содетеля была еси питательница, скверну нашу всю очистила еси, богородительнице, сущую от греха вопиющих: Боже, благословен еси.

*Песнь и~. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

Совершен сый по существу Бог и человек виден бысть, совершенно спасая по обоему своя воистинну свойства: яко Бог бо человеческий образ уверяя, безплотне вообрази, егоже нам яко стену и покров даровал есть.

Вознеси рог, божий слове, исповедающих тя Бога и человека, и богоначертанному образу покланяющихся, имже живот вечный всем даровася верным, и упраздни поганская шатания, твоея неведущих божественныя силы.

Светится новая церковь, славы бо свет возсиял есть, плотоподобозрачное обличие Бога нашего: безплотное же украси, един якоже весть сам, лице свое просветив, на спасение людей Христоименитых.

*Богородичен:*

Всю освятил есть тварь, прежде от святаго твоего возсия чрева, Дево, но превозсиял есть того паче днесь, (с. 345) яко от незаходимых явльшуся, того божественному образу, от земли поганския преславно, дав на спасение верным людем и граду.

*Ин. Ирмос:*

Столп злобы богопротивныя божественнии отроцы обличиша: на Христа же шатающееся беззаконных соборище советует тщетная, убити поучается живот держащаго дланию. егоже вся тварь благословит, славящи во веки.

По божественному естеству, Cпасе, сый всем невидимь, по человеческому же, аще и видимь человек, писан без шаров, вообразив себе просвещением твоего лица самозримаго, твоего раба не лишил еси, поюща: благословите, вся дела господня, Господа.

Самоначертанное первообразное Cпаса из\ъображение подобозрачно, богодетельный образ зряще, иже всеми владящий избранный, со благоговением и честию, яко надеющиися нань покрываются и утверждаются.

Паче моисеа боговидца богописанныя скрижали приемшаго, возвеличился еси честный местоначальниче, прият честное послание божия слова, блажащее тя, благочестию веровавша, иже никакоже виде чудодействия.

*Богородичен:*

Во двою естеству несмесно, Богомати, едину впостась воплощеннаго от пречистых твоих кровей видяще, Бога же и человека исповедуем, тогоже от отца безлетна прежде век, безстрастно и неслиянно рожденна.

*Песнь ф~. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Радуйся тайно, божий Христолюбивый ныне великий (с. 346) граде: к тебе бо прииде царствуяй всею тварию, божественнаго ради обличия первообразнаго подобия, и тебе изволил есть избрати себе в жилище.

Поем Богу песнь благодарную, изволившему богатство превелико нам подати, стену необориму, и неблазненно утверждение, боговоображенный зрак божественныя плоти его: егоже чтуще вернии величаем.

О паче ума чудес твоих, Господи, яже сотворил еси нам на тя надеющымся. якоже бо имел еси неизреченно рождество, тако и странно всем показал еси воображение зрака твоего недоразумеваемое: егоже чтущыя ны избави от всякаго гнева.

*Богородичен:*

Высота воистинну, и глубина неизреченна твоея тайны, чистая: якоже бо изыде несказанно из тебе вышний, тако и виден бысть, днесь пришед к нам безплотным светом зрака его, плотию смешся вещи с земными.

*Ин. Ирмос:*

Честнейшую херувим, и славнейшую без\ сравнения серафим, без истления Бога слова рождшую, сущую Богородицу тя величаем.

Доброта недомыслима воистинну, красот краснейши паче естества, се зрится достойно желающым, притецем лица освящающе.

Стена и утверждение державно, оружие мирно, забрало необоримо, невредимо всеми хитростьми сопротивными, ограждение граду нашему даровася.

образе неизменный отечь, сияние славы присносущнаго света, печать вышняго, слове, сило и мудросте, тя богословствующым благопременитель буди.

*Богородичен:*

уставила еси поношение женам, взяла еси от (с. 347) человек, и потребила еси клятву, источила еси всем радость и благословение, Дево пречистая богородительнице.

*Светилен. Подобен:*
Жены услышите:

Свет невечерний Христе, просвети нас лица твоего зраком, и светлости святых сподоби, егда сядеши воздати комуждо по делом его, молитвами рождшия тя Богородицы.

*Дважды.*

*Слава, и ныне, успения. Подобен.*
Небо звездами:

Апостоли, от конец совокупльшеся зде, в гефсиманийстей веси погребите тело мое: и ты, сыне и Боже мой, приими дух мой.

*На хвалитех стихиры на д~, глас е~. Подобен:*
Радуйся:

Радуйся, пречестный образе, ангелы покланяемый, и адаму создательный, человеком возжеленный и бесом воистинну страшный: любве божия извещение, начертание сладкаго Иисуса, будущих благ обручение, великое сокровище вселенныя, никогдаже нищеты боящееся. даруй нам единомыслие, мир и велию милость.

*Дважды.*

Радуйся, божественный образе, егоже херувими обстоят, и серафими служат, и вся небесныя силы трепещут, всяка же тварь послушает, и бездны боятся: имже тма отгнана бысть, и диавол упразднися, и свободися адам от греховных уз, и евины утолишася слезы. даруй нам единомыслие, мир и велию милость.

Радуйся, царский образе, краснейшаго добротою паче всех сынов человеческих, Иисуса избавителя, плотию покрывшагося, и на взыскание пришедшаго, заблуждшаго волкохищнаго овчате, и на раму понесшаго, и отцу принесшаго крестом и кровию очищено, даруй вселенней единомыслие, мир и велию милость. (с. 348)

*Слава, глас д~:*

Да каплют облацы сладость, и горы да взыграются радостно, о преславных величиих Христа Бога нашего. вчера бо на фаворстей горе, свет облиста божества, уверяя учеников верховныя, моисеа же и илию со славою представи, того свидетельствующих законом обладающа, и живыми и мертвыми владяща. днесь посреди вселенныя, светозарное воображение возсия, уверяя всяческая, яко той есть вочеловечивыйся Бог наш, емуже вопием: слава, Христе, человеколюбию твоему.

*И ныне, глас а~:*

Подобаше самовидцем слова и слугам, и еже по плоти матере его успение видети, конечное елико на ней таинство: яко да не токмо еже от земли спасово восхождение узрят, но и рождшия его преставлению свидетельствуют. темже отвсюду божественною силою собравшеся, сиона достигоша, и на небо идущую предсылаху, вышшую херувим: ейже и мы с ними покланяемся, яко молящейся о душах наших.

*Славословие великое, и прочее, и отпуст.*

*На литургии, Блаженна успения, от канона а~- го гласа, песнь а~-я, на д~: и убруса, от канона д~-го гласа песнь з~, на д~. По входе тропарь убруса, и успения. Слава, кондак убруса: И ныне, кондак успения. Прокимен, глас д~:*
Воспойте Господеви песнь нову, яко дивна сотвори Господь. *Стих:*
Видеша вси концы земли спасение Бога нашего. *Апостол к колоссаем, зачало с~н: или к коринфяном, зачало ро~г. Аллилуиа, глас д~:*
Господи, во свете лица твоего пойдем: *Евангелие луки, зачало м~и, от полу. Причастен:*
Господи, во свете лица твоего пойдем, и о имени твоем возрадуемся во веки.

*<М\р>*
*Подобает ведати, яко аще случится попразднство*
(с. 349) *успения Богородицы, и нерукотвореннаго образа, в неделю, кроме храма.*

В субботу на малей вечерни, стихиры воскресны, и Богородицы по обычаю. На велицей вечерни, по кафисме, на Господи, воззвах, стихиры воскресны, г~: и праздника, г~: и образа д~. Слава, образа: И ныне, Богородичен а~-й гласа. Вход. На литии стихиры праздника, стиховна вечерняя того дне. Слава, образа: и ныне, праздника. глас е~: Воспойте людие: На стиховне стихиры воскресны: Слава, образа: И ныне, праздника. На благословении хлебов тропарь праздника дважды, и образа единожды. Аще несть бдения, по Ныне отпущаеши, тропарь воскресн. Слава, образа: И ныне, праздника. На повечерии по Достойне, кондак образа: Слава, и ныне, праздника.

На утрени, на Бог Господь, тропарь воскресн дважды. Слава, образа: И ныне, праздника. И прочее поем и до канона воскресно. Канон воскресн, со ирмосом на д~: и праздника на д~: и образа на з~. Катавасиа праздника: Преукрашенная: По г~-й песни кондак и икос праздника: и седален образа: Слава, и ныне, праздника. По з~-й песни кондак и икос образа. На ф~-й песни поем, Честнейшую: Светилен воскресн: Слава, образа: И ныне, праздника. На хвалитех стихиры воскресны д~, и образа д~, с припевы его. Слава, стихира евангельская. И ныне, Преблагословенна еси: и Славословие великое. Таже тропарь воскресн, и ектении, и отпуст, и оглашение, и исхождение в притвор и час а~. На часех же глаголем тропарь воскресн: Слава, образа: И ныне, Богородичен часов. По отче наш, кондак воскресн. На г~-м часе тропарь воскресн: Слава, праздника: И ныне, Богородичен часов. По отче наш, кондак образа. Такожде глаголем и на прочих часех тропарь воскресн: образа же и праздника тропарь и кондак пременяем.

На литургии, Блаженна гласа на д~: и праздника песнь а~, на (с. 350) д~: и образа песнь з~-я, на д~. По входе тропарь воскресн, и образа, и праздника. Кондак воскресн: Слава, образа: И ныне, праздника. Прокимен, апостол, аллилуиа, евангелие, и причастен воскресн, и образа.

[зри] *Аще случится попразднство успения Богородицы в субботу:*

Глаголем на Господи, воззвах, Слава, праздника: И ныне, Богородичен а~-й, настоящаго гласа. На утрени канон праздника на з~. И святаго на з~.

*<М\р>*
*Аще случится попразднство успения пресвятыя Богородицы в неделю, кроме праздника нерукотвореннаго образа:*

В субботу на малей вечерни стихиры воскресны, и Богородицы, по обычаю. На велицей вечерни, на Господи, воззвах, стихиры воскресны г~, и @восточенъ@{@Анатолиевъ@} а~: и праздника того дне на ряду г~: и минеи святаго г~. Слава, праздника, или святаго: И ныне, Богородичен а~-й гласа. Вход, прокимен дне: и ектении. На литии стихиры праздника, стиховна вечерняя, того дне. Слава, и ныне, праздника. На стиховне стихиры воскресны. Слава, святаго. Аще ли ни: Слава, и ныне, праздника. На благословении хлебов, тропарь, Богородице Дево, радуйся: дважды, и праздника единожды. И чтение во апостольских посланиих. На утрени, тропарь воскресн дважды: Слава, святаго. Аще ли ни: Слава, и ныне, праздника. По кафисмах седальны воскресны, с богородичны их, и чтение во евангелии толковом. Таже непорочны: и тропари, Ангельский собор: и впакои гласа, и чтение. Степенна, и прокимен гласа. Евангелие воскресное. Воскресение Христово: и псалом н~. И прочее воскресно. Канон воскресн, со ирмосом на д~: и Богородицы на в~: и праздника на д~: и святаго на д~. Катавасиа праздника. По г~ песни кондак и икос праздника, или святаго, и седален: Слава, и ныне, праздника. По з~ песни кондак воскресн, и икос. На ф~-й песни поем: Честнейшую: Светилен воскресн: (с. 351) Слава, святаго. Аще ли ни: Слава, и ныне, праздника. На хвалитех стихиры воскресны д~: и праздника д~: стиховна того дне, со Славным, с припевы праздника. Слава, стихира евангельская, И ныне: Преблагословенна еси: По Славословии тропарь воскресн точию, и ектении, и отпуст, и оглашение. И исхождение в притвор, и час а~. На а~-м часе тропарь воскресн: Слава, праздника: И ныне, Богородичен часов. По отче наш, кондак праздника: и конечный отпуст. На г~-м часе тропарь воскресн: Слава, святаго: Аще ли ни: Слава, праздника. По трисвятом, кондак праздника, и воскресн, глаголем пременяюще.

На литургии блаженна гласа на з~: и праздника, от канона песнь рядовую, на д~. По входе тропарь воскресн, и праздника, и храма святаго, и святаго, аще есть. Таже кондак воскресн, и храма святаго, или святыя. Слава, святаго, аще есть: аще ли ни: Слава, храма святаго: И ныне, праздника. Прокимен, воскресн гласа, и праздника. Апостол, аллилуиа, и евангелие дне. Причастен: Хвалите Господа с небес: и праздника. Аще имать святый апостол и евангелие, тогда поем прокимен воскресн гласа, и святаго: апостол, и евангелие дне, и святаго. Причастен: Хвалите Господа с небес: и святаго.

