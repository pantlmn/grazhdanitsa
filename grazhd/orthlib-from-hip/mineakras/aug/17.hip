<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 351)

*Месяца тогоже в з~и-й день.*

*Святаго мученика мирона.*

*На*
Господи, воззвах, *стихиры праздника, глас д~. Подобен:*
Званный свыше:

Юже жизнь, Богородице, заченшая, * умираеши законом естества, * и преходиши от земли к небесным, * манием воплощшагося * от пречистых и божественных кровей (с. 352) твоих. * темже от конец тебе вси предсташа, * богогласнии апостоли тя погребсти, * песненно тебе вещающе: * одушевленный престоле всех царя, * и честныя святыни ковчеже, * радуйся, едина рождшая * Cпаса душ наших.

Света чистейшаго приятелища, * светильницы, разоршии нощь многобожную, * спасовы апостоли, * облак божественный, * из негоже незаходимый свет возсия, * егда духом преставлену тя от мирских * уведеша, благословенная, * к премирней радости * облаком преидоша, * исходными песньми тя проводивше * ко гробу живоносному, * Богородице, упование наше.

Да празднует тварь молебно, * всех царица * к царству мысленному прейде * сц\сртвовати царствующему * всею тварию. * еяже ради разрушися адово царство, * и мы от земли вознесохомся, * и со ангелы жити сподобихомся. * еяже успением собрася * мысленное естество все, * патриарси, пророцы * и с мученики апостоли.

*Стихиры святаго, глас в~. Подобен:*
Егда от древа:

Егда безбожное разжжение всяку попаляше страну, преблаженне, тогда разжжеся теплотою духа, от Девы богоотроковицы проповедал еси слова в плоть облекшася за благость. тем и огня и мук претерпел еси лютая томления, силою укрепляемь благодати.

Егда злоименитый враг тщашеся ласканьми украсти твою мысль, тогда мужеством удобряемь, сопротивился еси тверде, и претерпел еси болезни, к неболезненному покою приводящыя тя, мучениче достохвальне мироне, небесному царствию и вечному наслаждению.

Егда волуями жилами тя враг бияше, строгании непрестанными изнуряя, мучениче, плоть твою священную, ко Христу взирал еси подвигоположнику, руку тебе (с. 353) простирающу божественныя силы. темже, скончав течение, улучил еси почести велики, мироне страдальче предоблий.

*Слава, и ныне, глас тойже. Самогласен:*

Яже небес вышшая сущи, и херувим славнейшая, и всея твари честнейша, яже премногия ради чистоты, присносущнаго существа приятелище бывши, в сыновне руце днесь всесвятую предает душу, и с нею исполняются всяческая радости, и нам дарует велию милость.

*На стиховне стихиры самогласны, глас в~. Подобен:*
Доме евфрафов:

Песньми твое честное, * и богоприятное тело, * провождающе божественнии * апостоли, вопияху: * где ныне отходиши, владычце;

*Стих:*
Воскресни, Господи, в покой твой, ты и кивот святыни твоея.

Приидите, земнороднии, * составим лик, * исходное вопиюще * на преставление Богородицы днесь.

*Стих:*
Клятся Господь Давиду истиною, и не отвержется ея.

Земля убо твоим погребением * благословися, Дево: * воздух же восхождением * освятися странным, * законом умерши естества.

*Слава, и ныне, глас тойже. Самогласен:*

Всенепорочная невеста, и Мати благоволения отча, яже Богу пронареченная во свое ему жилище, неслитнаго соединения, днесь пречистую душу творцу и Богу предает: юже безплотных силы боголепно под\ъемлют, и к животу преставляется, сущая Мати живота, свеща неприступнаго света, спасение верных, и упование душ наших.

*Тропарь праздника, глас а~:*

В рождестве девство сохранила еси, во успении мира не оставила еси, Богородице. преставилася еси к животу, Мати сущи живота, и молитвами твоими избавляеши от смерти душы нашя. (с. 354)

*На утрени, по а~-й стихологии седален, глас г~.*

*Подобен:*
Красоте девства:

В небесная мысленная твоя душа, в рай чистое твое тело преставися, от тли, пренепорочная, в место светло: сего ради воздаст беззаконным Господи, лесть бо соделаша честному твоему телу. темже со апостолы вопием: радуйся, благодатная.

*Слава, и ныне, тойже:*

*По в~-й стихологии седален, глас д~. Подобен:*
удивися иосиф:

В руце нас ради вочеловечшагося из тебе, предавши душу, яко зиждителю твоему и Богу, к жизни нетленней преставилася еси. темже тя честно ублажаем, едину чистую и нескверную, Богородицу вси истинно исповедающе, взываем: Христа моли к немуже преставилася еси, спасти душы нашя.

*Слава, и ныне, тойже.*

*Канон праздника, со ирмосом на и~. Кир иоанна дамаскина.*

*Глас а~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся, светло торжествуя, и воспою радуяся тоя успение.

Девы отроковицы с мариамиею пророчицею песнь исходную ныне воскликните: Дева бо и едина Богомати ко приятию небесному преставляется.

Достойно яко одушевленное тя небо, прияша небесная, пречистая, божественная селения: и предста светло украшена, яко невеста всенепорочная, царю и Богу.

*Канон святаго, на д~, егоже краегранесие:*

Пою, мироне, твою миродохновенную благодать. *Иосиф.*

*Глас в~. Песнь а~. Ирмос:*

Грядите, людие, поим песнь Христу Богу, раздельшему море, и наставльшему люди, яже изведе из\ работы египетския, яко прославися. (с. 355)

Хвалу Богу, в памяти ликующе страдальца мирона, днесь воспоем, укрепльшему сего, державу погубити борца.

Дар сам себе благодетелю принесл еси, и священно возложение, и добро заколение, и благовонну жертву, законно пострадав, мучениче многострадальне.

Яко мудр, яко чист храм, славне, от Девы возсиявшаго, устремившагося возмутити божественное стадо, душетленнаго волка отгнал еси.

*Богородичен:*

Едина Бога неискусобрачно родила еси, егоже страстотерпцы мученицы исповедавше нам уподобльшася, упраздниша прелесть, чистая владычце.

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя, духовно утверди, в божественней памяти твоей венцев славы сподоби.

*От*
мертвых чресл произведшися, естеством подобна, чистая, исхождение разреши: рождши же сущую жизнь, к жизни преставися божественней и впостасней.

Лик богословов от конец, свыше же ангел множества к сиону идяху, всесильным мановением, достодолжно, владычце, твоему погребению служаще.

*Ин. Ирмос:*

На камени мя веры утвердив, разширил еси уста моя на враги моя, возвеселибося дух мой, внегда пети: несть свят, якоже Бог наш, и несть праведен, паче тебе, Господи.

Возвысив твое желание сердечное ко Господу, на крест вознесшемуся, вознесен был еси, преславне, на древе стружемь, усердно же вопия: яко несть праведен паче тебе, Господи. (с. 356)

Глагол твоих стрелами острыми пронзил еси мучителя в сердце, доблий воине царя Христа, всехвальне, и поя глаголал еси: несть праведен паче тебе, Господи.

Яко утро, яко день возсияв, разорил еси мрак неведения, просветил еси поющыя всегда, мироне многострадальне: ты еси Бог наш, и несть праведен паче тебе, Господи.

*Богородичен:*

Недугующую безбожием тварь всю, Бога рождши исцелителя, Дево, исцелила еси преславно. темже благодаряще взываем ти: несть пречисты паче тебе, владычце.

*Кондак святаго, глас д~. Подобен:*
Вознесыйся:

Измлада Христа возлюбив, преславне, и того соблюдая божественныя заповеди, к тому притекл еси весь цел, мироне всечестне, и со ангелы молишися прилежно. проси всем почитающым память твою оставления грехов.

*Седален, глас а~. Подобен:*
Гроб твой, Cпасе:

огнедохновенно показался еси благовоние, страданием обоневаеши наша тезоименно сердца, мучеников украшение, и верных удобрение. темже днесь всесвятую твою память празднующе, освящаемся вси любовию чтущии тя.

*Слава, и ныне, глас и подобен тойже:*

Всечестный лик премудрых апостол, собрася чудно, погребсти славно тело твое пречистое, Богородице всепетая: с нимиже воспеша и ангел множество, преставление твое честно хваляще, еже верою празднуем.

*Песнь д~. Ирмос:*

Неизследный божий совет, еже от Девы воплощения тебе вышняго, пророк аввакум усмотряя, зовяше: слава силе твоей, Господи. (с. 357)

Чудо бяше зрети, небо всех царя одушевленное, испражднения преходящее земная, яко чудна дела твоя. слава силе твоей, Господи.

Аще и непостижный сея плод, имже небеса быша, погребение прият волею, яко мертв: како погребения отвержется, неискусобрачно рождшая;

В преставлении твоем, Мати божия, пространнейшее тело твое и богоприятное, ангельская воинства священными крилы, трепетом и радостию покрываху.

*Ин. Ирмос:*

Пою тя, слухом бо, Господи, услышах и ужасохся: до мене бо идеши, мене ищя заблуждшаго. тем многое твое снизхождение, еже на мя, прославляю, многомилостиве.

Спаса и Бога и Господа возсиявшаго от Девы, исповедуя, славне, посреди судища, мучителей шатание терпением смирил еси, и многобожие потребил еси.

Никакоже устрашився стружемь и биемь, доблемудренне, ангелы удивил еси зрящыя твое терпение: имже враги безплотныя погубив, победоносен мученик был еси.

Сый божественныя росы исполнен, прошел еси доблемудренно огненную пещь, зримь в ней, мироне мудре, со ангелы радующся, и никакоже, блаженне, опаляемь.

*Богородичен:*

Велие и страшное таинство рождества твоего удивляет всяк, чистая, ум: яко Бог вочеловечитися из тебе благостию изволи, во спасение мира и наздание.

*Песнь е~. Ирмос:*

ужасошася всяческая о честнем успении твоем: ты бо, неискусобрачная Дево, от земли, преставилася еси к вечным обителем, и к безконечней жизни, всем воспевающым тя спасение подавающая. (с. 358)

Да возгласят трубы богословов днесь: язык же многовещанный человеческий ныне да восхвалит: да огласит же воздух, безмерным сияя светом: ангели да поют пречистыя Девы успение.

Сосуд подобаше избранный, пением ти весь удивляемь, девице, исходен, весь освящен Богу, всем богоприятен, и сей истинно являемый, Богородице всепетая.

*Ин. Ирмос:*

Просвещение во тме лежащих, спасение отчаянных, Христе Cпасе мой, к тебе утренюю, царю мира, просвети мя сиянием твоим: иного бо, разве тебе, бога не знаю.

Богозарная и светоносная твоя память, святаго духа силою в весь мир простираема, просвещением благочестия озаряет сию чтущыя, и доблести твоя возвещающыя.

Юношски горькая томления претерпел еси, яко безплотен, доблий мучениче: одираеме бо коже терпел еси, якоже иному страждущу, славне, силою невидимою яве укрепляемь.

Миро твоя искапаше болезни, мучениче, благовонно, всяк смрад отгоня безбожия, Христову же святую церковь благовонствуя присно, верно тя и~ любовию яве блажащую.

*Богородичен:*

О нас из тебе воплощеннаго неизглаголанным словом, пречистая, моли, благословенная, яко да избавимся видимых всех и невидимых враг, всенепорочная, тя Богородицу присно исповедающии.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим. (с. 359)

Из тебе жизнь возсия, ключи девства не рушивши: како убо пречистое и живоначальное твое тело искушения смерти бысть причастно;

Жизни бывши храм, жизнь присносущную улучила еси: смертию бо к животу преминула еси, яже жизнь рождши воипостасную.

*Ин. Ирмос:*

Ко Господу от кита иона возопи: ты мя возведи из глубины ада, молюся, да яко избавителю во гласе хваления, истины же духом пожру тебе.

Кроплением твоих кровей священных, потопил еси демонския полки, воине доблий: и венец нося, к Богу востекл еси, победоносец быв изряден.

Видевше твое лице просветившееся мучители, божественными светлостьми, страстотерпче, удивишася, не познавше же Бога, тму прияша, в вечную муку отсылаеми.

Повелением суроваго мучителя, терпел еси кожи отятие, паче естества, достохвальне, показав еже к Богу чистое твое желание, и присное, всеблаженне, воззрение.

*Богородичен:*

Законы в тебе обновляются, Дево, естества: паче бо естества, естеством непостижимаго, Бога еммануила преславно родила еси, в наше верных порождение.

*Кондак праздника глас, в~:*

В молитвах неусыпающую Богородицу, и в предстательствах непреложное упование, гроб и умерщвление не удержаста: якоже бо живота матерь, к животу престави, во утробу вселивыйся приснодевственную.

*Икос:*

Огради моя помышления Христе мой, ибо стену мира воспети дерзаю, чистую матерь твою, на столпе глагол укрепи мя, и в тяжких мыслех заступи мя: ты (с. 360) бо взывающым, и просящым верою, моления исполняеши. ты мне убо даруй язык доброречив, и помысл непостыден: всякое бо даяние сияния от тебе низпосылается, светоподателю, во утробу вселивыйся приснодевственную.

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Юношы и девы, Девыя же и Богоматере память чтуще, старцы и монаси, царие и судии пойте: отец наших Господи и Боже, благословен еси.

Да вострубят трубою духовною горы небесныя. да радуются холми, и да играют божественнии апостоли: царица к сыну преставляется, с ним царствующи.

Всесвященное преставление, божественныя твоея и нетленныя матере, премирныя вышних сил совокупи чины, веселитися с сущими на земли тебе поющими: Боже, благословен еси.

*Ин. Ирмос:*

образу златому, на поле деире служиму, трие твои отроцы небрегоша безбожнаго веления, посреде же огня ввержени, орошаеми пояху: благословен еси, Боже отец наших.

ум твой светло распаляемь, мудре, божественным желанием радовашеся и веселяшеся посреди пламене стоящу тебе, якоже трием юношам, с нимиже верно взывал еси: благословен еси, Боже отец наших.

Зряще в пламени стояща тя, мудре, посреди ангел, зраком неизглаголанным блистающа, зрители удивишася, и к пению преложшеся, владыце взываху: благословен еси, Боже отец наших.

умом чистым стоя со умными поеши ангелы, посреди пещи радуяся, преблагаго Господа, якоже (с. 361) обуздающа пламень, и поюща тя спасающа: благословен еси, Боже отец наших.

*Богородичен:*

Вместилище божие, и палата красна, и божественный престол, на немже седе, уготова всем седение небесное, явилася еси, пречистая Дево. сего ради взываем: благословенная, яже Бога плотию рождшая.

*Песнь и~. Ирмос:*

отроки благочестивыя в пещи рождество Богородичо спасло есть: тогда убо образуемое, ныне же действуемое, вселенную всю воздвизает пети тебе: Господа пойте, дела, и превозносите его во вся веки.

Память твою, чистая Дево, начала же и власти и силы, ангели, архангели, престоли, господьства, херувими славят, и страшнии серафими: человеческий же род поем и превозносим во вся веки.

Иже странно вселивыйся, Богородице, в чистое чрево твое воплощаемь, сей всесвященный дух твой прием, у себе упокои: яко должник сын. темже тя поем, Дево, и превозносим во вся веки.

О выше ума чудес приснодевы же и Богоматере! во гроб бо всельшися, показа рай, емуже предстояще днесь, радующеся поем: Господа пойте дела, и превозносите его во вся веки.

*Ин. Ирмос:*

В пещи отрочестей прообразил еси иногда твою матерь, Господи, образ же сия из огня из\ъимаше, неопально входящыя: юже поем явльшуюся тобою концем днесь, и превозносим во вся веки.

Непобедима зря безумный мучитель, тя доблемудренне, егда ремение крояще даже до самых костей, приложи ногтьми терзати тя, язвами нестерпимыми уязвився неисцельно. (с. 362)

Глагол божий с небесе, во услышание всего народа, мучениче, принесеся тебе, мироне, ко онем тя призывающь неизреченным покоищем, славне, и ангельским красным ликостоянием.

Стоял еси якоже даниил посреди зверей, стыдящихся блаженныя страсти, и подвигов твоих, преблаженне, неизчетнаго величества, живым же гласом твоим заступаемых.

*Богородичен:*

устрелен стрелою врага, душу до конца уязвих, и неисцельно стражду: яже Cпаса Христа неизреченно рождши, пренепорочная, исцели мя и спаси, упование ненадеждных.

*Песнь ф~. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное преставление Богоматере, и да вопиет: радуйся, всеблаженная Богородице, чистая приснодево.

Приидите в сион, на божественную и тучную гору живаго Бога, возрадуемся, Богородицу зряще: к зело бо лучшей и божественней сени, яко матерь, сию во святая святых Христос престави.

Приидите, вернии, ко гробу приступим божия матере, и об\ъимем сердцы и устнами, очесы и лицем чисто прикасающеся, и почерпающе исцелений независтныя дары от источника приснотекущаго.

Приими от нас песнь исходную, Мати живаго Бога, и светоносною твоею и божественною осени благодатию, воинству победительная, Христолюбным людем мир, оставление поющым, и душам спасение подающи.

*Ин. Ирмос:*

*От*
Бога Бога слова, неизреченною мудростию пришедшаго обновити адама, ядию в тление падшаго люте, от святыя Девы (с. 363) неизреченно воплотившагося нас ради, вернии единомудренно песньми величаем.

Да будущую славу и несказанную доброту, Христа подвигоположника видети сподобишися доблественне, прекланяеши выю, и приемлеши мечное усечение, и радости мученик исполняеши божественныя полки.

Якоже сладкодохновенное миро, достохвальне мироне, благовонствующее сердца верных, достохвальная память твоя желающым наста, в нейже торжествующих нас благовония божественнаго твоими молитвами исполни.

Твоими ахаиа хвалится пеленами и страдании, доблий господень страдальче: множае же красится кизик, многострадальное тело держа, яко богатство истинное, и источник исцелений, и недугов очистилище.

Святых всех, избранный в вышних, мати градов сион мысленный, первенец, якоже пишет, красная церковь, яко мученика о нас молящася, тя имать мучеников верх.

*Богородичен:*

Глас вопием ти вси ангелов, Дево, палато, и престоле божий, радуйся, еюже сподобихомся небеснаго царствия, древле отриновеннии тлением, и доброту первую несмысленно погубившии.

*Светилен праздника. Подобен:*
учеником зрящым:

*От*
земли на небеса преставльшися, твоего наследия, чистая, не остави: роди Христианстии утверди, языки укроти, и пролей мир в концы мира.

*Слава, и ныне, тойже.*

*На стиховне стихира, глас з~. Подобен:*
Тридневен:

Глаголом божественнаго гавриила последующе, * радуйся, тебе зовем, чистая. * ты убо пресвятая и Мати (с. 364) господня, * к сему преставльшися, * поминай о воспевающих тя.

*Стих:*
Воскресни, Господи, в покой твой, ты, и кивот святыни твоея.

Неизмерная премудрость божия, * храм себе паче ума, Богородице, созда * из тебе духом святым: * и ныне тя к невещественным селением * престави, всепетая.

*Стих:*
Клятся Господь Давиду истиною, и не отвержется ея.

Раб ныне прихожду к тебе матери всех Бога, от всяческих избавитися напастей моляся. но, о богородительнице, царствующи с сыном твоим, Христианский род сохраняй.

*Слава, и ныне, глас г~:*

Приидите, вси концы земнии, честное преставление Богоматере восхвалим: в руце бо сына душу непорочную положи. темже святым успением ея мир оживотворися: во псалмех и пениих и песнех духовных, со безплотными и апостолы празднует светло.

*На литургии блаженна праздника, песнь г~, обою канонов, со ирмосом на з~.*

