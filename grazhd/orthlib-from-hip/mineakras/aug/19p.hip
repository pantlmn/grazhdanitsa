<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 669)

*Месяца августа в ф~и-й день.*

*Празднование пресвятей владычце нашей Богородице и приснодеве Марии ради иконы ея, именуемыя донская.*

*На велицей вечерни.*
Блажен муж. *а~-й антифон.*

*На*
Господи воззвах: *стихиры, глас а~:*

Приидите, верных собори, преславное избавление града москвы воспразднуем, се бо полчища вражеская, яко потоцы воды быстротекущия, на прилежащыя веси устремишася, и множество добрых воинов душы своя положиша. о, чудо преславное, о, сила молитвы Богоматере течение неукротимое иконою преграждается и в бегство обращается, людие сия видеша, радостию исполнишася и вопияху Богородице: радуйся, победо непобедимая.

Веселится днесь светло славнейший град москва и обитель твоя, Богородице, яко чудотворную икону твою тамо прославила еси чудесы божественными, заступление твое державное ею показавши и агаряны победивши, да вси благодарственно вопием ти. радуйся, благодатная, Господь с тобою и тобою с нами во спасение душ наших. (с. 670)

Дивна дела твоя, Господи, пречистую матерь твою церкви даровал еси: безпомощным скорую послушницу, беззащитным избавительницу крепкую, без\ъответным теплое ходатайство, пристанище обуреваемым, погибшым взыскание, предстоящи бо тебе, всех владыце, молится непрестанно о всех нас.

Дивное величие твое исповемы, пресвятая Дево: взору веры предстоиши, яко гора величайшая добродетелей, лучами солнца правды, Христа, озаренная, чистотою девства присно блистающая, живоносную воду благодати святаго духа преиз\ъобильно изливающая на всех, с верою и любовию к тебе притекающих.

*Слава, и ныне, глас д~:*

Гряди, гряди, Богородице, избавление носящи от сопротивных, воевода еси полку святителей, яко тобою сына божия познахом, воевода еси полку мучеников, яко пред\ крестом стоявшая, тебе же самой оружие сердце пройде, воевода еси полку преподобных, яко приснодева, чистотою ангелы превозшедшая, темже и нас защити, едина заступнице преблагословенная.

*Вход. Прокимен дне и чтения богородичная.*

*Бытия чтение (глава к~и):*

Изыде иаков от студенца клятвеннаго, и иде в харран. и обрете место, и спа тамо: зайде бо солнце. и взят от камения места того, и положи возглавие себе, и спа на месте оном. и сон (с. 671) виде: и се лествица утверждена на земли, еяже глава досязаше до небес, и ангели божии восхождаху и низхождаху по ней. Господь же утверждашеся на ней, и рече: аз Бог авраамов отца твоего и Бог исааков, не бойся: земля, идеже ты спиши на ней, тебе дам ю, и семени твоему и будет семя твое яко песок земный, и распространится на море, и ливу, и север, и на востоки: и возблагословятся о тебе вся колена земная, и о семени твоем. и се аз с тобою сохраняяй тя на всяком пути, аможе аще пойдеши, и возвращу тя в землю сию: яко не имам тебе оставити, дондеже сотворити ми вся, елика глаголах тебе. и воста иаков от сна своего, и рече: яко есть Господь на месте сем, аз же не ведех. и убояся, и рече: яко страшно место сие: несть сие, но дом божий, и сия врата небесная.

*Пророчества иезекиилева чтение (главы м~г и м~д):*

Тако глаголет Господь: будет от дне осмаго и прочее сотворят иереи на олтари всесожжения вашего и яже спасения вашего: и прииму вы, глаголет адонаи Господь. и обрати мя на путь врат святых внешних, зрящих на востоки: и сия бяху затворенна. и рече Господь ко мне: врата сия затворенна будут, и не отверзутся, и никтоже пройдет сквозе их: яко Господь Бог Исраилев пройдет ими, и будут затворенна. яко игумен сядет в них снести хлеб: по пути еламских врат внидет, и по пути его изыдет. и введе мя по пути врат (с. 672) святых сущих к северу, прямо храму: и видех, и се исполнь славы храм Господень.

*Притчей чтение (глава ф~):*

Премудрость созда себе дом и утверди столпов седмь. закла своя жертвенная, и раствори в чаше своей вино, и уготова свою трапезу. посла своя рабы, созывающи с высоким проповеданием на чашу, глаголющи: иже есть безумен, да уклонится ко мне. и требующым ума рече: приидите, ядите мой хлеб и пийте вино, еже растворих вам. оставите безумие и живи будете. и взыщите разума, да поживете, и исправите разум в ведении. наказуяй злыя приимет себе безчестие, обличаяй нечестиваго опорочит себе, обличение бо нечестивому раны ему. не обличай злых, да не возненавидят тебе, обличай премудра, и возлюбит тя. даждь премудрому вину, и премудрший будет. сказуй праведному, и приложит приимати. начало премудрости страх Господень, и совет святых разум. разумети бо закон помысла есть благаго: сим бо образом многое поживеши время, и приложатся тебе лета живота.

*На литии стихиры, глас в~:*

Осуждения избави, пресвятая богоневесто, и лютых прегрешений смиренную мою душу, и смерти измени молитвами твоими, и даруй оправдание получити в день испытания, еже получиша святых собори: покаянием очищена мя прежде конца покажи и слезными излиянии. (с. 673)

Слезы покаяния, яко миро многоценное, в чистый плат со тщанием собираеши, заступнице, да егда страшному суду грешная душа предстанет, плат сей, слезами исполненный, на весы божия правосудия возложиши, да не имущей, чим грехи покрыти, милосердие божие приклониши и адския муки молением крепким свободиши, кающихся прибежище.

*Слава, и ныне, глас тойже:*

Слезами радости паче жемчуга икона твоя, Дево, украшается, множество плачущих нечаянную радость обретают, грешницы от внезапныя смерти избавляются, молитвами твоими, всещедрая.

*На стиховне стихиры, глас и~:*

Славное иконы твоея на поле брани пришествие, Богородице непорочная, песнословим здесь и твое державное нам заступление от нашествия агарян достойно празднуем, яко бо, Мати сущи живота, от напрасныя смерти неповинных избавила еси и грады и веси от огня и меча сохранила еси, путеводительнице неложная нашего спасения.

*Стих:*
Помяну имя твое во всяком роде и роде.

*О,*
преславнаго чудесе! о, божественнаго к нам грешным долготерпения, яко нашедшым на землю нашу лютым врагом и вере зело поругаемей, непостижимое возмездие от иконы совершается. зрите убо, людие российстии, колико может молитва Девы пречистыя, како древних чудес подобие днесь нам является, како страх смерти на враги (с. 674) обращается, беззащитный же град, вопли жен оглашаемый, веселием и радостию внезапу исполняется. слава тебе, заступнице наша благая и скорая.

*Стих:*
Слыши, дщи, и виждь, и приклони ухо твое.

Что тя наречем, пречистая; реку ли тиху и многоводну, яко скорбми изсушенная сердца наша благодатию напояеши, стену ли необориму Христовы церкве, стража ли града неусыпна, яко спасаеши от враг видимых и невидимых; темже, от напастей внезапных избавляемии, возопиим владычце: радуйся, всемилостивая, надежды верных не посрамляющая.

*Слава, и ныне, глас д~:*

Преславная днесь совершаются, возбранная воевода и царица небесная грядет сама на супостаты и чудотворную икону, яко щит несокрушим, противу злочестивых поставляет, страхом велиим и смятением полчища вражия поражает, в бегство неудержимое обращает, спасающи от огня и лютых град и чада своя.

*Тропарь, глас д~:*

Заступнице верных преблагая и скорая, пречистая Богородице Дево молим тя пред\ святым и чудотворным образом твоим, да якоже древле от него заступление твое граду москве даровала еси, тако и ныне нас от всяких бед и напастей милостивно избави и спаси душы нашя, яко милосердая.

*На утрени.*

*На*
Бог Господь: *тропари по уставу.*

*По а~-м стихословии седален, глас а~:*
(с. 675)

Твоего милосердия сподобившеся, Богородице Дево, благодарственная тебе приносим, зраку пречистаго лица твоего молящеся и Давидски вопиюще: ты еси гора усыренная и колесница божественная, носящая Cпаса душ наших.

*Слава, и ныне, праздника.*

*По в~-м стихословии седален, глас д~:*

Бездну благоутробия рождшая, Дево, источник милости нам источаеши, к тебе верою прибегающым, явилася бо еси спасение душ наших.

*Слава, и ныне, праздника.*

*Величание:*

Величаем тя, пресвятая Дево, и чтим образ твой святый, имже дивную победу на агаряны православным даровала еси.

*Ино величание:*

Величаем тя, пресвятая Дево, и чтим образ твой святый, имже заступление дивное граду твоему даровала еси.

*По полиелеи седален, глас а~:*

Радуйся, благодатная Богородице Дево, предстательство и прибежище рода Христианскаго, из\ тебе возсия солнце правды, Христос Бог наш, и веселится богохранимый град москва, восприем чудотворную твою икону и превечнаго твоего младенца, подающаго нам велию милость.

*Слава, и ныне, праздника.*

*Таже степенна, а~-й антифон д~-го гласа. Прокимен, глас д~:*
Помяну имя твое во всяком роде и роде. (с. 676) *Стих:*
Слыши дщи и виждь и приклони ухо твое. Всякое дыхание: *Евангелие луки, зачало д~.*

*По н~-м псалме стихиры, глас з~:*

Знамение победное видевше, восхвалим возбранную горних сил воеводу, всемощную заступницу. образ твой чудный чтим, пресвятая Дево, имже скорое заступление твое получаем, покров бо еси наш, дивную силу онаго издревле ведуще, имя твое призываем. приидите, вси вернии, поклонимся образу донския божия матере, град бо наш от огня и меча защищает. возблагодарим же и Владыку Господа и честному кресту его поклонимся, сим бо побеждаем враги нашя, зле нам досаждающыя.

*Канон, глас д~.*

*Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою, радуяся, тоя чудеса.

Отверзи слух мой, богоизбранная Дево, во еже разумети словеса откровения и познати путь спасения, да веру иму твердую избавителю Богу и воспою предивное его о нас промышление.

Отверзи, душе моя, очи веры, и узриши многая благодеяния божия матере, во дни тяжких обстояний отечеству нашему издревле являемая, и воспой, радующися, милостивое тоя заступление.

Немощных здравие, разслабленных исцеление, обидимых защищение, от насилия и злобы спасение, скорбных в нуждах помощнице, не престай молитися о чтущих тя. (с. 677)

Познай, душе моя, силу честнаго и животворящаго креста Господи, сим бо присно побеждаем полки враг видимых и невидимых, молитвами Богородицы и всех святых, в земли российстей просиявших.

Грозное божественное прещение врази разумеша пришествием чудотворнаго образа твоего, небесная царице, страхом бо одержимии, в бегство внезапное обратишася, силою свыше гонимии.

Глас хвалы и благодарения приносим ти, владычце, и покланяемся пречистому образу твоему, имже многажды на агаряны победу даровала еси и рог наш вознесла еси, защитнице скорая рода Христианскаго.

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя, духовно утверди, в божественней твоей славе, венцев славы сподоби.

Житейскими попечении и сластьми искушаемии, тебе, источнику тишины и богомыслия, песни приносим: утоли жажду духовную, ум наш к небу возведи, превышшая горних сил.

ума моего просвещение, воли слабыя укрепление, сердца унылаго радование ты еси, преблагословенная, молю тя усердно: вся силы души моея обнови.

Слава тебе, всенепорочная, любящым тя девам неот\ъемлемое сокровище, целомудрия источниче, небесныя сладости откровение, уныния и печали (с. 678) истребление, смиренных и боголюбцев венчание и постников удобрение.

Изглади грехопадения юности, приими покаяние старости моея, царице небесная, се бо от чрева матере моея даже доныне враг не отступает, не попусти мя творити похоти его, но узы греховныя разреши и помилуй мя.

Како умолю тя, богоневесто, усты злословия исполненными, или кую песнь вознесу, совестию обличаемь; возмогу ли познати истину, лжи сослужитель, сосуд гнева божия сый; но жизнодательнице, страстьми умерщвленную душу мою оживи.

Врагу лютому подступающу, многое множество старцев и жен простирают ти немощнеи руце с воплем крепким: прииди, Мати милосердия, прииди, от лютыя смерти избавляющая, ускори спасти град и люди твоя.

*Впакои, глас и~:*

Блажим тя, вси роди, Богородице Дево, в тя бо невместимый Христос Бог наш вместитися благоволи. блажени есмы и мы, предстательство тя имуще, день бо и нощь молишися о нас, и роди Христианстии твоими молитвами утверждаются. тем воспевающе вопием ти: радуйся, благодатная, Господь с тобою.

*Песнь д~. Ирмос:*

Седяй в славе на престоле божества во облаце легце, прииде Иисус пребожественный, нетленною дланию, и спасе зовущыя: слава, Христе, силе твоей. (с. 679)

*О,*
великая сила слез! О, незлобие Владыки! за мене, падшаго, сам страждет! ты же, Богомати, у креста сына своего стоявшая, неизследную глубину божия снизхождения нам покажи и неосужденно причаститися святых и страшных таин сподоби.

Мати чада злонравнаго побеждается сердоболием и не может его презрети, темже паче ты, благоутробная, преукрашенное жилище божия снизхождения, мене, последнейшаго, не оставляеши и друг друга тяготы носити нас научаеши.

Облистай мя светом божественнаго лика твоего, отрадо моя пречистая, да ночная вознесу ти моления, услыши воздыхания немолчная и памятию смертною от прелести греха спаси.

Плачет старость моя, лишися бо сынов и дщерей, несть опоры в жизни одиноцей, но буди мне столп и крепость, свобождение печалей, благая утешительнице, и до конца дний моих сохрани мя от зла.

Неизреченною силою благодати возбрани скверным помыслом, обуревающым мя, Дево чистая, запрети им, и далече отгони, и божественных песнопений делателя мя сотвори, да неленостно послужу Богу моему.

Воинств благопоспешение, борцев мужество, храбрых споборнице, воеводо возбранная, молим тя крепость оружию нашему даровати, да низложены будут востающии на ны, тобою бо победы воздвижутся. (с. 680)

*Песнь е~. Ирмос:*

ужасошася всяческая о божественней славе твоей, ты бо неискусобрачная Дево, имела еси во утробе над\ всеми Бога и родила еси безлетнаго сына, всем воспевающым тя, мир подавающая.

Прамати ева, в раю согрешивши, мук рождения содела мя причастну, но ты, благодатная, неболезненно Христа рождшая, чадородия ради душу мою спаси.

Яко цвет сельный, явися чадо мое в мир скорбей и дыханием смерти уже опалися, но по слову господню воспою: блаженно детство, ибо царство небесное наследит, ты же, владычце, прекращение воздыханий, сама, якоже веси, скорбь мою облегчи.

очи твои светлеи с любовию на нищих призирают, и рука всегда сиротам и вдовицам простерта, славим неусыпное о них ходатайство, и образ твой честный лобызающе, просим: не отврати лица твоего от нас, в нужде ожесточенных.

Тайны грех моих обличение ужасает мя, пречистая, но ничтоже возможно утаити от всевидящаго ока, се прибегаю к твоему милосердию, даждь ми силу к покаянию и твоими молитвами покрый мою наготу.

Гнев, ревнование и злоба в души моей гордей и тщеславней гнездятся, сам падаю и падших осуждати дерзаю, к тебе прибегох, обуреваемых спасительнице, страстей моих смрадное море изсуши.

ужасает мя день суда божия, Господу бо ведома вся помышления, не надеюся на добрая дела моя, (с. 681) несть бо тех у мене, но прошу молитв твоих, грешных споручнице.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

Окаянную мою душу, влекомую лукавыми страстьми, свободи из\ плена, падших востание, радуется бо Владыка твоему о грешных предстательству, прошения твоя, яко сын, исполняяй.

Воздыхания тяжкая слышиши, преблагословенная, скорбь сердца моего ведущи, миро утешения и вино веселия возлей на раны душевныя, мрак уныния прогоняющи.

Помышляю труды подвижников: пост непрестанный, слезы сокрушения, молитвы всенощныя, послушание нелицемерное, терпение поношений, ужасаюся, Мати судии праведнаго, моему нерадению о спасении, от сна безчувствия мя пробуди.

Сущии во аде не могут Господа молити, ты же, всемощная предстательнице, яко Мати, дерзновение к сыну имаши, молим тя о сродницех наших и всех преставльшихся, испроси им грехов разрешение.

В смертный час слышу глас Господа, пророком вещающь: пред\ъостави ми чад твоих, аз поддержу и препитаю сирых твоих. и ты, Мати божия, буди чадом моим прибежище в день скорби.

На поли брани смерть царствует, ты же, владычце, верным воином молитвою матере жизнь сохраняеши, (с. 682) убиенных же душы в царство света незаходимаго вселяеши и тако от вечныя смерти избавляеши.

*Кондак, глас и~:*

Взбранной воеводе победительная, яко избавльшеся от злых, благодарственная восписуем ти раби твои, Богородице, но яко имущая державу непобедимую, от всяких нас бед свободи, да зовем ти: радуйся, невесто неневестная.

*Икос:*

Ангел предстатель с небесе послан бысть рещи Богородице: радуйся! и со безплотным гласом воплощаема тя зря, Господи, ужасашеся и стояше, зовый к ней таковая: радуйся, еюже радость возсияет: радуйся, еюже клятва исчезнет. радуйся, падшаго адама воззвание: радуйся, слез евиных избавление. радуйся, высото неудобовосходимая человеческими помыслы: радуйся, глубино неудобозримая и ангельскима очима. радуйся, яко еси царево седалище: радуйся, яко носиши носящаго вся. радуйся, звездо являющая солнце: радуйся, утробо божественнаго воплощения. радуйся, еюже обновляется тварь: радуйся, еюже покланяемся творцу Радуйся, невесто неневестная.

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Аще вся веси, Бога же не веси, ничтоже веси, ищущым мудрости вития возвещает. о Мати божия! неизследимая глубина божиих откровений (с. 683) тобою явися, просвети мой ум, во еже Господа искупителя познати, Бога отец наших.

Чего ради оскверняются путие грешника; отвещает пророк Давид: того ради, яко несть Бога пред\ ним. открой очи мои омраченнеи, чистая, да познаю вездесущие творца всяческих, Бога отец наших.

*Вижду покаяние Давидово:*
во вретище облекается, душу постом смиряет, питие плачем покаяния растворяет, полунощи встает на молитву, моя же молитва богом отвергается, понеже не являю трудов, ни подвигов, имже мя, благодатная, научи.

Небесных сил царице, разсей облаки печали, смятения и бурю помыслов укроти, даруй ми дух сокрушения и смирения, да из\ глубины сердца моего принесу чистую молитву Богу отец наших.

Сердце услаждается, егда благодать твоя является, мир, умиление и слезы раждаются, о Дево, радосте моя неизреченная, не презри мя, ожесточеннаго, но сама посети, да мук томления избавит мя Бог отец наших.

Никтоже избавит мя от смерти, ни родителие, ни чада, не спасет дар, ниже приношение, знаемии проводят токмо до гроба, греси же мои останутся, услыши, милосердая, вопль мой, да спасет мя огня вечнаго Бог отец наших.

*Песнь и~. Ирмос:*

отроки благочестивыя в пещи рождество Богородичо спасло есть: тогда убо образуемое, ныне же действуемое, вселенную всю (с. 684) воздвизает пети тебе: Господа пойте, дела, и превозносите его во вся веки.

Возраст юности и жажда наслаждения пленяют мою душу, благодатная, но к вечному блаженству и славе святых обрати моя помышления, да славословлю Господа моего и превознесу его во вся веки.

Волны неверия и скорбей лютых покрывают мою душу, но слышу глас Господа, глаголюща: маловерный, почто усумнился еси; к тебе прибегох, Мати божия, спаси мя и чада моя, в тебе бо утверждение веры имамы, да превозносим Господа творца во веки.

Чревоугодию, нечистоте служу прилежно, за обиды местию воздаю, обличаемь, гневаюся напрасно, злословлю не оказавших ми помощи, сам же немощных презираю, о споручнице грешных, яви долготерпение и от греха свободи мя во веки.

Невозможно малою слезою великия скверны омыти и огнь геенский угасити, о всемилостивая Мати, вижду ожесточение мое и молюся ти: даждь ми слезы покаяния, да убелю одеяние души моея.

С мольбою неотступною, надеждою крепкою припадаю ти, державная владычце: зриши врага лютаго приближение, услыши в слезах притекших, востани скоро, и яко благая, защити, да славлю тя, Мати Бога моего, во веки.

Плачь мой в радость обрати и сетование в веселие, Мати милосердия, и гордыя замыслы враг (с. 685) моих сокруши, да благословит тя всяк язык и всяка плоть отныне и до века.

*Песнь ф~. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Призри на нищету душевную и всякую горечь услади, непостыдная надеждо наша, скорбящих ободрение, плачущих скорое утешение, неистощима бо сокровища твоя, и радующися, даеши я всем, помощи требующым.

Вкусите и видите, яко благ Господь, за любовию бо следует Господа познание. о трапезо таинственных дарований! сподоби мя неосужденно животворящих таин причащатися, во очищение грехов моих.

Пред\ иконою твоею, зри, владычце, житейское море волнуется, спаси погибающих в волнах неверия и злобою истощенных, волною твоего милосердия изнеси на брег спасения, да зовут ти: радуйся, от вечныя смерти избавление.

Самомнением ослеплен, навыкох укоряти брата моего, како сообщу свет ближнему, тмою лжи покрыт сый, даруй ми, о Мати света, зрети моя прегрешения и брата моего согрешения терпети и с любовию исправляти.

Аггел смерти нападе на мя, презирает моления, плачу не внемлет, разлучает мя безжалостно со чады, влечет мя насильно. о Богомати, с сыном (с. 686) твоим крестныя муки разделившая, матернюю скорбь о ближних утоли.

Землю российскую в достояние себе избравшая и утвердившая нас во благочестии, под\ покровом твоим соблюди, всепетая, образом твоим честным от всех напастей сохрани, да зовем ти: радуйся, всемилостивая, в напастех скорая заступнице.

*Светилен:*

Торжествуем днесь, правовернии, во храме твоем, владычце, и ты, пречистая, приими любовию приносимыя тебе песни благодарственныя.

*На хвалитех стихиры, глас е~:*

*Подобен:*
Радуйся:

Красуйся, страно российская, радуйся и веселися, граде москва, се бо святая и чудотворная Богоматере икона от донских предел чудес зарями возсия и бысть нам во спасение от нашествия иноплеменных и иных враг, видимых и невидимых, и от всякия напасти.

Радуйся, земле российская, торжествуй и веселися, всечестный град москва, се образ Богородицы с поля брани грядет к тебе, се радость победы милостию божиею возвещается, тма убо скорби твоея ныне отгоняется, людие сладкое приемлют утешение, воспойте, священницы, воспойте песни хвалебныя, величия Богоматере достойныя, припадем, вернии, к владычце всех, да пребудут покров и милость ея над\ нами во веки. (с. 687)

Красуйся, златоглавый чудный град москва, радуйся и веселися, обителе донская, се бо шествует к тебе икона божия матере, руками верных, яко знамение победное, носима, блистанием зрака своего враги прогоняющи, чадом же подающи живот и велию милость.

*Слава, и ныне, глас в~:*

Грядите, Христоименитии людие, праздник честен составим и песнми радостными воспоем преславную матерь божию, яко от иконы ея святыя, нарицаемыя донския, заступление граду москве явися, темже поем тебе, владычце, песни хвалебныя, яко заступнице российския земли и ходатаице нашего спасения.

*Славословие великое. Ектении. И отпуст.*

*На литургии служба вся Богородице.*

*Молитва.*

О всемилостивая Мати, пречистая Дево Богородице! ты еси свет ума моего, радость сердца моего, сила воли моея. услыши и приими моление мое. призри на язвы души и тела моего, обогатихся страстми, обнищах смирением. исполнен есмь студа за злая дела и трепещу суда божия. греси юности, забвеннии и утаеннии греси отягчают совесть мою. омый мя струями слезными, сними бремя тяжкое, греховное, да сотворю плоды достойныя покаяния. тернием скорбей усыпан есть путь мой. вем, яко правда божия наказует мя. умоли милосердие божие о мне, призри на слезы моя и исправи и спаси мя и чада моя, буди ми сокровище веры и (с. 688) хранилище благочестия. даруй несокрушимое терпение в бедах, от веры проистекающее, отыми дух праздности, уныния, любоначалия. изгони гнев, зависть, памятозлобие, нечистоту, леность, сими и большими пороки недугует душа моя. примири враждующыя, оправдай оклеветанныя. просвети нас светом сына твоего и даждь нам глаголати слово истины, твердое в правде, мирное любве ради, растворенное благоразумием. посети в болезнех и печалех сущих, да вси, под\ державным покровом твоим сохраняеми, безбедно царствия небеснаго достигнем, хвалу воздавающе за вся человеколюбцу Богу. аминь.

