<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 434)

*Месяца тогоже в к~в-й день.*

*Святаго мученика агафоника, и иже с ним.*

*В сей же день поется служба и святаго луппа.*

*На*
Господи, воззвах, *стихиры агафоника, глас д~.*

*Подобен:*
Дал еси знамение:

Первую благость * и паче ума красоту ищя, агафониче, * радуяся пошел еси, * к предлежащым доблественне подвигом. * и сплется со врагом: * мужески о землю разразил еси, * и победы светел исплел (с. 435) еси венец, * моля человеколюбца * о воспевающих тя.

Мудростию украшен, * слово животочно источил еси, * обращая несмысленныя: * обличая мучителя, * многобожия бурю утишая, * утвердил еси верныя * пребывати в божией благодати. * темже лютая претерпев опаления, * к вышнему царству венценосец востекл еси.

Кровию каплей, * терпеливаго твоего страдания, * владыце предстал еси жертва благовонна, * чисто заколение, * благоприятен дар, священно приношение, * и священие совершенно непорочно. * темже молитвами твоими * церковное исполнение в мире соблюди, * страдальче агафониче.

*Ины стихиры святаго луппа, глас и подобен тойже:*

Лупп блаженный * безбожия растопи лед тяжкий * теплотою божественнаго духа: * и усечен быв мечем, * исцелений струи источает, * и душы истаявшыя орошает благодатию. * того восхвалим яко молитвенника нашего изрядна, * и тепла заступника, * благочестно, мучениколюбцы.

Еллинская чтилища * глубине вод предал еси, * и безбожных удивил еси зрящих чудеса, * твоею, всеблаженне, творима верою. * посреди их стоя, * баню божественную свыше прият, * Богу тя величающу, яко присномученика, * и добля адаманта, * страстотерпче многострадальне.

Искушающе посещи тя врази, * друг друга посецаху, * и стрелы пущающе, * друг друга уязвляху, * страстоносче луппе: * и претерти мняще, древу приложиша язву, * омрачени, блаженне, суще: * соблюдаше бо тя Господи, * егоже ради пострадати изволил еси, * молитвенниче о душах наших, ангелов собеседниче.

*Слава, глас а~. Анатолиево:*

Тезоименне назвался еси благия победы (с. 436) тезоименит, агафониче многострадальне: божественным бо желанием уязвився, идольския лести и мучительския отвергся, к жизни некончаемей преславно прешел еси. темже в славней твоей памяти, дерзновение имый к Богу, моли спастися душам нашым.

*И ныне, глас тойже:*

Подобаше самовидцем слова и слугам, и еже по плоти матере его успение видети, конечное елико на ней таинство: яко да не токмо еже от земли спасово восхождение узрят, но и рождшия его преставлению свидетельствуют. темже отвсюду божественною силою собравшеся, сиона достигоша, и на небо идущую предсылаху, вышшую херувим: ейже и мы с ними покланяемся, яко молящейся о душах наших.

*На стиховне стихиры праздника, глас и~.*

*Подобен: О*
преславнаго чудесе!

О преславнаго чудесе! * яже Бога плотию неискусомужно рождши, * и Дева пребывши, * от жития преставляется: * и привременныя жизни отходящи, * к нестареемей преложися. * темже стекаются на облацех днесь, * Христовы ученицы и апостоли, * к погребению ея.

*Стих:*
Воскресни, Господи, в покой твой, ты, и кивот святыни твоея.

Днесь светло торжество, * благопременимся вси, * со ангелы славяще * честное преставление матере Бога нашего: * святую бо и светоносную душу * предавши в руце сына, * с ним совокупляется в жизни присносущней, * духовно всегда молящи о нас прилежно.

*Стих:*
Клятся Господь Давиду истиною, и не отвержется ея.

Приидите, мысленно, * предварим гефсиманию честную, и святый дом славнаго телесе * матере Бога нашего. * со (с. 437) апостолы благоухаемся, * и со ангелы песнословим: * едина бо бысть радость днесь, * сущым на земли и на небеси, * во успении ея.

*Слава, глас тойже. Самогласен:*

Тезоименно звание прием благих сокровищ, храм себе освятил еси, мучениче агафониче, за всех царя в муках законно подвигся, лютаго врага низложил еси силу, и победы взем почесть, венценосец в вышних Богу предстоиши: егоже и молити не престай о чтущих тя, мучеников удобрение.

*И ныне, праздника, глас тойже:*

уверяя Иисус сын твой, Богородице, и Бог наш, два естества своя, яко убо человек умирает, и якоже Бог востает. и тя, Богомати, законом естества умрети благоизволи, да не неверным привидение мнится смотрение. прешла бо еси к небесней стране, небесная невесто, яко от чертога селения твоего от земли взята. освятися воздух восхождением твоим, яко просветися земля рождеством твоим: предпосылают апостоли, и ангели под\ъемлют. темже, погребше пречистое тело твое и надгробное пение воспевше, ужасно зряху и со страхом глаголаху: сия измена десницы вышняго, той бо посреди тебе, и не подвижешися. но, о многопетая Мати, не отступай нас назирающи: мы бо людие твои, и овцы пажити твоея, и имя твое призываем, просяще тебе ради спасения и велия милости.

*Тропарь, глас д~:*

Мученицы твои, Господи, во страданиих своих венцы прияша нетленныя от тебе Бога нашего: имуще бо крепость твою, мучителей низложиша, сокрушиша и демонов немощныя дерзости. тех молитвами спаси душы нашя. (с. 438)

*Слава, и ныне, тропарь праздника, глас а~:*

В рождестве девство сохранила еси, во успении мира не оставила еси, Богородице. преставилася еси к животу, Мати сущи живота: и молитвами твоими избавляеши от смерти душы нашя.

*На утрени, по а~-й стихологии седален, глас д~.*

*Подобен:*
удивися иосиф:

Пространнейши небес явльшися на земли, яко рождши плотию всех содетеля, ныне в самая небеса от земли преставилася еси, праведных же душы зряще тя, ангельстии же лицы смотряюще, яко царице хвалу достойно всегда тебе приносят. темже молящи не престай о воспевающих тя.

*Слава, и ныне, тойже.*

*По в~-й стихологии седален, глас тойже. Подобен:*
Скоро предвари:

Твое празднуем успение, пречистая, в неже прииде, из тебе воплотивыйся Христос Бог наш, со славою неизреченною, прияти твой дух. тем аще и преставилася еси, но нас, Богородице, молитвами твоими не престай посещающи поющих тя.

*Слава, и ныне, тойже.*

*Канон праздника со ирмосом на з~, кир космы.*

*Глас а~. Песнь а~. Ирмос:*

Преукрашенная божественною славою, священная и славная, Дево, память твоя, вся собра к веселию верныя, начинающей мариаме, с лики и тимпаны, твоему поющыя единородному: славно яко прославися.

Да провождают невещественнии чинове небошественное в сион божественное тело твое, внезапу же стекшеся апостол множество от конец, Богородице, тебе предсташа абие: с нимиже, чистая, твою честную, Дево, память славим.

Победныя почести взяла еси на естество, чистая, (с. 439) Бога рождши: обаче же подобящися творцу твоему и сыну, паче естества повинуешися естественным законом: темже умерши, с сыном востаеши вечнующи.

*И святых два канона, на и~.*

*Канон святаго агафоника. Творение иосифово.*

*Глас а~. Песнь а~. Ирмос:*

Песнь победную поим вси Богу, сотворшему дивная чудеса мышцею высокою, и спасшему Исраиля, яко прославися.

ублажи, святе, озлобленную душу мою страстьми, благ быв благаго Бога подражатель: и слово даждь, честную славити память твою.

Знаемь ведущему вся, мучениче, был еси, богодохновенне: и сего воплощение пред языки проповедал еси, плотския не убоявся смерти.

Возставил еси словом твоим падшыя: и возстания общники показал еси, и светлости вечныя благочестно, мучениче пребогате.

*Богородичен:*

Чудес превыше велие чудо, чистая, рождества твоего зрится: раждаеши бо в подобии плоти бывша Христа, кроме преложения и смешения.

*Канон святаго луппа. Творение иосифово.*

*Глас д~. Песнь а~. Ирмос:*

Тристаты крепкия, рождейся от Девы, безстрастия во глубине души тричастное потопи, молюся: да тебе, яко в тимпане, во умерщвлении телесе победное воспою пение.

Поющу светлую и светоносную твою память, воине Христов, доблий страдальче, душу мою озари сияньми невечерними, озаряемь присно, и божественному свету предстоя.

В мученическия вшед мужески подвиги, исповедал (с. 440) еси Бога явльшася на земли, и естество обоживша, премудре, человеческое, и боги потребил еси еллинския силою духовною.

Вод животных исполнив сердце, якоже божественная река, струи, премудре, прелести изсушил еси: верою же мысли человеков напоил еси, прозябающыя плод небесный.

*Богородичен:*

Яко утро благолепно от боку возсияла еси, Иисуса просвещение всех и Бога, неискусобрачная владычце, нощь многобожия потребльша, и сиянии невечерними мир просвещающа.

*Песнь г~. Ирмос:*

Содетельная и содержительная всех божия мудросте и сило, непреклонну, недвижиму церковь утверди, Христе: един бо еси свят, во святых почиваяй.

Жену тя мертвенну, но паче естества и матерь божию видевше, всенепорочная, славнии апостоли, ужасно прикасахуся руками славою облистающей, яко богоприятное селение видяще.

Постиже руце досадительныя дерзаго, усечением суд нанес, Богу сохраншу честь, одушевленному кивоту, славою божества, в немже слово плоть бысть.

*Ин. Ирмос:*

Да утвердится сердце мое в воли твоей, Христе Боже, иже над водами небо утверждей второе, и основавый на водах землю, всесильне.

Суемудренный ласкании тя лестно украсти надеяшеся, осуетися же его суетное мудрование, утверждену тебе на камени неложныя, мучениче, веры.

Преплыв пучину ран, и болезней телесе правлением Христовым, мучениче агафониче, устремился еси к пристанищем мысленным радуяся. (с. 441)

Сечения и терзания телесе на мя да приидут днесь, мечи, и сковрады, и огнь, и зверие, и смерть, не убоюся, вопиял еси, страдальче агафониче.

*Богородичен:*

По естеству неописанный воображся из тебе, наше описание плотски прият, владычце, в существах и хотениих сугубых познаваемь.

*Ин. Ирмос:*

Яко неплоды роди от язык церковь, и многое в чадех изнеможе сонмище, чудному Богу нашему возопиим: свят еси, Господи.

утвердився духа непобедимою силою, к подвигом, мучениче, возшел еси мужески, и прелести шатание упразднил еси, луппе всеблаженне.

Разумев тя свидетеля Христовых страданий свирепый гонитель, ласкании твой помысл прельстити надеяшеся, солгася же обаче вселукавый.

Якоже цевница духом вседетельным ударяема, возглашал еси пред мучители радостно песнь божественнаго разума, усладил еси верою притекающыя.

*Богородичен:*

Бог посреди тебе вселься, якоже весть, девства ключа не поколеба, чистая, на недвижимем же камени веры вся утверди.

*Кондак мученика, глас а~. Подобен:*
Лик ангельский:

Звание благое стяжав, богомудре, мужей лукавых отвратился еси веры, не убоявся мук, агафониче славне: темже благим был еси наследник, и приял еси со страждущими с тобою достойныя венцы.

*Икос:*

Благаго и человеколюбца моли, агафониче всемудре, ублажити озлобление моего сердца, и даровати ми (с. 442) слово, еже достойно пети твоя подвиги, еже пострадал еси по вере Христа Бога нашего, како всюду сматряеши, якоже пастырь, мучениче, и волки отгнав, наставил еси стадо твое к земли истинней, вопия со дерзновением: яко овцы вменихомся заколения. темже умрем, да приимем нетленныя венцы.

*Седален, глас и~. Подобен:*
Премудрости:

Кровей твоих струями мысленнаго фараона удавив с вои его, славне, к земли прешел еси, идеже кротцыи живут, и мученицы вси, нетления венец прием, досточудне. темже источаеши верным исцеления, и уставляеши страсти, и отгоняеши духи лукавыя, страдальче агафониче: моли Христа Бога, грехов оставление подати чтущым любовию святую память твою.

*Слава, луппа, глас а~. Подобен:*
Гроб твой:

Страданием просветився яко злато в пещи, облистал еси, мудре, целений зарю, и тму отгнал еси демонов благодатию. темже вси святую твою память празднуем, богоблаженне луппе, мучеников похвало.

*И ныне, праздника, глас тойже. Подобен:*
Камени запечатану:

Лик божественных апостол собрася погребсти тя пречестно, Богородице всечистая: с нимиже и ангельстии чини воспеваху преставление твое, взывающе прехвально. с нимиже и мы любовию играюще, чистая, хвалу тебе приносим, гласы песненными вернии, и вопием: радуйся, предстательнице присночтущих тя.

*Песнь д~. Ирмос:*

Речи пророков и гадания воплощение проявиша от Девы твое, Христе: сияние блистания твоего во свет языков изыдет, и возгласит тебе бездна с веселием: силе твоей слава, человеколюбче.

Видите людие и чудитеся: гора бо святая, и (с. 443) явственная Богу, в небесныя обители превышше вземлется, небо земное в небесное и нетленное селение вселяемо.

Жизни присносущныя и лучшия смерть твоя бысть прехождение, чистая, от привременныя к божественней воистинну и непреходимей, преставляя тя, чистая, в веселии сына зрети твоего и Господа.

Взяшася двери небесныя, и ангели воспеша: и прият Христос девства своея матере сосуд: херувими под\ъяша тя с веселием, серафими же славят радующеся.

*Ин. Ирмос:*

Духом провидя, пророче аввакуме, словесе воплощение, проповедал еси, вопия: внегда приближитися летом, познаешися, внегда приити времени, покажешися. слава силе твоей, Господи.

Вшел еси в мученическое судилище, мудре, оружием божественныя веры светло оградився: сплется же со врагом, державно сего победив покорил еси под нозе твои, мучениче страдальче агафониче.

Мудростию твоих словес, и дел священных божественными показании, устрашил еси враги, надеющыяся терпеливное ума твоего победити, и к прелести привлещи, мучениче Христов агафониче.

огнем всесожег любве божественныя твой ум славне, огня супостат не устрашился еси, но возжег якоже угль, безбожия запалил еси хврастие, мучениче священне агафониче.

*Богородичен:*

На хребтех ездяй, чистая, херувимских, воплощся яко человек из тебе боголепно, во твоих об\ъятиях седит якоже младенц, и младенствует, младоумнаго древле бывша спасаяй первозданнаго.

*Ин. Ирмос:*

Седяй в славе на престоле божества, во облаце легце прииде (с. 444) Иисус пребожественный, нетленною дланию, и спасе зовущыя: слава, Христе, силе твоей.

Превозшед человеческия немощи, блаженне, земныя пределы, терпел еси раны палицами биемь, жезл силы нося спасительный, преславный луппе, крест Бога нашего.

Надеявся якоже гора на Господа, пребыл еси, страстотерпче луппе, божественною помощию непоколебимь, темже сокрушения удов твоих претерпел еси, возвышаемь к небеси божественным желанием.

Исполнен веры сый, и премудрости и благодати, посреде беззаконнующих слово божие исповедал еси: пущаемых же стрел небрегл еси, упраждняемых силою Христовою, приближитися тебе.

*Богородичен:*

На тебе, якоже дождь, премудрости бездна Иисус сниде, едину чисту тя обрет, богородительнице Дево, и потопи нечестия потоки лютыя божественною благодатию.

*Песнь е~. Ирмос:*

Божию и неизреченную доброту добродетелей твоих, Христе, исповем: от присносущныя бо славы, соприсносущное и впостасное возсиявый сияние, из девственныя утробы, сущым во тме и сени, воплощся, возсиял еси солнце.

Яко на облаце, Дево, апостольский лик носимь, к сиону от конец, служити тебе, облаку легкому собирашеся: от неяже вышний Бог сущым во тме и сени праведное возсия солнце.

Труб богоприятнии языцы богословных мужей благогласнейше Богородице вопияху, исходную возглашающе песнь духом: радуйся, нетленный источниче божия живоначальнаго и спасительнаго всем воплощения.

*Ин. Ирмос:*

Светлый нам возсияй свет присносущный, утренюющым о (с. 445) судьбах заповедей твоих, Владыко человеколюбче, Христе Боже наш.

Законом противился еси губителя, законом спасительным, яко мученик законен, славне, законодавца и всеми владычествующаго Христа Бога нашего.

Светел и преславен мученик быв, агафоник ныне ублажается, с небесными всегда силами светло радуяся.

Паче еже жити, умрети изволил еси, славне, яко да будущую присно и вечнующую жизнь приобрящеши. темже мечу секущему выю подклонил еси.

*Богородичен:*

Твоя чудеса провидя божественным духом исаиа, взываше: се во чреве приимеши невместимаго, воплощаема, чистая.

*Ин. Ирмос:*

Нечестивии не узрят славы твоея, Христе: но мы, единородне, отеческия славы сияние божества, от нощи утренююще, воспеваем тя, человеколюбче.

На уды претиша ссещи тя врази, сами же себе паче, мудре, божественными мановенми посекающе, невредима и не уязвена смотряху сохраняема.

утвердив, славне, око душевное на камени неразседнем, никакоже волнами, мучениче, поколебался еси горьких мук, божественною силою укрепляемь.

Кропленьми кровей твоих запаление идольское погасил еси, страдальче, и огнем страданий твоих всю попалил еси лесть, духом святым разжигаемь.

*Богородичен:*

Чистую чистым умом почтим, доброту иаковлю, божественными деяньми удобряеми, благочестно воспоем, яко матерь Бога нашего.

*Песнь з~. Ирмос:*

Морский пучинородный китов внутренний огнь, тридневнаго твоего погребения проображение, егоже иона пророк показася: (с. 446) спасен бо яко и предпослася, неврежден вопияше: пожру ти со гласом хваления, Господи.

Дает тебе, яже превыше естества царь всех Бог: в рождестве бо Деву якоже сохрани, тако во гробе тело соблюде нетленно: и спрослави божественным преставлением, честь тебе яко сын матери даруя.

Воистинну тя яко светел свещник невещественнаго света, кадильницу златую божественнаго угля, во святая святых всели: ручку и жезл, скрижаль богописанную, ковчег святый, трапезу слова жизни, Дево, рождество твое.

*Ин. Ирмос:*

Пророка иону подражая, вопию: живот мой, блаже, свободи из тли, и спаси мя, Cпасе мира, зовуща: слава тебе.

Тмочисленное множество ефиоп мысленных победил еси, мудре, немощию плотскою, и соединился еси со тмами священных слуг.

Шествовал еси мужески мучения путь, и утеснил еси пути злобы, страдальче, и достигл еси пространная селения небесная.

Просвещся якоже злато в горниле лютых страданий, Христов агафониче мудре, из\ъображение явился еси, в божественных положен сокровищах.

*Богородичен:*

Девствуеши якоже прежде и рождши Христа, млеком питаеши всем пищу дающаго, чистая, преславно: дивно чудо и не постижимо.

*Ин. Ирмос:*

Возопи, прообразуя погребение тридневное, пророк иона, в ките моляся: от тли избави мя, Иисусе царю сил.

Терпел еси плотския муки крепко, умучая беззаконнующих мудрования безбожная, и горько ураняя демонов множества, досточудне. (с. 447)

Стрясл еси яко прах боги истнив безбожных, тебе же самаго возставил еси одушевлен благочестия столп, и мужества образ, богодохновенне.

Радовашеся питаемь муками, славный страстоносец, провиде венцы духом, и вечную будущую мучеником славу.

*Богородичен:*

Родила еси, егоже отец прежде век роди пребезначально, и сосцема питателя питала еси, паче ума чудо, и паче слова, чистая, таинство.

*Кондак праздника, глас в~:*

В молитвах неусыпающую Богородицу, и в предстательствах непреложное упование, гроб и умерщвление не удержаста: якоже бо живота матерь, к животу престави, во утробу вселивыйся приснодевственную.

*Икос:*

Огради моя помышления, Христе мой, ибо стену мира воспети дерзаю, чистую матерь твою: на столпе глагол укрепи мя, и в тяжких мыслех заступи мя: ты бо взывающым и просящым верою, моления исполняеши. ты мне убо даруй язык доброречив, и помысл непостыден: всякое бо благо даяние от тебе низпосылается, светоподателю, во утробу вселивыйся приснодевственную.

*Песнь з~. Ирмос:*

Безстудней ярости же и огню, божественное желание сопротивляяся, огнь убо орошаше, ярости же смеяшеся, богодохновенною словесною преподобных тривещанною цевницею, противовещая мусикийским органом посреди пламене: препрославленный отцев и наш Боже, благословен еси.

Богоделанныя скрижали моисей, писанныя божественным духом, яростию сокруш: но сего Владыка рождшую неврежденну в небесныя сохрань домы, ныне внутрь всели. (с. 448) с нею играюще вопием Христу: препрославленный отцев и наш Боже, благословен еси.

В кимвалех усты чистыми, мусикийски же сердцем светлым, доброгласною трубою, высокою мыслию, Девы и чистыя в нарочитый избранный день преставления, детельными плещуще руками, вопием: препрославленный отцев и наш Боже, благословен еси.

Богомудрии соберитеся людие: божия бо славы селение от сиона преставляется к небесному жилищу, идеже глас чист празднующих, глас несказаннаго радования, и в веселии вопиющих Христу: препрославленный отцев и наш Боже, благословен еси.

*Ин. Ирмос:*

Сущым в пещи отроком твоим, Cпасе, не прикоснуся, ниже стужи огнь. тогда трие, яко единеми усты, пояху и благословляху, глаголюще: благословен Бог отец наших.

Небесныя славы общник был еси, вся яже на земли мимо тек, и от души небесе и земли Владыку возлюбив, славне: темже почитаем твою святую память верно.

Последуя страсти Христове, источившаго всем безстрастие верным, претерпел еси поношение и скорби, мучениче, и смерть неправедную, мечем твоя глава отсечена бывши с радостию.

Мертвым капищем чести никакоже подал еси, чествуя безсмертнаго Бога, нас ради мертва явльшася, и льстиваго крепость уморивша. темже жизнь истинную улучил еси, мучениче мудре.

*Богородичен:*

Бог из тебе бысть человек, смешением, чистая, обожив человечество, и общники естества божественнаго сотворь, тебе блажащыя, в женах воистинну благословенная, чистая. (с. 449)

*Ин. Ирмос:*

Спасый во огни авраамския твоя отроки, и халдеи убив, яже правда праведно уловляше: препетый Господи, Боже отец наших, благословен еси.

Просвещен добротами добротворных страданий на кресте нас ради претерпевшему страсти, славне, радуяся ныне предстоиши, озаряемь божественными светолитии.

С небесе тебе яве вода излияся преславно, просвещает и укрепляет душу твою, вопити повелевающи: препетый Господи Боже отец наших, благословен еси.

Стоял еси посреде врагов якоже столп непревратен, непоколебимь умом, многообразных мук славный страдальче кознми, разорил же еси лесть велемудренно.

*Богородичен:*

Тя доброту иаковлю едину избра единый, живый на небесех: и вселився посреде тебе, чистая, никакоже поколеба девства твоего ключи, благословенная.

*Песнь и~. Ирмос:*

Пламень орошающь преподобныя, злочестивыя же попаляющь, ангел божий всемощный, показа отроком, живоначальный же источник содела Богородицу, тлю смерти, и живот точащу поющым: содетеля единаго поим избавленнии, и превозносим во вся веки.

Глаголы последоваху божественному ковчегу священному, все множество богословов в сионе, камо идеши ныне, скиние, зовуще, Бога живаго; не престай призирающи верою поющыя: содетеля единаго поем избавленнии и превозносим во вся веки.

Якоже воздевши руце, исходиши, всенепорочная, руце, имиже Бога носила еси плотию, со дерзновением яко Мати рекла еси к рожденному: яже ми дал еси, (с. 450) во веки сохрани, вопиющыя тебе: содетеля единаго поем избавленнии и превозносим во вся веки.

*Ин. Ирмос:*

Егоже ужасаются ангели и вся воинства, яко творца и Господа, пойте священницы, прославите отроцы, благословите людие, и превозносите во вся веки.

*От*
места влачимь на место, страдальче, землю освятил еси стопами твоими: и преклонь выю мечу секущему, плоти отлучился еси, и Богу соединился еси.

Биения всякая и муки плотския преобидел еси, желанием опаляемь божиим: и радуяся совокупился еси, подвиг добрый твой скончав, вышним тмам.

Крепость низложися безплотнаго врага, плотскою немощию мученицы Христовы победиша сего, укрепляеми всесильною крепостию Владыки.

*Богородичен:*

Скинию тя и трапезу, и божественный кивот, и стамну, вместившую манну жизни, и святую гору именуем, Дево Марие, присно благословенная.

*Ин. Ирмос:*

Избавителю всех всесильне, посреде пламене благочествовавшыя, снизшед оросил еси, и научил еси пети: вся дела благословите, пойте Господа.

По многих муках, блаженне, Богу выю преклонил еси, мечем во главу усекаемь, главы же ссекая, яко во ужасе, беззаконных враг, верою.

Сам себе на заколение вольное яко агня даде непорочно, агнцу божию подобяся, вземлющему грехи мира, не вопиющему, ни взывающему.

Недугов всяких цельба, и врачевание душ неиждиваемое, твоя рака бысть: от Бога бо благодатию исцелений обогатися, луппе прехвальне. (с. 451)

*Богородичен:*

Благословит вся тварь, Дево, рождество твое, благословенми нас венчавшаго, и клятву отемшаго: всеблагословенная едина препрославленная, род наш облагодатившая.

*Песнь ф~. Ирмос:*

Побеждаются естества уставы в тебе, Дево чистая: девствует бо рождество, и живот пред\ъобручает смерть: по рождестве Дева, и по смерти жива, спасаеши присно, Богородице, наследие твое.

Дивляхуся ангельския силы, в сионе смотряюще своего Владыку, женскую душу руками носящаго: пречисто бо рождшей, сынолепно провозглашаше: гряди, чистая, с сыном и богом прославлена буди.

Опрята лик апостольский богоприятное тело твое, со страхом зряще, и гласом велиим вещающе: в небесныя домы к сыну восходящи, спасаеши присно, Богородице, наследие твое.

*Ин. Ирмос:*

Светоносный облак, в оньже всех Владыка, яко дождь с небесе на руно сниде, и воплотися нас ради, быв человек, безначальный: величаем вси яко матерь Бога нашего чистую.

Во святых лицех священных апостол, и во дворех страдальцев, и преподобных стадех, и со пророки причтен, мудре агафониче, радуяся с ними, Троице венценосец ныне предстоиши светло.

Яко чудна ревность твоя, яко тверда твоя вера, яко блага яже к Богу твоя надежда, мучениче, яко светозарна твоя жизнь, яко благодати исполнена смерть. безсмертныя тя славы, страстоносче, сотвори причастника.

Тя Христова агнца, священное заколение, страдалец доброту, чудес источника, церкви красное, богомудре, (с. 452) украшение, утверждение верных, восхваляем, по долгу, агафониче мудре.

Всесвятая твоя память освящающая мир, ныне прииде нам, всеславный мучениче: в нейже молимся улучити твое заступление, почитающе тя любовию, агафониче, яко слова благаго угодника.

*Богородичен:*

Грехолюбивый нрав, и неисправлено житие, и грешну душу и сердце осквернено имея блудный аз, припадаю тебе, владычце: помози ми, и исправление даждь, прежде даже не постигнет мене смертное посечение.

*Ин. Ирмос:*

Ева убо недугом преслушания клятву вселила есть: ты же, Дево Богородице, прозябением чревоношения, мирови благословение процвела еси. тем тя вси величаем.

Возмогл еси силою божественною змия древняго, преславне, с плотию попрати, и победным венчался еси венцем: темже с мученики радуяся живеши на небесех.

Явился еси яко многосветлая звезда, солнце возвещая седящым, мучениче, во тме погибели: имже озарившеся, явишася дне причастницы верою невечерняго, достославне.

Днесь память твоя нам просия, солнца светлейши, всю землю просвещающи, облаки душ отгонящи, и мрак страстей отемлющи, юже молебно празднуем.

Вышний сион избранных град, твой дух носит радуяся, первородных церковь уясняется: вернии же почитаем тя, просяще спастися молитвами твоими, луппе богомудре всеблаженне.

*Богородичен:*

Света иже в тебе лучами, богоневесто, душу мою просвети, лежащую в рове погибели возстави, враги (с. 453) низлагающи оскорбляющыя присно сердце мое, и к страстем поревающыя мя.

*Светилен. Подобен:*
Духом во святилищи:

Яко благих тезоименит, и победы вкупе, благаго моли, агафониче мучениче, и щедролюбиваго Бога, благих быти ми причастнику вечных, и поющым верно светлую твою и достохвальную память.

*Слава, и ныне, праздника. Подобен:*

Апостоли соберитеся, погребсти тело единыя богоневесты и матере господни, радуйся ныне гефсимании град весь, и надгробная пойте на небеса возлетевшей, и со ангелы ликующей в безконечней славе.

*На стиховне стихиры праздника, глас в~. Подобен:*
Доме евфрафов:

Песньми твое * честное и богоприятное тело * провождающе божественнии апостоли, * вопияху: * камо ныне идеши, владычце;

*Стих:*
Воскресни, Господи, в покой твой, ты, и кивот святыни твоея.

Приидите земнороднии, * составим лик, * исходная вопиюще, * в преставлении * Богородице днесь.

*Стих:*
Клятся Господь Давиду истиною, и не отвержется ея.

Земля убо твоим погребением * благословися, Дево: * воздух же восхождением * освятися странным, * законом умирающи естества.

*Слава, и ныне. Подобен:*

Вси земнороднии * стецемся усердно со безплотными, * погребсти рождшую * творца твари.

*На часех глаголем кондак праздника. На литургии блаженна праздника, песнь и~-я обою канонов, со ирмосом на з~.*

