<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 456)

*Месяца тогоже в к~д-й день.*

*Святаго священномученика евтиха, ученика святаго иоанна богослова:*

*И пренесение честных мощей, иже во святых отца нашего петра, митрополита киевскаго и всея россии чудотворца.*

Служба его писана по сей службе.

*На*
Господи, воззвах, *стихиры евтиха, глас и~.*

*Подобен: О*
преславнаго чудесе!

Мучениче евтихе блаженне, * учився священно слова у честнаго ученика, * богословеснаго проповедника, * от него всякаго учения священнаго научился еси, * и свет явился еси, * освещая благодатию всякую мысль, * богословии твоими священными. * темже святую твою * память почитаем.

Прелести низложил еси утверждение * подвигом твердым терпения, пребогате, * и узами и ранами, * и славною смертию: * темже безсмертие получил еси, * с лики мученик, * и со ангельскими чины водворяяся, * причастием лучшим боголепно, * добре обожаемь и совершенне. (с. 457)

В темнице затворяемь, * хлеб приял еси жизни с небесе, славне, * ввержен же быв в пламень, * неопален пребыл еси: * раны под\ъят люте стружемь, * стремления зверей молитвами укротил еси. * мечем глава твоя отсечена бысть, кровьми к небеси облегчаемь, * яко божественною колесницею.

*Слава, и ныне, Богородичен:*

Спаси мя, владычце пречистая, * яже Cпаса Христа неизреченно рождшая: тя бо едину стяжах предстательницу, * и необоримую стену, * и покров и радование, * и души моея божественное утешение. * ты убо мя избави неусыпающаго червия, * и огня вечнующаго, * Мати Христа Бога.

*Крестобогородичен:*

Что зримое видение, еже моима очима видится, о Владыко! * содержай всю тварь, * на древо воздвижен быв, * и умираеши всем даяй жизнь, Богородица плачущися глаголаше: егда узре на кресте возносима, * из нея неизреченно возсиявшаго * Бога и человека.

*На стиховне, октоиха. Тропарь, глас д~:*

И нравом причастник, и престолом наместник апостолом быв, деяние обрел еси, богодохновенне, в видения восход: сего ради слово истины исправляя, и веры ради пострадал еси даже до крове, священномучениче евтихе, моли Христа Бога, спастися душам нашым.

*На утрени оба канона октоиха: и святаго на д~.*

*Творение иосифово:*

*Глас и~. Песнь а~. Ирмос:*

Колесницегонителя фараоня погрузи чудотворяй иногда моисейский жезл, крестообразно поразив и разделив море, Исраиля же беглеца, пешеходца спасе, песнь Богови воспевающа. (с. 458)

Апостолом и мучеником сожитель являемый, и божественныя зари всегда исполняемь, честный твой днесь праздник творящыя, света причастники покажи, мучениче евтихе достославне.

Возлюбленнаго ученика, блаженне, ученик быв благочестно, и того нравы вельми подражая, Господа возлюбил еси, того божественныя законы исполнив: и страстем сего, евтихе, уподобился еси.

Закону божественному благочестно повинуяся, плоть умертвил еси постными болезньми, мира удаляяся, и в горах, славне, пребывая, мучениче, и душу очищая, и боговиден познаваемь.

*Богородичен:*

На тя, Дево, надежду положих спасения моего, греховныя скверны всего мя омый, и чиста соделай сыну твоему изрядно богоугождающа, и творяща сего всесвятую волю.

*Песнь г~. Ирмос:*

утверждей в начале небеса разумом, и землю на водах основавый, на камени мя, Христе, заповедей твоих утверди: яко несть свят паче тебе, едине человеколюбче.

Облистающе светом проповедания премудраго, якоже солнца обрет павла ходити с ним: яко звезда велия просвещая сердца, блаженне богомудре, духом.

Богословов основание, учеников верх иоанн присный друг спасов, от земли божественно преложся, тебе божие стадо, блаженне, пасти предаде.

Прекрасен и светозарен и исполнен духа божественнаго, судящему неправедно предстал еси, обличая того злочестие, пребогате, и Христово божественное исповедая вочеловечение.

*Богородичен:*

Радуйся, яже едина радость несказанно рождши: (с. 459) радуйся, колеснице и облаче слова: радуйся, Мати божия, Дево неискусобрачная: радуйся, преподобных славо: радуйся мучеников венчание.

*Седален, глас г~. Подобен:*
Божественныя веры:

Сияние облистав богоразумия, тму разорил еси многобожия, мученически скончав течение твое: и исцелений источаеши дарования, приходящих очищаеши недуги, мучениче славне, Христа Бога моли даровати душам нашым велию милость.

*Слава, и ныне, Богородичен:*

Божественная скиния была еси слова, едина пречистая Мати Дево, чистотою ангелы превозшедшая, паче всех мене персть бывша, осквернена плотскими прегрешеньми, очисти молитв твоих божественными водами, подающи, чистая, велию милость.

*Крестобогородичен:*

Нескверная агница слова, нетленная Дева Мати, на кресте зрящи повешена, из нея без болезни прозябшаго, матерски подобно рыдающи, вопияше: увы мне, чадо мое, како страждеши волею, хотя избавити от страстей безчестия человека;

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Всем умом отшед ко Господу, не чувствоваше всюду биемь и растерзаемь люте: и якоже благовонное кадило, достославне, благовония предстоящыя исполнил еси божественнаго, действом, богомудре, духа.

Богом, мучениче богомудре, соблюдемь, в темнице же связан седя, хлеб небесный видимо радуяся приял еси, Богу тя укрепляющу единому (с. 460) подвигоположнику, евтихе богоносе: егоже страсти божественней поревновал еси.

Твоя честная уста отверзл духом, пред судищем, премудре, стоя мучителей, истинную веру троическую уяснил еси яве: идольскую же прелесть обличил еси, блаженне, и мучителей безбожных мудрования.

По многих иных ранах телесных, божественною любовию, блаженне, распаляемь, запаленный пламень огня радуяся прошел еси, прещением мучителя никакоже опалився: ибо божественна тя роса, евтихе, с небесе орошаше.

*Богородичен:*

В женах едина Дева пребыла еси, и прежде рождества и по рождестве: Бог бо бе обновляя естества паче слова, из тебе неизреченно воплощаемь, иже горе прежде век, и на земли в последняя лета рождся, пренепорочная.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго; но обрати мя, и к свету заповедей твоих, пути моя направи, молюся.

Словом божественным обогащся, всем требующым, мучениче, подал еси, и Христово стадо священник быв, упасл еси, утешая, наказуя и наставляя ко спасению, евтихе страстоносче многострадальне.

Душепагубную прелесть силою божественнаго духа оттряс, ко Христу приступил еси, и множества сему, мучениче, привел еси спасаемых верою, твоими честными боговещании, евтихе, страдальцев удобрение.

Яко красны ноги твоя, преблаженне, стезею ходившыя свидений божественных, и в сих добре ступавшыя, и к широте велицей небеснаго царства достигшыя, мучениче славне. (с. 461)

*Богородичен:*

Дево Мати отроковице, непостижимаго плотию рождши, ангелов славо, и демонов язва, богоневесто, мое сердце уязвенное грехми, исцеления божественнаго сподоби.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Во ефесе приемь еже за Христа кончину, от ефеса, мудре, узник устремился еси, и во отечествии твоем честнем страданьми украшаемь, почил еси.

Храм сый божий красен и пречист, храмы идольския скверныя низложил еси благодатию, и к небесному храму вознеслся еси, евтихе, Богу предстати.

укрепи тя путем шествующа божественный ангел, предглаголя тебе яве хотящая быти, евтихе пребогате, равноангельну сущу, и плоти вне духом.

*Богородичен:*

ума моего извращения, и души двизания страстная и лютая, Дево, исправи: и цела мя соблюди от всегда немилостивно находящих ми.

*Кондак, глас з~. Подобен:*
Дева днесь:

Апостолов сопрестольник, и святителей красота быв, евтихе, мученически прославился еси, просиял еси яко солнце, всех просвещая, и разорил еси безбожия нощь глубокую: сего ради тя почитаем, яко божественнаго воистинну священнотаинника Христова.

*Икос:*

Яко божий священник, яко служитель небесный, яко пастырей пастырь, яко страдалец непобедимь, с вышними ныне лики водворяяся, священнотаинниче, свет (с. 462) ми низпосли, и слово ми вдохни, восхвалити божественныя страсти твоя, и гонения, и борения изрядная и мужественная, сломления костей, удов ссечения: ихже ради был еси, блаженне, причтен ангелом, яко божественный воистинну священнотаинник Христов.

*Песнь з~. Ирмос:*

Божия снисхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси, Боже отец наших.

Божиим мановением огнь угасе, на пагубу тебе разжженный, богомудре: с небесе бо гром слышашеся, и снежныя капли пущахуся, неведущыя Христа покрывающе.

Крепко стружемь, благовония миро, мучениче, испустил еси, во благовоние страстей излиявшагося. ибо притек к слову и содетелю, к немуже взывал еси: благословен еси, Боже отец наших.

Житие твое непорочно, мучение, мудре, пречудно, и спасительно всем приступающым мощей твоих ко святей раце, исцеления точащи, и сквернения страстей многих изимающи.

*Богородичен:*

Разумевше издалеча честнии пророцы таинства твоего неизреченную глубину, многообразно всем уясниша твое рождество, Дево, взывающе: благословен еси, Боже отец наших.

*Песнь з~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы благословите, священницы воспойте, людие превозносите во вся веки.

Руце простер, славне, ко Христу Богу нашему, посреде судища боряся со львы, невредимь пребыл еси, якоже пророк прежде даниил, ангела присно соблюдающа тя (с. 463) имея, и поя непрестанно: священницы благословите, людие превозносите во вся веки.

Скотски виде тя беззаконными осуждена, зверь твоей уготовленный погибели ясно провеща всесильным мановением, и величия Cпаса Христа проповеда удивляя вопиющыя: священницы благословите, людие превозносите во вся веки.

Силою божиею и благодатию подвиг великий мучения прошед, венцы улучил еси победы радуяся, и ликом причелся еси всех апостол и мученик, с нимиже вопиеши непрестанно: священницы благословите, людие превозносите во вся веки.

*Богородичен:*

умерщвленную угрызением душу мою змииным, едина явленно живот рождшая, всенепорочная, оживи, и творити сподоби нас ради из тебе, Дево, рождшагося хотение, вопиющу: священницы благословите, людие превозносите во вся веки.

*Песнь ф~. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Исцеления источаеши различна, и недуги утишаеши тяжкия, от Христа благодать приим воистинну, добре подвигся, и победив враги, богомудре страстотерпче, ангелов согражданине и мучеников верх.

Красен в подвизех явлься, в красныя чертоги вселился еси, усечен быв мечем во святую твою главу, юже Иисус венча победы венцем благолепным, светильниче церкве, утверждение и похвала благочестно блажащих тя. (с. 464)

Сокрушил еси державу лукаваго, евтихе страстотерпче прехвальне, и на него победу поставль юношески: и победитель преизряден ныне еси на небесех, престолу троическому со дерзновением многим светло предстоя.

Память твоя божественная и светозарная паче солнца всем просия, светлыми сиянии просвещающи верно и благочестно всегда сие празднующих, евтихе, в нейже тя молим, яко имея дерзновение, спасение нам испроси.

*Богородичен:*

Глас ти провозглашаем гавриилов: радуйся, земле избранная: радуйся, трапезо златовидная: радуйся, человеков прибежище: радуйся, мучеников похвало: радуйся, ангелов радование, святая Богородице, державо, верою чистою блажащих тя.

*Светилен. Подобен:*
Жены услышите:

И престолов яко преемник, и нравов яко причастник священных апостолов ты быв, богомудре верою святое твое страдание празднующыя с небесе назирай, яко ученик слова, евтихе святителю.

*Богородичен:*

Призри, чистая, на достояние твое, и непобедимым твоим сие соблюди предстательством: церковь управи, веру утверди, языки укроти, и излей мир в концы мира. (с. 465)

*Служба иже во святых отца нашего петра, митрополита всея россии чудотворца.*

*Вечер,*
Блажен муж:

*На*
Господи, воззвах, *стихиры, глас а~. Подобен: О*
дивнаго чудесе!

О дивнаго чудесе! источник чудес под землею сокровенный днесь преславно всем является: и самодержца купно, со архиерейскими священными руками преславно в церковь носится, иже от нас духом не разлучаяся, и своим пренесением всех освящает. емуже вернии возопием: святителю петре, радуйся, и Христу молися, даровати молитвами твоими мирови велию милость.

О дивнаго чудесе! иже иногда землею покровенный, днесь преславно, яко на херувимском носиле, на плещу архиерейску, и самодержца носится, всенародное же множество, священники и людие честно последствующе, радостная глаголют: архиерею петре, радуйся, и моли даровати твоим пренесением мирови велию милость.

Твое преславное пренесение славят архиереи, купно со священных соборы и всенародным множеством, в преславнем твоем пренесении красящеся, празднственная ликования тебе воспевающе, глаголют: преславне петре, радуйся, и моли даровати молитвами твоими мирови велию милость.

*Ины стихиры, глас в~. Подобен:*
Киими похвальными:

Киими похвальными песньми ныне составим (с. 466) ликование в честнем празднице твоего пренесения, святителю; духовно празднующе молимся: моли воинству нашему победительная на враги даровати: тебе бо тепла молитвенника ко владыце стяжахом, подающему мирови велию милость.

Киими похвальними добротами воспоем во архиереех славнаго, и в вере великаго, и в повелениих доброразсуднаго, и во учении языка сладостнаго, учением церковь обогащающа; егоже венцы венчает Христос Бог наш, имеяй велию милость.

Киими духовными песньми воспоем святителя, учением к богоразумию всех наставльшаго, источника чудес пречуднаго, и пресветлаго церкви светильника, и учителя премудра, российския земли прекрасное удобрение; егоже ради Христос врагов шатание низложи, имеяй велию милость.

*Слава, глас з~:*

Архиереов похвалу, и священных всех украшение, и к Богу молитвенника непрестаема, и источника чудес преизобильна, днесь любовию сошедшеся, святителя петра восхвалим, и честныя его мощи обстояще, благодарная тому приносим, глаголюще: радуйся, святителю петре, светильниче пресветлый, озаряя изрядно твое достояние, отечество же и люди: о нихже непрестанно Христу молися, мирно житие даровати, да вси честное твое пренесение любовию ублажаем, и молимся: моли спастися душам нашым.

*И ныне, Богородичен:*
Кто тебе не ублажит:

*Вход. Прокимен дне.*

*Притчей чтение.*

*[*
Глава г~] Память праведнаго с похвалами, и благословение господне на главе его. Блажен человек, иже обрете (с. 467) премудрость: и смертен, иже уведе разум. Лучше бо сию куповати, нежели злата и сребра сокровища. Честнейшая же есть камений многоценных: все же честное недостойно ея есть. Долгота бо дней, и лета живота в деснице ея: в шуице же ея богатство и слава: от уст ея исходит правда, закон же и милость на языце носит. [и~] Послушайте убо мене, о чада! честная бо реку: и блажен человек, иже пути моя сохранит: исходи бо мои, исходи живота, и уготовляется хотение от Господа. Сего ради молю вас, и предлагаю мой глас сыновом человеческим: яко аз премудрость устроих, совет и разум и смысл аз призвах. Мой совет и утверждение, мой разум, моя же крепость. Аз мене любящыя люблю, ищущии же мене обрящут благодать. Разумейте убо, незлобивии, коварство, ненаказаннии же, прилагайте сердца. Послушайте мене и паки, честная бо реку: и отверзу от устен правая, яко истине поучится гортань мой, мерзски же предо мною устны лживыя. С правдою вси глаголы уст моих: ничтоже в них стропотно, ниже развращенно. Вся права суть разумевающым, и проста обретающым разум. Научаю бо вас истине, да будет о Господе надежда ваша, и исполнитеся духа.

*Премудрости соломони чтение.*

*[*
Глава д~] Праведник, аще постигнет скончатися, в покои будет. Осудит же праведник умираяй живущыя нечестивыя. узрят бо кончину праведнаго, и не разумеют, что совещаша о нем: яко повержет Господь нечестивыя безгласны ниц, и поколеблет их от оснований, и до последняго исчезнут в болезни, и память их погибнет. Приидут бо в помышление (с. 468) согрешений своих ужасни, и обличит их сопротив беззакония их. [Глава е~] Тогда станет в дерзновении мнозе праведник пред лицем оскорбивших его, и отметающих труды его. Видевше же его, смятутся страхом многим, и ужаснутся о преславном спасении его. Рекут бо в себе кающеся, и в тесноте духа воздохнут, и рекут: сей бе, егоже имехом некогда в посмех и в притчу поношения безумнии. Житие его вменихом неистово, и кончину его безчестну. Како вменися в сынех божиих, и во святых жребий его есть; убо заблудихом от пути истиннаго, и правды свет не облиста нам, и солнце не возсия нам. Беззаконных исполнихомся стезь, и погибели, и ходихом стези непроходны, пути же господня не разумехом.

*Премудрости соломони чтение.*

*[*
Глава и~] уста праведнаго каплют премудрость: устне же мужей мудрых ведят благодать. уста мудрых поучатся премудрости, правда же избавляет их от смерти. Скончавшуся мужу праведну, не погибнет надежда. Сын бо праведен раждается в живот, и во благих своих плод правды об\ъимет. Свет праведным всегда, и от Господа обрящут благодать и славу. Язык мудрых добрая свесть, и в сердце их почиет мудрость. Любит Господь преподобныя сердца, приятни же ему вси непорочнии в пути. Мудрость господня просвещает лице разумнаго. [з~] Постигает бо желающыя ю, прежде даже разумети ю: и удобь узрится от любящих ю. утреневавый к ней не утрудится: и бдяй ея ради вскоре без печали будет. Яко достойных ея сама обходит ищущи, и во стезях ея является им (с. 469) благоприемне. Мудрости никогдаже одолеет злоба. [и~] Сих ради и рачитель бых доброты ея: и возлюбих и ю, и поисках от юности моея: И взысках невесту привести себе, яко всех Владыка возлюби ю: Таинница бо есть божия хитрости, и обретательница дел его. Труды ея суть добродетели: целомудрию же и разуму та учит, правде и мужеству, ихже потребнее ничтоже есть в житии человеком. Аще же и многаго искусства желает кто, весть древняя, и быти хотящая разсмотрит: свесть извития словес, и разрешения гаданий: знамения и чудеса проразумеет, и сбытия времен и лет: и всем советник есть благ, яко безсмертие есть в ней, и благославие во общении словес ея. Сего ради беседовах ко Господу, и помолихся ему, и рех от всего сердца моего: Боже отцев и Господи милости, сотворивый вся словом твоим, и мудростию твоею устроивый человека, да владеет бывшими от тебе тварьми, и да управляет мир в преподобии и правде, даждь ми твоих престолов приседящую премудрость, и не отлучи мене от отрок твоих, яко аз раб твой, и сын рабыни твоея. Посли ю с небес от святаго жилища твоего, и от престола славы твоея, да сущи со мною научит мя, что благоугодно есть пред тобою: и наставит мя в разум, и сохранит мя в славе своей. Помышления бо смертных вся боязлива, и погрешительна умышления их.

*На литии стихиры, глас в~. Самогласны:*

Христово стадо словесных овец на злаце благочестия добре упасл еси, святителю: темже и по преставлении церковная твоя чада не остави посещая, и (с. 470) яко Троице со святители предстоя, молися спасти всех, твое честное пренесение любовию почитающих, петре всехвальне.

Тезоименитаго ради твоего жития, и сладости языка, и разсуждения доброразсуднаго, пастыря тя людем Христос вручает. егоже моли спасти и ущедрити всех, пресветлую память твою празднующих, и честное пренесение мощей твоих любовию почитающих, петре преславне, молитвенниче теплый о душах наших.

Днесь преславно, святителю, от твоих и к твоим честно преходиши, да твоим шествием всех освятиши, и радости наполниши память твою любовию празднующих, и честное прехождение твое верно славящих, и прилежно вопиющих: моли, молимся, спастися душам нашым.

*Слава, глас и~:*

Град освятися, и народи благословишася, и церковь первородных духом ликовствует в пренесении честных мощей твоих, святителю петре, с людьми зовущи: ты моя крепость и утверждение, ты моя доброта, и тобою хвалюся. моли спастися всем, любовию всемирное твое пренесение присно славящым.

*И ныне, Богородичен.*

*На стиховне стихиры, глас в~. Подобен: Доме*
евфрафов:

*От*
вышняго промысла * премудрости навык, * люди твоя * твоим учением просветил еси. * о нихже не престай, святителю, моляся.

*Стих:*
Священницы твои облекутся в правду, и преподобнии твои возрадуются.

Дом духа пресвятаго * от юности, святителю, был еси. * темже и нас тому жилище * молитвами твоими покажи, * да вси честное твое пренесение почитаем. (с. 471)

*Стих:*
Восхвалятся преподобнии во славе, и возрадуются на ложах своих.

Всех архиереов российских * похвалу тя свемы, святителю, * и священников благолепие: * спасай всех честное твое пренесение * песньми славящих.

*Слава, глас тойже, самогласен:*

Виден бысть, таковая могущым видети, на уготованнем тебе, отче, месте, преславно голубь парящь. яве бо всем назнаменав показа, яко и по честнем преставлении твоем дух пресвятый действует всегда тобою. егоже моли спребывати любящым тя, и честное твое пренесение духовне празднующым, да вси тебе дерзновенно, яко чадолюбива отца, песньми почитаем.

*И ныне, Богородичен. Тропарь глас д~:*

Наста днесь всечестный праздник пренесения честных мощей твоих, святителю петре, веселя изрядно твое стадо, и верное отечество, и люди: о нихже не оскудевай моляся Христу Богу, еже от него дарованней ти пастве сохранитися от враг ненаветованней, и спастися душам нашым.

*Слава, и ныне, Богородичен.*

*На утрени по а~-й стихологии седален, глас г~.*

*Подобен:*
Божественныя веры:

Град и люди, честное твое пренесение со священными празднующыя, невечерним светом просвети, и свыше тем божественную благодать низпосли, да вси тебе ублажаем присно, и любовию вопием: петре прехвальне, моли Христа Бога спастися душам нашым.

*Дважды.*
(с. 472)

*Слава, и ныне, Богородичен:*

Божественная скиния была еси слова, едина пречистая Мати Дево, чистотою ангелы превозшедшая: паче всех мене перст бывша, оскверненна плотскими прегрешенми. очисти молитв твоих божественными водами, подающи, чистая, велию милость.

*По в~-й стихологии седален, глас и~. Подобен:*
Повеленное:

Возлюбил еси оный век присно пребывающий, изменив тленными вечнующая. темже к горним шествие невозбранно имел еси, святителю петре премудре, Христа Бога моли спасти всех, честное твое пренесение песньми славящих.

*Дважды.*

*Слава, и ныне, Богородичен:*

Яже непременнаго Бога порождшая, пременяемое присно сердце мое грехом и леностию, прилогми льстиваго, утверди, благая, молитвами матерними твоими. яко да и аз благодарно славлю тя, богородительнице марие: помилуй стадо твое, еже стяжала еси, всенепорочная.

*По полиелеи седален, глас и~. Подобен:*
Премудрости:

украшаемь жития светлостию, благими нравы обогатился еси: темже и по преставлении чудодействуеши, святителю петре прехвальне. моли Христа Бога, согрешений оставление даровати любовию почитающым честное твоих мощей пренесение.

*Дважды.*

*Слава, и ныне, Богородичен:*

Яко всенепорочная невесто творцу, яко неискусомужная Мати избавителю, приятелище яко сущи утешителя, препетая, беззаконию мя суща скверное обителище, и бесом игралище в разуме бывша, потщися от тех злодейства мя избавити, и светлое жилище добродетелей соверши, светоносная нетленная: (с. 473) отжени облак страстей, и вышняго причастия сподоби, и света невечерняго, молитвами твоими.

*Таже, Степенна, а~ антифон д~-го гласа. Прокимен, глас д~:*
уста моя возглаголют премудрость, и поучение сердца моего разум. *Стих:*
услышите сия вси языцы, внушите вси живущии по вселенней. Всякое дыхание: *Евангелие иоанна, зачало л~е, от полу.*

*По н~-м псалме стихира, глас з~:*

Егда пренесение честных твоих мощей, отче, бяше, тогда князь великий со князи и со святители под\ъемше мощи, честно ношаху тебе: народи же зряще тя светло носима, любовию одержими бяху. князь же великий иоанн со слезами вопияше ти: о Владыко, кое благохваление твоему пренесению сотворим; недоумею и удивляюся твоему милосердию, еже на нас показал еси. но убо, святителю петре, молися прилежно Христу Богу нашему, сохранити люди и град твой, пренесение твое верно славящыя.

*Канона два пренесения,*

*имаже краегранесие внимай у червленных словес.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

Повелением Владыки твоего, святителю, подобяся, кроток и смирен был еси: и отсюду ублажаемых чину быти сподобился еси: темже днесь преславное твое пренесение почитаем.

Благочестиваго корене пресветлая отрасль, преславно прозябл еси, архиерею петре, в добродетели совершенне пожив, и сосуд чист духа пресвятаго, отче, был еси.

Сопрестольник и учитель всея земли российския, (с. 474) отче, был еси: тем ныне сошедшеся в пречестный храм, на пренесение честных мощей твоих, святителю петре пречудне, просим грехов прощения.

*Богородичен:*

Ты, едина богоневесто, в вышних седящаго на руку плотию носила еси: тебе избра от всех родов приятелище достойно вседержитель.

*Ин канон.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Великаго князя рукама честно, архиерею, шествие твориши, да вся твоим прикосновением освятиши, пренесение твое славящыя.

Иоанна милостиваго нравом подобяся, и сего ради милостив к требующым, святителю, был еси: темже днесь твое пренесение честно прославляем.

Всея россии архиерей, отче, был еси, и всех научил еси славити в Троице едино божество, присно пребывающее. темже тя вси песньми ублажаем.

*Богородичен:*

Заступнице скорбящих, и спасение ненадеющихся, Богородице всепетая, моли прилежно, избавитися нам от бед.

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя духовно утверди, в божественней твоей славе венцев славы сподоби.

Благословением твоим вся возмогл еси, о укрепляющем тя Христе, и оляденевшыя иногда людем бразды душевныя, премудрыми твоими ученьми, святителю, очистил еси, и плодоносны сотворил еси. (с. 475)

Фарисейское кичение от юности, отче, возненавидев, и мытареву смирению поревновав, кроток и смирен ко всем был еси: сего ради вси тя яко вину и образ благих почитаем.

Исполни радости и веселия, тебе присно, святителю петре, любящыя, и торжественная твоему честному пренесению в песнех всегда поющыя.

*Богородичен:*

Тя заступление неблазнено, Богомати, стяжавше, и упование на тя возлагающе спасаемся и к тебе прибегающе сохраняемся.

*Ин. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Лицем к лицу, зерцалом разрешшымся, зриши святую Троицу: ейже со святители о нас, петре, молися, верою твое пренесение славящих.

Исполнен радости днесь день пренесением твоим, святителю, и всех к торжеству воздвизаеши, Христови с веселием вопити: несть свята паче тебе, человеколюбче.

Паки нас честным твоим явлением, святителю петре, веселиши, паки твоим прикосновением всех освящаеши, и учиши Христови вопити: несть свята паче тебе, Господи.

*Богородичен:*

Живота нетленнаго божия скиния была еси едина о века явльшися Дева Мати чистая, в сени мя суща смертней к животу настави молитвами твоими.

*Седален, глас д~. Подобен:*
Вознесыйся:

Молитвам и милостыням, святителю петре, присно прилежя, милостив к требующым, отче, независтно был еси: темже тя почитающих от сопротивных (с. 476) зол избавляй, да вси твое пренесение любовию почитаем.

*Дважды.*

*Слава, и ныне, Богородичен:*

Света рождшая пречистаго, от отца возсиявшаго прежде век, просвети, отроковице, душу мою и ум, далече от мене отгонящи тму страстей: да тя ублажаю присноблаженную, верным упование.

*Песнь д~. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Митрополита тя российская страна преславно, святителю петре, стяжавши, тобою красуется, с монаси и архиереи, и со всенародным множеством Христа воспевающими, сим тебе присно даровавшаго.

Всея россии первопрестольник и архиерей, святителю петре, был еси, и всех твоим учением просветил еси. темже память твою почитаем, и пренесение твое славяще вопием: моли о всех поющих тя.

*Богородичен:*

Крепкое тя оружие на враги предлагаем, и скорби всякия лютых обстояний отреваем вред, и еретических возмущений, Мати божия, избегаем.

*Ин. Ирмос:*

услышах, Господи, смотрения твоего таинство, разумех дела твоя, и прославих твое божество.

Благодарное сие пение приносящих ти чад не презри, святителю: но приими сие, и доношай творцу и Богу, да вси честное твое пренесение любовию почитаем.

Принесеся дар Богу, тобою множество спасаемых, твоему учению присно последующих, и Христа во хвалении воспевающих, тебе сим даровавшаго. (с. 477)

Рук твоих к Богу воздеянием, святителю, преславная чудодействуеши, верою приходящым исцеления подая: темже вси твое пренесение честно почитаем.

*Богородичен:*

С богом тя заступницу стяжахом: ты бо Мати божия была еси творца и содетеля, наше воображение приемша, всенепорочная, всех от смерти и тли спасшаго.

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Многогрешнаго, нерадением изживша житие, не возгнушайся, святителю, но твоими молитвами очисти, твое пренесение песньми, присно трудолюбно славящаго.

Пахомиа ангельскому видению сподобившася, сего правилу навык, многажды без сна в молитве всю нощь, святителю, пребыл еси: отонудуже сподобился еси горняго звания.

Смирен нрав, и высоко еже по Бозе житие стяжал еси, святителю. темже и всевидящее око, видев доброе твое произволение, славна тя всем концем показа, Христос Спас душ наших.

*Богородичен:*

Едину тебе, всенепорочная, от родов избрав пречистую, вселися в тя, и человеки обожи. темже яко матерне дерзновение к нему стяжавши, моли о иже Богородицу тя именующих.

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго; но обрати мя, и к свету заповедей твоих пути моя направи, молюся.

Рыдают попремногу горце бесове, молитвами (с. 478) твоими от человек отгоними: изрядная же чада твоя, ныне тебе честно, святителю петре, преносима видяще, радуемся.

Божественную благодать в честнем твоем пренесении зряще, попремногу священная твоя чада радуются: зраком бо голубиным извещает всем любящым тя духа святаго спребывание.

К Богу молитвами твоими, отче, мирно житие даровати молися, и укрепи отечество и все православие: да тобою от злых избавляеми, почитаем честное твое пренесение, петре прехвальне.

*Богородичен:*

Наслаждающеся, пречистая, твоих дарований, благодарственное воспеваем пение, ведуще тя Богоматерь.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

На смирение наше свыше милостивно назирай, верно тебе присно славящих, и молися, всякия скорби избавити, тебе тепла предстателя к Богу, святителю, стяжавшыя.

Селение явился еси прекрасно духа святаго, богодохновенными учении твоими обильно питая словесная твоя чада. отнюдуже и по преставлении спребываеши любящым тя, святителю.

*Богородичен:*

Поем, Дево Богомати, паче естества рождество твое, и твою нетленную чистоту: ибо из тебе дивно сочтася девство и рождество нетленно, богоневесто.

*Ин. Ирмос:*

Молитву пролию ко Господу, и тому возвещу печали моя, яко (с. 479) зол душа моя исполнися, и живот мой аду приближися, и молюся, яко иона: от тли, Боже, возведи мя.

Аще и преставился еси от земных, святителю, но жив в вышних со ангелы Богу предстоиши. поминай нас, честное твое пренесение присно славящих.

Блажени родителие, иже тебе родившии, блаженно же и место, еже тебе воспитавшее: блажен же и преблажен и град, иже тебе такова учителя стяжавый, петре преславне.

Не терпиши, святителю, прочее время под землею сокровен быти: темже и всем себе являеши, яко да всех твоим явлением освятиши, блаженне.

*Богородичен:*

Вседержительною силою носяй всяческая, немощною плотию из тебе одеяся, Дево пренепорочная, на благодеяние человеков, человеколюбец.

*Кондак, глас и~:*

Яко врача преизрядна, и источника чудесем обильна, днесь сошедшеся любовию духовная твоя чада, в пренесение честных мощей твоих, архиерею петре молим тя: моли Христа Бога, даровати честным твоим пренесением, верному воинству нашему на враги победительная: да твоими к Богу молитвами находящих зол избавльшеся, радостною душею и веселием сердца, благодарная ти воспоем, глаголюще: радуйся, отче петре, архиереев и всея российския земли удобрение.

*Икос:*

*От*
юности божественное твое житие, святителю, добре исправль, внимательным оком всегда к вышним зря, и тамошних непрестанно желая: отнюдуже великия ради добродетели и премудрости языка, (с. 480) архиерейства саном украшен быв, церковь и люди твоими учении обогатил еси. темже и течение благочестно совершив, к Богу преславно духом прешел еси, нам честныя мощи в память оставль, ихже ныне честное и преславное пренесение празднующе молимся, победительная на враги верному воинству даровати, яко да в тишине богоугодно поживше, тебе радостною душею благодарная воспоем, глаголюще: радуйся, отче петре, архиереев и всея российския земли удобрение.

*Песнь з~. Ирмос:*

Не послужиша твари богомудрии, паче создавшаго, но огненное прещение мужески поправше, радовахуся, поюще: препетый отцев Господь и Бог, благословен еси.

Свыше от Бога дар тезоименитому граду, и всей земли дан был еси, святителю петре, удивляя учением вся, Христу вопиющыя: благословен Бог отец наших.

Архиереов пресветлая доброта, отче петре, был еси, и Христовы церкве столп и утверждение. темже поминай честное твое пренесение славящыя, преславне.

*Богородичен:*

Всем человеком ходатаица едина явися божественнаго избавления, избавителя всех рождши, всенепорочная, емуже поем: препетый отец наших Боже, благословен еси.

*Ин. Ирмос:*

*От*
иудеи дошедше, отроцы в вавилоне иногда, верою троическою пламень пещный попраша, поюще: отцев Боже, благословен еси.

Твое пренесение чтущих, святителю, архиереа же и люди, и священных соборы, молитвами твоими огненнаго родства избави, Христу вопиющыя: благословен Бог отец наших. (с. 481)

Всевидяще око, провидев твоего разума доброразсудное, пастыря тя своим людем поставляет, да всех научиши Христу воспевати: благословен Бог отец наших.

Во всем житии твоем, святителю, наказатель и учитель всем был еси, и светильник многосветлый, просвещая во мраце неведения лежащыя, и Христу вопия: благословен Бог отец наших.

*Богородичен:*

Зачала еси, пречистая, над всеми Бога и Господа, благоволившаго спасти человеческий род от тления и смерти, емуже по достоянию поюще зовем: благословен Бог отец наших.

*Песнь и~. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

Божественное пребывание святаго духа, отче, был еси, темже и в житии сем яко вне мира быв, к тамошним всегда рачение имый. темже и всех научил еси Христови пети: Господа воспевайте дела, и превозносите его во веки.

По Бозе заступника тя превелика, святителю, духовная твоя чада стяжавше, всякия сопротивныя вещи тобою да избавимся, и в тишине поживем, Христови поюще: Господа воспевайте дела, и превозносите его во веки.

*Богородичен:*

Глаголом пророческимь последующе, Дево, Богородицу тя возвещаем: родила бо еси отроча всех древнейшее, еммануил нарицаемо. емуже ныне зовем: Господа пойте дела, и превозносите его во веки. (с. 482)

*Ин. Ирмос:*

Царя небеснаго, егоже поют вои ангельстии, хвалите и превозносите во вся веки.

Владыку всех за ны моли, святителю, пресветлый храм тебе воздвигшаго, ведяще, яко имаши дерзновение: тебе бо ко Христу предлагаем ходатая и неусыпна молитвенника, петре прехвальне.

Преславным твоим явлением, святителю всяко сомнение твой храм здати хотящым отгониши, и на дело возставляеши, творцу вопити: благословите, вся дела господня, Господа, пойте и превозносите его во веки.

По божественнем твоем преставлении, святителю, юношу разслабленне руце имуща от рождения исцелил еси, и яко ничтоже зла пострадавша сотворил еси, Христови вопиюща: благословите, вся дела Господа, пойте и превозносите его во веки.

*Богородичен:*

Помышления моя, чистая, окорми к твоему тихому пристанищу, твоего безстрастия и чистоты, да твоему сыну воспеваю: благословите, вся дела господня, Господа, и превозносите его во веки.

*Песнь ф~. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Светел честный праздник преставления твоего, архиерею петре: светлейше же пренесение твое. егоже вси славяще, тебе величаем.

Источник благочестия явился еси, святителю, церковная твоя чада напояя: темже сошедшеся, благочестно священное твое пренесение любовию почитаем. (с. 483)

Словес твоих, отче, сладкое вещание, верных сердца к любви божии привлече: чудес же светлостию вся человеки удивил еси. темже тя вси благочестно величаем.

*Богородичен:*

В плоть из\ тебе, всенепорочная, одеявся, в мире яко человек поживе, и древле всех мучащаго, божественною своею силою низложи.

*Ин. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

Премудрости сокровище быв, святителю, сердца верных людей озаряя учением твоим. темже яко учителя тя премудра ублажаем, и священное твое пренесение почитаем.

Божественным учением твоим, святителю, еретика чуждая от церкве учения имуща, отразил еси, и не хотяща повинутися, сего анафеме предал еси.

Певцем тебе, святителю петре, похвальная поющым, свыше помощи низпосли, да тебе всегда в песнех величаем.

*Богородичен:*

Миро тайно именуем тя, пречистая, яко рождши Бога плотию, благоухания источающа дарование.

Светилен:

Архиерею петре, воистинну тезоимените верховному, достойно звание от дел прием, данный ти талант добре умножив, внутрь чертога быв, идеже со святыми живеши, поминай твое пренесение славящих.

*Дважды.*

*Богородичен:*

Державным твоим покровом от враг навета нас, чистая, твоя рабы сохрани вся невредны: тя бо стяжахом едину прибежище в скорбех. (с. 484)

*На хвалитех стихиры на д~, глас и~. Подобен: О*
преславнаго чудесе!

отче святителю петре, * всем благим образ доволен был еси, * к горнему житию ведущь, * смирением и кротостию. * темже отсюду Христос пастыря тя людем своим устрояет: егоже моли, * спасти и ущедрити всех, * верою и любовию * честное пренесение твое присно славящих.

*Дважды.*

отче святителю петре, * ты яко архиерей священ, * пресветло внутрь небеснаго чертога быв, * сцарствуеши всеми царствующему владыце Христу, * емуже с вышними ликостоянии * преславно предстоиши. * молися спасти и ущедрити вся, * верно божественное твое * и честное пренесение песньми славящыя.

отче богоносе петре, * днесь преславно в церкви телесне, * священных руками светло носишися, * иже всегда духом живый на небесех, * и со святыми водворяяся, * не забуди моляся, * спасти и ущедрити вся, * пресветлое успение твое * песньми присно славящыя.

*Слава, глас з~:*

Еще от юнаго возраста Богу освящен быв, святителю, и премудрости рачитель был еси. сего ради и потщался еси тленными вечнующая стяжати, воздержания броздами себе обложив, плоть духу повинул еси. темже и по честнем твоем преставлении с небесными совокупляешися ликостоянии, ихже и житию во плоти поревновал еси. Христу, емуже от юности послужил еси, молися спастися всем, честное пренесение твое песньми присно славящым.

*И ныне, Богородичен: Славословие великое.*

*На литургии, служба святительская.*

