<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 498)

*Месяца тогоже в к~з-й день.*

*Святых мученик, адриана и наталии: В тойже день празднуем сретению иконы, пресвятыя Богородицы, владимирския.*

Служба ея писана по сей службе.

*На*
Господи, воззвах, *стихиры святых, глас д~. Подобен:*
Яко добля:

Пречестное страдание, * доблественная борения * мучеников, славне, узрев, * самовольне вдался еси к подвигом мужеским умом, * не пощадив плоти любве ради божественныя. * темже прошел еси * доблественныя подвиги, * смирив гордость сопротивнаго, * андриане терпеливодушне.

В темницах затворяемь, * волуями жилами биемь, * железами же, славне, отягчеваемь, * и камением сокрушаемь, * со множеством мученик, * с нимиже благая небесная получил еси, * споспешницу супружницу имея наталию, * на Бога уповавшую, адриане доблественный.

Адама супружница из рая изгна, * советом змииным: * наталиа же адриана в рай премудро введе, * священными беседами, * учении наказующи * болезненная страдания терпети, * небесная воздаяния ходатайствующи * и вечнующую славу. (с. 499)

*Слава, глас з~:*

О супруже святый и избранный Господу! о версто изрядная и блаженная Богу! о вожделенная двоице, и возлюбленная Христу! кто не удивится о сем, услышав сих яже выше человека деяния; како женский пол вмужися на горькаго мучителя, и своего сверстника укрепи, не вдатися лютым, но о вере избрати еже умрети паче, неже жити; о богоплетенных глагол наталии премудрыя! о поучений божественных, небеса прешедших, и к самому престолу великаго царя, адриана славнаго знаема поставльших! но, о двоице святая! о нас Богу молитеся, любовию творящих память вашу, напастей избавити и всякия скорби.

*И ныне, Богородичен, или крестобогородичен. Подобен:*
Все отложше:

оружие, якоже рече симеон, * сердце твое пройде, пречистая владычце, * егда узрела еси из тебе возсиявшаго, * неизреченным словом, * от беззаконных яко осуждена * возносима на крест, * оцтом и желчию напаяемаго, * ребра же прободаема, * и руце и нозе пригвождаемы, * и рыдающи восклицаше, * матерски вопиющи: * что сие, чадо сладчайшее, новое таинство;

*На стиховне октоиха. Слава, глас а~. Ефрема кариа:*

Ревность мужа благочестива привлече жену боголюбивую к поучению светлу: адриан бо всеизрядный, наталииными глаголы приведеся, страдания течение совершил есть. о жены боголюбивыя нравы! не якоже бо ева принесе адаму тление, по жизнь нескончаему супругу исходатаи. сию с мужем похваляюще, возопием Христу: даждь нам помощь молитвами святых твоих.

*И ныне, Богородичен, или крестобогородичен. Подобен:*
Небесных чинов:

у креста предстоящи сына и Бога твоего, * и (с. 500) долготерпение того смотряющи, * глаголаше плачущи Мати чистая: * увы мне, чадо сладчайшее, * что сия страждеши неправедно, слове божий, * да спасеши человечество;

*Тропарь, глас д~:*

Мученицы твои, Господи, во страданиих своих венцы прияша нетленныя от тебе Бога нашего: имуще бо крепость твою, мучителей низложиша, сокрушиша и демонов немощныя дерзости. тех молитвами спаси душы нашя.

*На утрени оба канона октоиха, и святых на д~.*

*Глас з~. Песнь а~. Ирмос:*

Яко по суху пешешествовав Исраиль по бездне стопами, гонителя фараона видя потопляема, Богу победную песнь поим, вопияше.

В нощи мя жития, сном лютым одержима деяний, к свету покаяния, Боже, воздвигни, молитвами мученик твоих, Христе, да славлю тя.

Востоком мысленнаго солнца озарившеся мученицы, и дне сынове бывше, всю идольскую мглу крепко потребисте.

*От*
устен искапающих сладости божественнаго разума насладився, адриане, и яд изблевал еси прежняго неразумия воистинну, богоблаженне.

*Богородичен:*

Твоего приемши содетеля, яко сам восхоте, от безсеменна твоего чрева, паче ума воплощаема, чистая, твари воистинну явилася еси владычца.

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего. (с. 501)

уз избежав идольскаго суетства, мучениче, связался еси желанием любве Христовы, и узам страдалец его радостию приобщился еси.

Заворами железными голени сокрушаеми, страстотерпцы господни, нечестия кости терпения заворами и мужеством воистинну сокрушисте.

огнем любве божественныя, душу опаляему супруга, распалила еси желание ко Христу, любовь плотскую, наталие, до конца возненавидевши.

*Богородичен:*

Божественнаго рождества твоего, чистая, всякий естества чин превосходит чудо: Бога бо преестественне зачала еси во чреве, и рождши пребываеши приснодева.

*Кондак, глас д~:*

Жены богомудрыя божественная словеса в сердце положив, адриане мучениче Христов, к мучениям усердно устремился еси, с супругою венец приемь.

*Седален, глас д~. Подобен:*
удивися иосиф:

Нечестия запаление, благочестия орошением угасил еси, страстотерпче, сокрушением твоих удов, идольскую крепость истнил еси, супружницу обрет помощницу, ко всем лютым, мучениче, ополчением, с нею же в вышнее вселился еси царство, адриане крепкодушне. Христу молися, дати всем чтущым тя милость.

*Слава, и ныне, Богородичен:*

Треволнении страстными, безсовестный аз обуреваемь, чистая, призываю тя тепле, да не презриши мене окаяннаго погибнути, бездну милосердия рождши, разве бо тебе надежды не имам. да не врагом убо обрадование и смех, надеявся на тя явлюся: ибо можеши, елико хощеши, яко Мати сущи всех Бога. (с. 502)

*Крестобогородичен:*

Дева и агница видевши на кресте, без семене из нея агнца рождшагося, и копием прободена, печали уязвлена стрелами, вопияше болезненно восклицающи: что новое таинство; како умираеши, иже живота един Господь; темже воскресни, падшаго воздвизая праотца.

*Песнь д~. Ирмос:*

Христос, моя сила, Бог и Господь, честная церковь боголепно поет взывающи, от смысла чиста о Господе празднующи.

Христа мученицы крепость стяжавше, некрепкое суровство гонителей воистинну поправше, и венцы победы с небесе прияша.

Гноем всюду обтекающым святых телесем, миро Богу воистинну принесеся, гноение прелести очищающее державно.

Твоими кровьми одежду обагрил еси себе нетления, совлек тления одежду, и Христу, адриане, со славою ныне предстоиши.

*Богородичен:*

Яко воистинну неизвещанна и непостижима, яже твоего боголепнаго, Богородице, суть рождества, сущым на земли и на небеси, приснодево таинства.

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Десятица сугуба страдалец, с простою троицею, Христа ныне моляще, разрешиша соуз нечестия суща безкрепостна, крепостию троичною доблественнии.

Якоже солнце посреде стоя звезд светлых, адриане, с тобою страждущих облистал еси светом благочестия, нечестия мглу отгнав, и просветил еси мира концы. (с. 503)

Роса глагол твоих честных, исцеление болезней воистинну твоему супружнику бысть, вкусившу лучших любовь, богомудрая наталие, мучеников сожительнице.

*Богородичен:*

Богородицу тя от души, владычце мира благая, исповедающих спаси: тя бо предстательство непоборимое имамы, истинную богородительницу.

*Песнь з~. Ирмос:*

Житейское море воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Христовою окормляеми дланию благочестно, безбожия пучину преидосте, и ко пристанищу тихому вышния светлости, страдальцы господни, устремистеся.

Яко цвети благоухают подвиг твоих, мудре, яже паче естества одоления: ибо божие явился еси, адриане, благовонно кадило, огнем мук опаляемь.

Добротою веры святая твоя душа украшена, всечестная, и доброту ищущи, яко воистинну Христову безмерную, наталие, желания не погреши:

*Богородичен:*

Всечистая владычце, рождшая человеком кормчия Господа, страстей моих непостоянное и лютое утоли смущение, и тишину подаждь сердцу моему.

*Кондак, глас д~. Подобен:*
Явился еси днесь:

Мученик возсия божественная память, и земныя озари вся концы светло, с веселием зовущих: ты еси мучеников, Христе, радование.

*Икос:*

На древе крестнем плотию пригвожденнаго, Христа царя возжелавше доблественне воини, усердно болезни лютыя и муки страшныя претерпеша, поправше (с. 504) идольское нечестие все, и беззаконных сопротивления низложше, десятица сугубая и троица мученик. темже адриан и наталиа супруг красный сих зряще, поревноваша им, и радующеся вопиют: ты еси мучеников, Христе, радование.

*Песнь з~. Ирмос:*

Росодательну убо пещь содела ангел преподобным отроком, халдеи же опаляющее веление божие, мучителя увеща вопити: благословен еси, Боже отец наших.

Необоримы якоже столпы явистеся сиона вышняго, мученицы, низложивше утверждения вся вражия терпением страдания вашего. темже почитаем благочестно вашу память присно.

Помощница адриану наталиа, яко единодушна от Бога даровася, извлачащи углебша сего во глубине прелести, и уверяющи вопити: благословен Бог отец наших.

Яко многоценно сокровище мученика руку скрывши, не предала еси целомудрия твоего сокровища украсти тщащымся, честная, окормляема рукою отцев Бога.

*Богородичен:*

Священнии пророцы провозвестиша, чистая, явленно таинство честнаго рождества твоего: и ныне мы сбытия издалеча смотряюще, благочестно тя ублажаем.

*Песнь и~. Ирмос:*

Из пламене преподобным росу источил еси и, праведнаго жертву водою попалил еси: вся бо твориши, Христе, токмо еже хотети. тя превозносим во вся веки.

огнем мучения всесожигаеми, нечестия пламень весь угасисте кровьми вашими, страдальцы, зовуще: тя превозносим, Христе, во вся веки.

Жены чудныя кто не удивится сущия к Богу любви, (с. 505) яко возненавиде желание плотское, и супружника увери, чести и славити Христа во веки вся.

Посрамив безбожных суетства, и возжелав Христову красоту, столп благочестия верным был еси, мучениче, страстотерпче адриане всеблаженне.

*Богородичен:*

*От*
света светодавца слова зачала еси, и рождши несказанно пресущественнаго: дух бо в тя, Дево, божий вселися. темже тя поем, чистая, во веки.

*Песнь ф~. Ирмос:*

Бога человеком не возможно видети, на негоже не смеют чини ангельстии взирати: тобою бо, всечистая, явися человеком слово воплощенно. егоже величающе, с небесными вои тя ублажаем.

удов сокрушение, лютых прещения, ни мечь, ни огнь, ни смерть плоти тленныя, Христовы любве разлучити вас, славнии страдальцы, отнюд возмогоша. темже во веки с ним присно веселитеся.

Свещы богосветлы, звезды сияющыя, светильницы, нам свет благочестия озаряюще, солнца славы сияния, чада невечерняго блаженства, мученицы явистеся Христовы всечестнии.

Источник вод исполнен духовных, и река божественных дарований исполнена, и чаша страдания проливающая токи, пучины спасения, мученицы, явистеся, бури напастей различных нас избавляюще.

*Богородичен:*

Мертвым востание ныне даровася, твоим несказанным и неизреченным рождеством, Богородице всечистая: жизнь бо из тебе плотию обложена всем возсия, и смертную дряхлость яве разруши.

*Светилен. Подобен:*
Жены услышите:

Адриан всемудрый, страдальцев утверждение, с (с. 506) честною наталиею песньми достойно да почтится: с нимиже облистает мученик собор святый. ихже светлое торжество совершающе благочестномудренно, поем песньми божественными.

*Слава, и ныне, Богородичен:*

Иже древле ми обожению во едеме позавидевша, томителя змия, Дево, смирився во утробе твоей творец твари и зиждитель естества, боголепно погуби крестом и смертию, источая ми нетление.

*На стиховне октоиха. Слава, и ныне, Богородичен:*

*Служба сретению чудотворныя иконы пресвятыя, Богородицы, яже нарицается владимирская.*

*Вечер,*
Блажен муж:

*На*
Господи, воззвах: *стихиры на и~, глас д~. Подобен:*
Яко добля:

Яко светоносная палата, * и одр всезлатый Богородице владычце: * ты бо слово божие * во твоих ложеснах вместила еси, * и рождши нам солнце незаходимое, * свет невечерний: * наша прежде неразумием омраченная сердца * благоразумием осветила еси, * и льсти тму разорила еси.

Твоим рождеством * адова крепость разорися, * и все человечество спасено бысть. * ныне же твоими молитвами * врагов наших шатание низложи, * и крепость их сокруши, * и людем твоим победы на враги даруй, * да посрамятся вси * являющии рабом твоим злая.

Богородице владычце, державная помощнице, * укрепи (с. 507) славящую тя страну на враги: * да якоже древле спасла еси царский град от нахождения поганых, * тако и ныне спаси страну российскую от нахождения вражия, * от междоусобныя рати, от глада же и труса, * Дево неискусобрачная. * сего ради тя славит страна российская * человеком помощницу.

Ныне страна российская * о тебе хвалится и веселится, * имеющи тя заступницу непостыдную * и стену нерушиму, * граду нашему непоколебимое основание, * стража неусыпна земли российския. * не престай ныне твоими, госпоже, молитвами * избавляти твой град и люди от всех бед.

Тебе припадают, госпоже, * святителей сословие, и собори, * совокупление всех, * монаси и простии, * и весь народ умильно молящеся, * тебе ныне кланяющеся, * и любезно целующе твой образ, * и молящеся глаголют: * чтущий тя град всегда спасай от всех бед.

*Ины стихиры, глас и~. Подобен: О*
преславнаго чудесе!

О преславнаго чудесе! * иже невместимый небесы, * и ангелы славимый, * и от серафимов поемый, * на землю сошед в твою утробу вместися, * и ключа девства неразруши: * наше естество древле от диавола мучимо из\ъят, * и весь род человеческий свободи, * тебе же, госпоже, заступницу нам дарова. * тем не престай сохраняти * и спасати душы нашя, * яко милосерда.

О преславнаго чудесе! * се заступление прииде, * супротивление низложися. * град наш спаси, * враги нашя прожени, * и нас рабов твоих твоею милостию возвесели. * о божия слова селение, * род человеческий чтущий тя * всегда спасай от всех бед.

Подаждь утешение * твоим рабом, чистая, * (с. 508) напастьми одержимым, * и рог верных вознеси, * богородительнице марие, * спаси молитвами твоими град твой неразрушимь, и варварская шатания низложи, * и нас рабов твоих, безневестная, * хвалящих тя спаси.

*Слава, и ныне, глас и~:*

Приидите, российстии собори, приидите верных совокупления, в сретение царицы богоотроковицы: се бо грядет царица своим образом честным спасти град и люди от сопостатных поган невоеваны. о чудо велие и преславное, и пребольши ума! како пришествием честнаго ея образа сопротивнии побеждаются, и отечество наше утверждается, нощь упразднися, и день приближися. егоже ради тебе вину спасения нашего естество наше приемлет, и вся тварь воспевает ти зовущи: радуйся, предстательнице и помощнице, и спасение душ наших.

*Вход. Прокимен дне. И чтения г~. Лист рм~в на об:*

*На литии стихиры, глас в~. Самогласны:*

Яко воистинну древняго кивота пречестнее, егда Давид собрав чини ликовствоваше, ныне твоя, Богородице, икона, ейже предстоят архиереев собори, и с чинми ангел, и все Христоименитых людей множество, достойно блажат тя матерь божию, и прославляют раболепно, и чествуют и покланяются, и молятся тебе по Бозе, да мир умириши в православии, и отечество утвердиши, и спасеши от всех зол твоя рабы, яко едина благословенная.

Предстоят ти, госпоже Богородице, пред твоим, пречистая, образом, архиереев сословие, и вси людие, монаси и простии, ведуще тя воистинну помощницу сильну и непобедиму, моления тебе приносити от (с. 509) всея души подвизают, и поущают, на молитву к Богу, требующе твоея помощи, да простреши богоносныя твоя руки, и умолиши за мир. вонми и услыши, владычце, и подаждь утешение рабом твоим, дондеже не одолеют ны грехи нашя тяжкия и лютыя, твоея бо всегда требуем вси помощи.

*Глас и~:*

Первее написавшейся твоей иконе евангельских таин благовестником, и к тебе царице принесенней, да усвоиши ту, и сильну соделаеши спасти чествующыя тя, и порадовалася еси яко сущи милостива спасения нашего содетельница, яко уста и глас иконе бывше. якоже и Бога внегда зачинающи во чреве, песнь воспела еси: се от ныне ублажат мя вси роди, и на ту зрящи глаголала еси со властию: с сим образом благодать моя и сила. и мы истинно веруем, яко се рекла еси, госпоже, сим образом с нами еси. тем благоговейно предстояще, покланяемся тебе раби твои, посети ны твоими матерними щедротами.

*Глас з~:*

Гора еси великая и преславная, паче горы синайския, Богородице: она бо не терпяше снития славы божия во образех и сенех, огнем возгарашеся, и громи и молнии тамо быша: ты же весь божественный огнь сущь, божие слово во чреве твоем неопально носила еси, и от сосец твоих млеком питала еси манием носящаго вся, и матернее дерзновение к нему имущи, помози, владычце, верно празднующым твой честный праздник, и не забуди милостивно посещающи: прияла бо еси от Бога дар строити и покрывати Христоименитое стадо, рабы твоя. (с. 510)

*Слава, и ныне, глас з~:*

Тебе вси роди человечестии хвальныя дары приносят, владычце, и молятся яко царице и матери божии. пророцы тя премудро проповедаша, левити благословиша, апостоли и мученицы исповедаша, вся сословия покланяются, архиерее проповедают, монаси и простии благоговеют, богатии и убозии, сироты и вдовы, и всяк возраст, и всяко преспеяние, старческое и младенческое, под кров твой державный с верою прибегаем: покрый, и соблюди, госпоже, молитвами твоими, и спаси от бед душы нашя.

*На стиховне стихиры, глас и~. Подобен:*
Что вас наречем:

Что тя наречем, Богородице владычце: * корень ли иессеов; * от тебе бо нам Христос яко цвет изыде. * манну ли, верных сердца услаждающую твоим рождеством; * руно гедеоново; * на тя бо Христос яко роса сниде, * и тя заступницу нам показа. * егоже моли спасти душы нашя.

*Стих:*
Слыши, дщи, и виждь, и приклони ухо твое.

Да вси похвалим вернии таково нам заступление давшую непостыдное, * и непреборимое на враги одоление победное, * и нам всем спасение, * и граду нашему стену и покров, * и основание непоколебимое, * и отечеству нашему на сопостаты пособие, * и непобедимую победу.

*Стих:*
Клятся Господь Давиду истинною, и не отвержется ея.

Достойно тя блажит человеческий род, чистая, * яко да спасеши чтущыя тя от всех бед: * ты бо еси, госпоже Дево чистая, * заступница непостыдная твоим рабом показалася еси, * и молитвенница тепла к Богу, * от находящих скорбей. * тобою варварская шатания разрушаются, * и стрелы вражия упраждняются. * и (с. 511) раби твои от одержащих бед избавльшеся, * тя, Богомати, песньми ублажаем.

*Слава, и ныне, глас тойже. Самогласен:*

Да радуются российстии собори, да ликовствует естество, яко твоего, чистая, честнаго образа пришествием град наш спасается, раби твои от одержащия нужды избавльшеся, тебе, чистая, взывают: радуйся, добрых виновная, и заступница непостыдная, и спасение душ наших.

*Тропарь, глас д~:*

Днесь светло красуется славнейший град москва, яко зарю солнечную восприемши, владычце, чудотворную твою икону, к нейже ныне мы притекающе, и молящеся тебе, взываем сице: о пречудная владычце Богородице, молися из тебе воплощенному Христу Богу нашему, да избавит град сей, и вся грады и страны Христианския невредимы от всех навет вражиих, и спасет душы нашя яко милосерд.

*На утрени, по а~-й стихологии седален, глас д~.*

*Подобен:*
удивися иосиф:

Божественными зарями просвети поющыя тя, и умы утверди, непорочная Дево, крепкая заступнице мира всего. темже торжествуем вси любовию поюще тя, и пришествие твоего образа славяще, не престай, Дево, молитвами твоими, спасающи рабы твоя от всякия беды, едина благословенная.

*Слава, и ныне, Богородичен:*

Невесто неискусобрачная, премудрости село показася утроба твоя Бога слова: ты бо едина, Мати божия, благих ходатаица явившися, всяких страстей избави рабы твоя, непрестанно воспевающыя славу твою. (с. 512)

*По в~-й стихологии седален, глас г~. Подобен:*
Красоте девства:

Яко звезда многосветлая взыде от востока к западу твой образ, Богомати, озари скорби тмою одержимых, и прещения враг избави, и вся тех сети разрушив, явися, предстательнице крепкая, оружие непобедимое на враги миру всему: из тебе бо всех Владыка плоть приим, вся человеки обожи.

*Слава, и ныне, тойже. По полиелеи припев:*

Достойно есть величати тя, Богородице, честнейшую херувим и славнейшую без сравнения серафим.

*псалом избранный:*
Боже, суд твой цареви даждь:

*Таже седален, глас а~:*

Блаженна еси ты, Богородице чистая, величествия твоя кто воспети может; еже чудо страшно, и чудо велие содеявши. твоими молитвами, Богомати, чтущий тя град всегда свобождается от всех бед, тмы и меча, поганых пленения, и всякаго гнева. темже мы, зряще честное образа твоего пришествие, хвалим яко царицу, воспевающе вернии, словесы тя, чистая, блажаще, глаголем: Богородице чистая, моли воплощеннаго из тебе, спастися душам нашым.

*Слава, и ныне, тойже.*

*Степенна, а~-й антифон д~-го гласа. Прокимен:*
Помяну имя твое во всяком роде и роде: *Стих:*
Слыши, дщи, и виждь, и приклони ухо твое. Всякое дыхание. *Евангелие луки, зачало д~.*

*По н~-м псалме стихира, глас в~:*

Готовися всечестный граде москва, на сретение Девы Богоматере: се бо грядет к тебе светлое великое солнце от врат затворенных. тма убо скорби твоея отгоняется, свет же твоего веселия исполняется, буря сопротивных ветров уставляется, мужие и священницы в печалех сладкое утешение приемлют, царице (с. 513) единой покланяются, молящеся глаголют: пречистая Дево, мольбами твоими избави рабы твоя от всякия беды и печали.

*Канон похвале Богородицы, со ирмосом на з~: и праздника на и~.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

Просвети, владычце, душы нашя зарею божественною, паче ума благодатию твоею, независтный дар подаждь ми, воспети тя, яко помощницу человеческому существу, препетая, верное заступление, на враги победу отечеству нашему.

Приидите, соберитеся российстии собори в пречестный храм всенепорочныя владычцы, и возопийте умильно, молящеся к честному образу, взирающе: Богородице безневестная, хвалящыя тя спаси.

Твой, Богомати, всечестный образ, богогласный евангелиа Христова списатель, пребожественный лука написав, творца всех на твоих честных руках вообрази. к немуже притекающыя напасти и печали избавляеши, и вся покрываеши твоею милостию.

Храм прекрасный содетель всех едину тя обрет, в тя вселися, и человеки обожи. к немуже за ны, Богородице, молися, спасти ны от поганых пленения, и всякия иныя скорби находящия на ны, да твоего днесь образа сретение всечестно празднуем.

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя, духовно утверди, в божественней твоей славе венцев славы сподоби. (с. 514)

Все помышление отвергше, богомудрии, приидите в сретение прекрасныя зари, держащия пресветлую лучу, вся просвещающую, и милостию весь мир обогащшую.

Твою, Богомати, всечестную и чудотворную икону российстии люди стяжавше, яко заступление крепко, и стену нерушиму, молятся ти, на враги победу даровати отечеству нашему.

облак светозарный показася, росою благодати вся омывающи телесныя скверны, и душы просвещающи, едина всепетая.

Древо многоплодно явилася еси, пищею негиблющею вся насыщающи, душы же веселящи, богоневесто чистая, добродеяния всем источи, и от скорбей нуждных спаси.

*Седален, глас д~. Подобен:*
удивися иосиф:

Народи боголюбивии, приидите в сретение, се бо приходит Дева всех пророков превышши, честным своим образом жизнодателя миру на руках имеющи, град свой сохраняти страждущий, варварскую дерзость низложити, вообразитися всем хранительница тверда, держава и ограждение верно молящымся.

*Слава, и ныне, тойже.*

*Песнь д~. Ирмос:*

Неизследный божий совет, еже от Девы воплощения тебе вышняго, пророк аввакум усмотряя, зовяше: слава силе твоей, Господи.

Гору превелию, юже даниил виде, от неяже камень отсечеся без руки, и вся соблазны истни, верныя же просвети, истинное светозарное солнце показа, лучами просвещающи, Богородице приснодево.

Вооружаются на люди твоя, чистая Богородице, сынове агаряни, злый совет творяще, грады разоряюще, (с. 515) верныя же погубляюще. но ты, всепетая, твоею милостию вся низложи, исмаильтяны враги покаряющи отечеству нашему.

Небо одушевлено, едина Богомати, свет велий приемши, вся просвещающи, тму держащих бед разжени, и нас вышняго причастия сподоби.

Давид пред кивотом ликовствует, левити же воспевают, паче же пред тобою, богородительнице чистая, россиа хвалами яко царицу воспевает, гласы молебными прилежно ти вопиюще: радуйся, заступнице града нашего.

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Тебе, Богомати, великий во пророцех исаиа провиде духом, угль имеющу во чреве, верныя просвещающь, и соблазны вся пожигающь, спасая род человечь.

Жезл ааронов прозябла еси, и злобный корень исторгнула еси, Дево богоневестная, жизнодателя рождши миру. егоже моли, сему граду спастися от многих напастей.

Ныне убо приступите с веселием, богоизбранное стадо, российстии собори, ко всечестней божии матери, и честный ея образ любезно приимите. се бо благодать неисчерпаемая, воды точащи божественныя неоскудно, юже вернии почтим, и честному образу ея поклонимся.

*От*
корене иессеева древо возрасте всем животное, плод убо прозябла еси во утробе твоей, Дево чистая, вся люди насыщающи твоею милостию.

*Песнь з~. Ирмос:*

Божественное сие и всечестное совершающе празднество, (с. 516) богомудрии, Богоматере, приидите, руками восплещим, от нея рождшагося Бога славим.

*От*
тебе, Богомати, истече поток сладкий, вся напаяя люди, душ измывая скверны. Богородице владычце, спаси всех покланяющихся верно честному образу твоему.

Вси убо совокупльшеся вкупе, воспоем чистую Деву, богоизбранную лествицу иаковлю, гедеоново же руно, радости ходатаицу, крепость и похвалу спасаемых, богородительницу чистую.

Се ныне веселие приближается, скорбь же потребляется, вернии спасаются, яко от источника радость почерпающе, выну хвалами воспевают: радуйся, чистая владычце, спасения нашего начаток, и всех верных стена и похвала.

Подаждь нам помощь мольбами твоими, пречистая Богородице, скорби убо находят на ны, и печали умножаются, врази ополчаются, но ты, пречистая, представши, избави: врагов наших шатание низложи, на враги победу даруй, да посрамятся вси являющии рабом твоим злая.

*Кондак, глас и~. Подобен:*
Взбранной:

Взбранной воеводе победительная, яко избавльшеся от злых пришествием твоего честнаго образа, владычце Богородице, светло сотворяем празднество сретения твоего, и обычно зовем ти: радуйся, невесто неневестная.

*Икос:*

Ангел предстатель с небесе послан бысть рещи Богородице: радуйся, и со безплотным гласом воплощаема тя зря, Господи, ужасашеся, и стояше, зовый к ней таковая: радуйся, еюже радость возсияет: радуйся, еже клятва изчезнет. Радуйся, падшаго адама (с. 517) воззвание: радуйся, слез евиных избавление. Радуйся, высото неудобовосходимая человеческими помыслы: радуйся, глубино неудобозримая и ангельскими очима. Радуйся, яко еси царево седалище: радуйся яко носиши носящаго вся. Радуйся, звездо, являющая солнце: радуйся, утробо божественнаго воплощения. Радуйся, еюже обновляется тварь: радуйся, еюже покланяемся творцу. Радуйся, невесто неневестная.

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Яко порфирою и виссом червленою хламидою, Дево Богородице владычце, град твой тобою одеяся, Христа величает, и пришествие честнаго твоего образа славит, явльшася паче луч солнечных, и немрачным светом просвещающа велегласно хвалящыя тя.

Скрижали богописаныя перстом духа в ярости моисей сокруши: но в тебе, чистая, преславный творец вселився, невредну тя сохрани, емуже поем: отец наших Боже, благословен еси.

Приими твоих раб мольбы, пречистая Дево Богородице: непостоянную бурю утиши молитвами твоими, и советы противных врагов разжени, нападающих на стадо твое, всенепорочная владычце.

Тебе едину помощницу роду человеческому, Богородице марие, зиждитель всех рождеством своим назнамена, и пророцы прообразиша, ов тя дверь, ин же тя ложницу божию: мы же тя воспеваем родительницу божию, и ходатаицу к Богу, и заступницу от всех зол находящих на ны. (с. 518)

*Песнь и~. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

Како тя, Дево, по достоянию воспоем, помощь твердую, хранительницу жизни нашея, и ходатаицу непреложну к сыну твоему и Богу нашему; егоже воспеваем и превозносим во веки.

Цвете прекрасный, и воня пищная, облагоухаеши, Богородице марие, вся, и спасаеши, и от недуг исцеляеши, бесы прогоняеши, темже ти вопием: радуйся, помощнице всем молящымся верным.

Столп явльшися, Богомати, нахождения противных отгоня: тя бо чтущым сердцем теплым явилася еси стена и ограждение, и спасительное прибежище.

Давидски воспеваем ти песнь, гору божию тя именующе, пречистая Дево: источника бо сущым приснотекущаго источила еси. егоже поем и превозносим во веки.

*Песнь ф~. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Радости ходатаице, возвесели наш смысл, вопити тебе, Богородице чистая: радуйся, хранительнице наша, держава и ограждение, и спасительное прибежище.

Да восхвалят согласно тя небо и земля, яко жизнодателя миру рождши: радуйся, тихое пристанище, животныя воды источниче неисчерпаемый, владычце.

Собравшеся днесь, людие, во сретение пречистыя божия (с. 519) матере, яко винограда мысленнаго грезн носящи, вино источающь всегда, и веселия всех исполняющь, яко Богородицу по долгу славим.

Божественная река вод животных вся удолия напаяющи, нашя соблазны, Богомати, погрузи, и до конца потреби.

*Светилен. Подобен:*
Посетил ны:

Да почтится днесь, Богомати, зиждителя рождшая райских дверей отверзение, и всего мира очищение, победу давшая Христолюбивому воинству: о сей бо пророцы глаголаша, той поклонимся.

*Слава, и ныне:*

Пресветлая днесь милостивная светлость, божия благодать, вся радостно одождяет небесными тучами, на стези сладкия направляющи Богородице, владычце, всех познавших тя земных, приснодево: ныне бо вся земля российская радуется, верою тя славящи.

*На хвалитех стихиры на д~, глас д~. Подобен:*
Яко добля:

Наставницу тя заблуждшым, * и пристанище спасительное, * в пучине, владычце, и бури, * и во искушениих и в печалех, * Христос тя всем показа, * сын твой и Бог наш, * верно приходящым к тебе. * егоже моли, * от злых бед избавитися * ведущым Богородицу тя воистинну.

*Дважды.*

Тление потребила еси, * и болезнь, всепетая, древнюю всю, * рождеством твоим: * живот бо мирови рождши, * и смерть разрушивши, * болезни, благая, исцеляеши, * верно образа твоего чудеса воспевающих, * и любовию кланяющихся, * и чтущих тя святую и честнейшую наставницу.

Яко источник тя, препетая, * живота и благодати, * источающий чудеса, * и цельбу страстей душевных (с. 520) и телесных, * яко быстрину оставления, * милости щедрот неисчерпаемое море видяще, * тебе припадаем вси оскорбляемии ныне, * просяще вси разрешения * будущаго мучения.

*Слава, и ныне:*

Иже на херувимех ездяй, и певаемый от серафим, сшел еси с небесе пророчески, блаже, и вселился еси во утробу чистыя богоотроковицы, юже ангели воспеша тайно: радуйся, радостная Дево, необ\ъятнаго яко Бога во чреве твоем приемши паче слова, от неверия в веру мир преводяща. слава тебе Христе, едине милостиве и человеколюбче.

*Славословие великое. И отпуст.*

*На литургии, блаженна, от канона песнь г~-я и з~-я. Служба вся Богородицы.*

