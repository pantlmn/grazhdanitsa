<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 527)

*Месяца тогоже в к~и-й день.*

*Преподобнаго отца нашего моисеа мурина.*

*И собор преподобных отец наших печерских, в дальних пещерах, преподобнаго феодосиа, почивающих.*

Служба сия писана в приложении.

*На*
Господи, воззвах, *стихиры, глас и~. Подобен:*
Мученицы твои:

Моисей многонарочитый мирское украшение оставль мудре, болезньми воздержания крепкими страсти покори плотския, и низложив многокозненнаго, победы венец прият. того молитвами, Господи, всем подаждь велию милость.

Воздержание изрядное, стояние всенощное, бденное око, ум смотряющь божественныя доброты имел еси, блаженне моисее: темже исцелений благодать приял еси, страсти целити лютыя. сего ради тя молим, испроси, отче, всем велию милость.

Демонския козни и стреляния и ловления, божественною покрываемь, моисее, дланию отче, прошел еси (с. 528) невредно, и безстрастием украшаемь, всем преподобным причелся еси. моли даровати верою чтущым тя велию милость.

*Слава, и ныне, Богородичен:*

Помышления нечиста и устны льстивы, дела же моя вся осквернена, и что сотворю; како усрящу судию; владычце Дево, моли сына твоего и зиждителя и Господа, яко да в покаянии приимет дух мой, яко един благоутробен.

*Крестобогородичен:*

Не терплю, чадо, видящи тя на древе уснувша, бодрость всем подающаго, яко да иже древле преступления плодом, сном погибельным уснувшым, божественную и спасительную бодрость подаси, Дева глаголаше плачущися, юже величаем.

*На стиховне октоиха. Слава, и ныне, Богородичен:*

*Тропарь, глас а~:*

Пустынный житель, и в телеси ангел, и чудотворец явился еси, богоносе отче наш моисее: постом, бдением, молитвою, небесная дарования приим, исцеляеши недужныя, и душы верою притекающих ти, слава давшему ти крепость, слава венчавшему тя, слава действующему тобою всем исцеления.

*На утрени оба канона октоиха: и святаго на д~.*

*Глас и~. Песнь а~. Ирмос:*

Поим Господеви, проведшему люди своя сквозе чермное море, яко един славно прославися.

Грызением греховным помраченное сердце мое убели, отче, покаяния тучами, молитвами твоими.

Страху владычню плоть пригвоздив, всяко помышление страстное от сердца, богоносе преблаженне, изсушил еси.

В браздах мысленных скрыв слова, отче, семена, (с. 529) возделал еси пшеницу, в сокровищах неистощаемых соблюдаему.

*Богородичен:*

Всего мя спасает слово пребожественное благостию, восхотев из чрева твоего воплотитися, чистая Мати Дево.

*Песнь г~. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Духом движимь, духовными, мудре, деянии терпя, лукавствия покорил еси духи.

Силою укрепляемь богоначальною, моисее преподобне, крепкаго яко безплотен смирил еси змия.

Тучами слез твоих огненное опаление страстей угасил еси, и река явился еси дарований, наполняема духом.

*Богородичен:*

Имея тя помощь, врагов стремления, чистая, не убоюся: имея тя предстательницу, тех побеждаю полки.

*Седален, глас г~. Подобен:*
Божественныя веры:

Божественными сиянии разбогатев, и тму разрушил еси страстей, всеблаженне, и бодрыми молитвами твоими увядил еси плоти возвышаемая мудрования, и к горнему прешел еси крайнему граду, отче преподобне, Христа Бога моли даровати, нам велию милость.

*Слава, и ныне, Богородичен:*

Божественнаго естества не отлучся, плоть быв во чреве твоем, но Бог вочеловечся и пребысть, иже по рождестве матерь тя Деву, яко прежде рождества сохранив всенепорочну, един Господи: того прилежно моли, даровати нам велию милость.

*Крестобогородичен:*

Нескверная агница слова, нетленная Дево Мати, на кресте зрящи повешена из нея без болезни прозябшаго, матерски подобно рыдающи, вопияше: увы мне, (с. 530) чадо мое, како страждеши волею, хотя избавити от страстей безчестия человека;

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Любоплотнаго демона, непрестанными, отче, мольбами и болезней придаяньми, от души преблаженне, отгнал еси.

Преложив помышление к сущым паче ума же и слова, преподобне, воздержания зной, якоже божественную росу терпел еси.

Ветрилом воскрилився нестяжания, легко преплыл еси житейское, отче, море, ко пристанищу тихому направляемь.

*Богородичен:*

Девства сосуде, и невместимаго естества селение, душу мою просвети омраченную, богоневесто.

*Песнь е~. Ирмос:*

утренююще вопием ти, Господи, спаси ны: ты бо еси Бог наш: разве тебе иного не вемы.

углем разжигаемь, блаженне, безстрастия, вещь удобопальную страстей попалил еси.

Звезда воздержания, высотами сияя, явился еси, душы нашя просвещая, преславне.

На высоту добродетелей возшел, еси, и во остров достигл еси небесный, отче моисее досточудне.

*Богородичен:*

Деву по рождестве поем тя, Богородице, ты бо Бога слова плотию миру родила еси.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Нощию мя греховною, и сластей омрачением (с. 531) окружена, иже в тебе, духовными сиянии всего просвети, всего ко пристанищу спасения, отче, направи.

Якоже пчела трудолюбивая, сотом ума твоего цветы добродетелей собрав, источил еси сладость безсмертную, горесть, отче, демонскую отгоняющую.

В пустынях претерпевая, вышний град наследовал еси, плоть порабощая пощеньми, чудне, к пищи неоскудеваемей, и к райским селением отшел еси.

*Богородичен:*

Священие умное и неприкосновенное очистилище, светильник златовиден, и трапезу, одушевленну, хлеб носившую жизни, Дево, вернии тя именуем.

*Кондак, глас д~:*

Мурины заушив, и лица демонов поплевав, мысленно просиял еси, якоже солнце светло, светом жития твоего, и учением наставляя душы нашя.

*Песнь з~. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Кала страстей очищен, духовными блистаяся сияньми, к свету воистинну невещественному преставился еси, идеже лицы, блаженне, постников во веки.

Всякия избегл еси злобы, присвоився же добрым преложением, и добрым желанием, невещественно примесился еси, вопия, блаженне: Боже, благословен еси.

Болезньми воздержания безмерными, болезненный изсушил еси грех, богоносе. темже безболезненное обрел еси благих наслаждение, благословя твоего Владыку.

*Богородичен:*

Се, юже рече Деву духом великий исаиа, во утробе (с. 532) Бога зачат и раждает. емуже поем: благословен Бог отец наших.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Молитвами вжиляемь, смирением возвышаемь, правдою душу облистая, любовию украшаемь, к добродетелей совершению, к явленней, отче, востекл еси высоте, зовый владычце: священницы, благословите, людие, превозносите во вся веки.

Черный телом, душу же светлейшу солнечных сияний стяжав, демонов очерни омраченная лица, верных же просвещает сердца своим подобием, тепле поющих: людие, превозносите Христа во веки.

Смирением всюду огражден, убежал еси, отче, ефиопов мысленных стреляния, образ же был еси монахом к борению врагов, делы же и словесы, с ними взывая: отроцы, благословите, священницы, воспойте, людие, превозносите во вся веки.

*Богородичен:*

Паче естества зачала еси, паче слова родила еси содетеля человеческаго естества, бывша человека, отцу неразлучна, владычце чистая. емуже поет вся тварь: отроцы, благословите, священницы, воспойте, людие, превозносите во вся веки.

*Песнь ф~. Ирмос:*

устрашися всяк слух неизреченна божия снизхождения, яко вышний волею сниде даже и до плоти, от девическаго чрева быв человек. темже пречистую Богородицу, вернии, величаем. (с. 533)

В делех воистинну благих жизнь скончав, постигл еси благих источник, и твоего желания конец приял еси, празднующих же идеже глас с хвалением, радуяся вселился еси, досточудне моисее, отче преподобне.

Искапают, отче, сладость пользы болезней потове твои, и горесть нашу страстную отгонят: источают нам исцеления мощи, и гноения зол и душ скверну очищают.

Венцы венча Христос неувядающими твою, главу, чудне, победивша твердо полки миродержца, и преподобных ликом преподобно причелся еси. с нимиже молися, избавитися напастей чтущым тя.

*Богородичен:*

уставила еси едина в женах клятву первозданных, богоневесто, неописаннаго плотию рождши описуема. обновила еси законы естества, нескверная, разстоящая первее, преславным ходатайством твоим соединила еси.

