<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 533)

*Месяца тогоже в к~ф-й день.*

*усекновение честныя главы, честнаго славнаго пророка предтечи и крестителя иоанна.*

*На малей вечерни, на*
Господи, воззвах, *стихиры на д~, глас а~.*

*Подобен:*
Небесных чинов:

Предтечу иоанна и крестителя Христова, * приидите согласно вси вернии, * достойно почтим прилежно: * пророк бо сый пророчествует будущая, * яко служитель и таинник боголепен, неизреченных чудес Христовых. (с. 534)

Ирод безумный отсекает твою главу нещадно, * обличающу сего прескверный нрав: * Христос же тя, треблаженне, * яко крестителя главу содевает церкви, * всех содетель Господь, * и всех избавитель.

На блюде принести твою главу, * ирод беззаконный, * скверней иродиаде, * отсек со дерзновением, * повелевает, всеблаженне. * о чудо страшное, и преславно слышание! * но Христова церковь радостно празднует твое страдание.

*Слава, глас и~:*

Предтече спасов, аще и убийством разреши ирод тя истины проповедника: но уст твоих светолучная свеща, и сущым во аде веры сияние, призывающи светяше. темже моли, помиловатися душам нашым.

*И ныне, Богородичен:*
Владычце, приими молитвы раб:

*Прокимен дне.*

*На стиховне стихиры, глас в~. Подобен:*
Доме евфрафов:

Болий в рожденных женами, * явился еси, блаженне, * яко Владыку всех * крестив, иоанне, * пророче, проповедниче и предтече.

*Стих:*
Честна пред Господем смерть преподобных его.

Егда иродиа пиянством и блудом * одержима виде беззаконнаго ирода, * ко убийству сего привлече.

*Стих:*
В память вечную будет праведник:

Память священную, * божественнаго иоанна * и крестителя, любовию совершаем, * поюще Троицу пребожественную. (с. 535)

*Слава, и ныне, подобен тойже:*

Едина Христиан упование * и предстательнице, чистая, * с предтечею моли сына твоего, * о твоих рабех.

*Тропарь, глас в~:*

Память праведнаго с похвалами, тебе же довлеет свидетельство господне, предтече: показалбося еси воистинну и пророков честнейший, яко и в струях крестити сподобился еси проповеданнаго. темже за истину пострадав радуяся, благовестил и сущым во аде, Бога явльшагося плотию, вземлющаго грех мира, и подающаго нам велию милость.

*Слава, и ныне, Богородичен:*
Вся паче смысла:

*На велицей вечерни стихологисуем:*

Блажен муж, *а~ антифон.*

*На*
Господи, воззвах, *поставим стихов и~: и поем стихиры самогласны.*

*Глас з~. иоанна монаха.*

Рождеству сотворяему, безстуднаго ирода, скверныя плясавицы исполняшеся сложение клятвы: предтечева бо глава отсекшися, яко снедь ношашеся на блюде возлежащым. о пира мерзка, непреподобна деяния, и убийства исполнена! но мы крестителя, яко в рожденных женами больша, достойно чтуще ублажаем.

*Дважды.*

Пляса ученица вселукаваго диавола, и главу твою, предтече, мзду взят. о пира исполнена кровей! лучше бе не клятися, ироде беззаконне, лжи внуче. аще ли же и клялся, еси, но не о добре клялся: лучше бе солгавшу жизнь получити, неже истинствовавшу главу предтечеву усекнути. но мы крестителя, яко в рожденных женами больша, достойно чтуще ублажаем.

*Дважды.*
(с. 536)

Не подобаше ти, о ироде! прелюбодеянию обличителя, ради рачения сатанинска, и разжжения неистовнаго блуда, смертию осудити. не подобаше ти того всечестную главу, пребеззаконней жене, ради клятвы плясания предати бедне. о како дерзнул еси таково убийство совершити; како же не опалися скверная плясавица, посреди пира на блюде носящи сию; но мы крестителя, яко в рожденных женами больша, достойно чтуще ублажаем.

*Дважды.*

Паки иродиа бесится, паки смущается. о плясания льстивна и пира с лестию! креститель усекашеся, и ирод смущашеся. молитвами, Господи, твоего предтечи, мир подаждь душам нашым.

*Дважды.*

*Слава, глас тойже:*

Рождеству сотворяему безстуднаго ирода, скверныя плясавицы исполняшеся сложение клятвы: предтечева бо глава отсекшися, яко снедь ношашеся на блюде возлежащым. о пира мерзска, непреподобна деяния, и убийства исполнена! но мы крестителя, яко в рожденных женами больша, достойно чтуще ублажаем.

*И ныне, Богородичен:*
Кто тебе не ублажит:

*Вход, прокимен дне, и чтения.*

*Пророчества исаиина чтение.*

[Глава м~] Тако глаголет Господь: утешайте, утешайте люди моя, глаголет Бог: Священницы, глаголите в сердцы иерусалиму, умолите его, яко умножися смирение его: разрешися бо грех его, яко прият из\ руки господни сугуба согрешения своя. Глас вопиющаго в пустыни: уготовайте путь Господень, правы творите стези Богу нашему. На гору высоку взыди, благовествуй сиону, возвышай крепостию глас свой, благовествуй иерусалиму: вознесите, (с. 537) не бойтеся. аз Господь Бог, аз услышу убогих Исраилев, и не оставлю тех. [м~а] Но отверзу от гор реки, и посреде поля источники: сотворю пустыню в луг, и жаждущую землю во источники водныя. [м~е] Да возвеселится небо свыше, и облацы да кропят правду: да возсияет земля, и да прозябнет милость, и правда да возсияет вкупе. [м~и] Глас веселия возвестите, и услышано да будет: возвестите даже до конец земли: глаголите, яко избави Господь раба своего иакова: и аще вжаждут в пустыни, источит им воду из камене. [н~д] Возвеселися неплоды нераждающая, расторгни и возопий неболевшая: яко многа чада пустыя паче, нежели имущия мужа.

*Пророчества малахиина чтение.*

[Глава г~] Тако глаголет Господь вседержитель: се аз посылаю ангела моего пред лицем твоим, иже уготовит путь твой пред тобою. И приидет во храм свой Господь, егоже вы ищете. И кто стерпит день входа его; занеже тому приити яко огнь в горниле, и якоже былие перущих: и очистит поядая и очищая, яко сребро и злато. И приидет к вам судом, и будет свидетель скор на лукавыя, и на прелюбодейцы, и на кленущыяся именем моим во лжу, и на лишающыя мзды наемника, и на насильствующыя вдовицы, и пхающыя сирыя, и на уклоняющыя суд пришельца, и на не боящыяся его, глаголет Господь вседержитель. Зане аз Господь Бог ваш, и не изменю себе. и вы, сынове иаковли, уклонистеся от закона, и не сохранисте. Сего ради обратитеся ко мне, и обращуся к вам, глаголет Господь вседержитель. И ублажат вас вси языцы, и разумейте, яко аз Господь, смотряяй посреде праведнаго, и посреде беззаконника в день он, в оньже (с. 538) сотворю снабдение любящым мя. Познайте убо и помяните закон моисеов, раба моего, якоже заповеда вам в хориве, ко всему Исраилю повеление и оправдание. И се аз послю вам илию фесвитянина, прежде даже не приити дню господню великому просвещенному, иже направит сердце отца к сыну, и сердце человека ко искреннему своему: да не пришед поражу землю вскоре, глаголет Господи вседержитель, Бог святый Исраилев.

*Премудрости соломони чтение.*

[Глава д~] Праведник, аще постигнет скончатися, в покои будет. Осудит же праведник умираяй живущыя нечестивыя. узрят бо кончину праведнаго, и не разумеют, что совещаша о нем: яко повержет Господь нечестивыя безгласны ниц, и поколеблет их от оснований, и до последняго исчезнут в болезни, и память их погибнет. Приидут бо в помышление согрешений своих ужасни, и обличит их сопротив беззакония их. [е~] Тогда станет в дерзновении мнозе праведник пред лицем оскорбивших его, и отметающих труды его. Видевше же его, смятутся страхом многим, и ужаснутся о преславном спасении его. Рекут бо в себе кающеся, и в тесноте духа воздохнут, и рекут: сей бе, егоже имехом некогда в посмех и в притчу поношения безумнии. Житие его вменихом неистово, и кончину его безчестну. Како вменися в сынех божиих, и во святых жребий его есть; убо заблудихом от пути истиннаго, и правды свет не облиста нам, и солнце не возсия нам. Беззаконных исполнихомся стезь, и погибели, и ходихом стези непроходны, пути же господня не разумехом. (с. 539)

*На литии стихиры самогласны, глас а~. Германа патриарха:*

Что тя наречем, пророче; ангела ли; апостола ли; или мученика; ангела, зане яко безплотен пожил еси: апостола, яко научил еси языки. мученика же, яко твоя глава за Христа усечеся. егоже моли, помиловати душы нашя.

Отсеченей главе предтечеве память совершаем: тогда убо на блюде источающи кровь, ныне же в концех проливающи исцеления.

Днесь непреподобноделообразная мати убийства, еже от беззаконнаго сплетения своего, всескверную дщерь, над всех пророк богоизящна большаго, убийственнообразным советом лукавствова: враждебному бо ироду творящу пир своего сквернаго рождества, с клятвою испросити устрои чудоточную богопроповедника честную главу, еже и соверши пребезумный, женскому плясанию дав ту возмездие, клятвенный дар. обаче не преста таинник Христова пришествия, богомерзское смешение их и по кончине обличати, но обличая вопияше: не подобает ти, глаголя, прелюбодействовати брата твоего филиппа жену. о рождения пророкоубийственна, и кровей наполнена пира. мы же благочестномудренне, во усекновении предтечеве, белообразующе празднуем, яко в благонарочитый день радующеся, и умолим сего благоусердствовати Троицу, от страстей безчестия избавити нас, и спасти душы нашя.

*Глас д~:*

Рождение неподобно, и пир безстуднейший ирод совершил есть: любодейством бо женским услаждаемь, и нечестивым женонеистовством подстрекаемь, отсече главу предтечеву: но не отсече языка пророческа, обличающаго безумие его. пролия кровь неповинну, покрыти (с. 540) хотя грех беззаконен: но ни о сем скры гласа, вопиющаго всем покаяние. он убо свеселяшеся убийством: мы же спразднуем любовию крестителя иоанна блаженное заколение. предвари бо во аде жизнь, проповедати сущым во тме и сени смертней седящым, свыше восток Христа Бога нашего, единаго многомилостиваго.

Пророка и мученика, и крестителя спасова, приидите, людие, восхвалим: сей бо во плоти ангел сый, ирода из\ъобличил есть, пребеззаконнаго любодеяния содеянием осудив его. и беззаконнаго ради плясания, честная глава отсекается, сущым во аде благовествуя из мертвых воскресние: и молится прилежно Господеви, спастися душам нашым.

Пророка и мученика, и крестителя спасова приидите, людие, восхвалим: яко бегая в пустыни водворяшеся, мед дивий и акриды ядый, царя беззаконнующа обличил есть: наше же малодушие утешаше, глаголя: покайтеся, приближибося царство небесное.

*Слава, глас е~. Иоанна монаха:*

Беззаконнаго деяния обличения убежати ирод умыслив, главу твою, предтече, беззаконней жене предаде пакостно: не разуме бо окаянный обличая себе, на блюде обнося ю. но яко чистоты детельный учитель, и покаяния наставник спасительный, молися, крестителю Христов, от страстей безчестия избавити нас.

*И ныне, глас тойже:*

Воспойте людие матери Бога нашего, воспойте: днесь бо всесветлую душу свою, в пречистыя длани, из нея воплощшагося без семене предает: егоже и молит непрестанно, даровати вселенней мир и велию милость. (с. 541)

*На стиховне стихиры, самогласны, глас в~.*

Покаяния проповедниче иоанне крестителю, отсечене бывшей твоей главе, землю освятил еси, зане закон божий верным уяснил еси, и беззаконие потребил еси: яко предстоя престолу небеснаго царя Христа, того моли, помиловати душы нашя.

*Стих:*
Праведник яко финикс процветет, яко кедр, иже в ливане, умножится.

Закона ради господня во главу усекновен был еси, о всесвятый иоанне! обличил еси царя злочестива беззаконновавша дерзновением непорочным. темже дивятся тебе воинства ангельская: славят тя лицы апостол и мученик: чтим твою и мы летнюю память, всеславне, славяще святую Троицу, тебе венчавшую, предтече блаженне.

*Стих:*
Возвеселится праведник о Господе, и уповает на него.

Иже от пророка пророк, и болий пророков быв, из чрева матерня освященный в служение господне, днесь от беззаконна царя в главу усекновен бысть: и безчестно плясавшую отроковицу, ясно и прежде усекновения и по усекновении обличив, посрами греха полк. и сего ради возопием: крестителю иоанне, яко имея дерзновение, прилежно молися о душах наших.

*Слава, глас и~:*

Предтече спасов, ты царя из\ъобличил еси беззакония не делати. темже играние беззаконныя жены, повину ирода отсещи твою главу: и сего ради от восток солнца даже до запад, хвально имя твое. дерзновение имея ко Господу, прилежно моли, спастися душам нашым.

*И ныне, Богородичен:*
Безневестная Дево:

*На благословении хлебов, тропарь дважды, писан на малей вечерни: и*
Богородице Дево, *единожды: и чтение.*
(с. 542)

*На утрени, по а~-й кафисме, седален, глас е~.*

*Подобен:*
Собезначальное слово:

Ходатая согласно закона и благодати, вернии сошедшеся восхвалим: яко покаяние нам проповеда, и ирода яве обличив дерзновенне, в главу свою усечен бысть: и ныне со ангелы живущи, Христу молится спастися нам.

*Слава, глас д~. Подобен:*
Явился еси днесь:

Светлую твою память днесь творяще, Cпаса и Господа молити прилежно, тя молим, предтече, всем дати согрешений прощение.

*И ныне, Богородичен:*

Теплое заступление сущым в бедах, и помощницу нашу, и к Богу пременение, еюже тли избавихомся, Богородицу вернии ублажаем.

*По в~-й стихологии седален, глас е~. Подобен:*
Собезначальное слово:

Иже от ложесн пророка явльшагося нам, и от неплодове светильника вселенней ясно произшедша, в песнех восхвалим Христова крестителя, и победоносна страдальца, предтечу иоанна: молится бо Господеви, помиловатися душам нашым.

*Слава, глас д~. Подобен:*
удивися иосиф:

Ныне явися нам спасов креститель, и веселит разумне помышления верных, пустыни красота, и пророков печать: темже Христов показася предтеча, и свидетель неложен пришествия того: духовными убо песньми согласно иоанну возопием: пророче, проповедниче истины, молися спастися нам.

*И ныне, Богородичен:*

удивишася, чистая, вси ангелов лицы таинству твоего рождения страшному, како иже вся содержай (с. 543) манием единым, об\ъятии твоими, яко человек содержится, и приемлет начало превечный, и млеком питается всякое дыхание питаяй, неизреченною благостию; и тя яко воистинну божию матерь хваляще славят.

*По полиелеи седален, глас и~. Подобен:*
Свирелей пастырских:

Предтеча, вернии, креститель, и ангел всех избавителя, ирода обличив за беззаконие иродиадино, умирает во главу усечен: яко да и сущым во аде, со дерзновением благовестит, яко Бог сходит тамо пленити смерть.

*Дважды.*

*Слава, и ныне, Богородичен:*

Слово отчее на землю сниде, и ангел светел Богородице глаголаше: радуйся, благословенная, яже чертог едина сохраншая, зачатие приемши превечнаго Бога и Господа: да от прелести яко Бог спасет род человеческий.

*Степенна, а~-й антифон д~-го гласа. Прокимен, глас д~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие, матфеа, зачало н~з.*

*По н~-м псалме стихира, глас з~:*

Пляса ученица вселукаваго диавола, и главу твою, предтече, мзду взят. о пира исполнена кровей! лучше бе не клятися, ироде беззаконне, лжи внуче. аще ли же и клялся еси, но не о добре клялся: лучше бе солгавшу жизнь получити, неже истинствовавшу главу предтечеву усекнути. но мы крестителя, яко в рожденных женами больша, достойно чтуще ублажаем.

*Канона два, первый со ирмосом на и~. Иоанна монаха.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

*От*
утробы неплодныя явльшася пророка, в (с. 544) ложеснах девических, во чреве носимому неизреченно, священнаго воспоем предтечу.

Пределы естества превозшед, правды соблюл еси законы, беззаконное смешение обличая, не убоявся царева суровства.

Законным млеком воспитався, законоположение совокупления законнаго, яко закона печать запечатствуя, сопротивился еси мерзскому прелюбодеянию.

*Богородичен:*

Чини тя ангел, и человек, безневестная Мати, восхваляют непрестанно: зиждителя бо сих яко младенца на об\ъятиих твоих носила еси.

*Другий канон, на з~. Кир андреа критскаго.*

*Глас тойже. Песнь а~. Ирмос:*

Истрясшему в мори мучительство фараоне, и Исраиля сушею наставльшему поим Христу, яко прославися во веки.

Пустыни красное овча, захариин плод, и елисаветино паче надежди прозябение, предповелевает верным торжествовати честную его память.

О рождения исполнена крове! о пира мерзска! убийством бо пиянство ирод раствори: трапеза же его скверноубийства горькаго исполнися.

Обличившаго ирода беззаконнующа, вернии, и отсечение главы претерпевша, воспоим крестителя, яко за ревность божию умерщвлена.

*Богородичен:*

Неописаннаго Бога слова, всего всельшася в тя, родила еси, чистая богородительнице, сугуба того, яко едина суща сына, воплощенна из тебе неизреченно.

*Катавасиа:*
Крест начертав моисей:

*Песнь г~. Ирмос:*

Небеснаго круга верхотворче, Господи, и церкве зиждителю, ты мене (с. 545) утверди в любви твоей, желаний краю, верных утверждение, едине человеколюбче.

Древних яко ходатай, и новых, предтече, евангельских проповеданий, ты представ, смешение беззаконное мучительское обличил еси, славную смерть радуяся приял еси.

*От*
матере беззаконныя преднаучена отроковица, об\ъюродевшу пиянством, иродови рече: даждь на блюде главу иоаннову, матери да подам дар возжеленен.

Обличения не терпя безстудный мучитель, богоноснаго твоего языка, славне предтече, отроковице предает, женским плясанием, честную твою страдальную главу, преславне.

*Богородичен:*

Вселився в Деву телесне, Господи, явился еси человеком, якоже подобаше видети тя: юже и показал еси яко истинную Богородицу, и верным помощь, едине человеколюбче.

*Ин. Ирмос:*

Несть свят, яко Господь, и несть праведен, яко Бог наш, егоже поет вся тварь: несть праведен паче тебе, Господи.

Болий не воста в рожденных женами иоанна, взываше Христос истина: во утробе бо позна создание создавшаго, проповедаше матерним гласом.

Перстом первее показав агнца, и языком второе ирода обличил еси, главою же третие источаеши чудеса, от зданна сосуда нам.

Рождение славно, крестителю Христов, и житие твое непорочно, и пред\ъизшествие честно. и показание странно, смерть честна, и погребение славно.

*Богородичен:*

Бог сый, сам себе истощил еси единородне, да спасеши яже создал еси, ихже ради вочеловечился еси (с. 546) воплощся от Девы, и все мое пременив естество, привел еси твоему родителю.

*Катавасиа:*
Жезл во образ:

*Седален, глас и~. Подобен:*
Премудрости:

*От*
неплодове просияв судом божиим, и узы разрешив языка отча, показал еси солнце, денницу озаряющее, и людем в пустыни зиждителя проповедал еси, агнца вземлющаго мира грехи. темже ревностию царя обличил еси, в преславную главу твою усечен быв, приснопамятне, иоанне всехвальне, молися Христу Богу, согрешений оставление даровати, празднующым любовию святую память твою.

*Дважды.*

*Слава, и ныне, Богородичен:*

Яко Деву и едину в женах, тя без семене рождшую Бога плотию, вси ублажаем роди человечестии: огнь бо вселися в тя божества, и яко младенца млеком питаеши зиждителя и Господа. тем ангельский и человеческий род, достойно славим пресвятое рождество твое, и согласно вопием ти: моли Христа Бога, согрешений оставление даровати покланяющымся верою пресвятому рождеству твоему.

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Не могий терпети обличения дерзости, иже закона томлением повинный, ни дерзость благочестия, иже скверными сластьми растленный, связав блюдяше, невещественно горним прежде конца ликом совокупляемаго.

Душевредным пиянством, и разжжением блудным поболев, отдан окаянный, отроковицы плясанием (с. 547) ножным связан, убийца пророка бывает. зачат бо пиянство блуда матерь, и лютое беззаконие породи.

Воистинну в тебе не солга божественный глас: ты бо во пророцех больший еси, яко пророчеству сподобился от самыя утробы, в несовершенне телеси, и прореченнаго тобою Бога слова и видев, и крестив в телеси.

*Богородичен:*

Ты верных похвала еси, безневестная, ты предстательница, ты, прибежище Христиан, и стена и пристанище: к сыну бо твоему мольбы носиши, всенепорочная, и спасаеши от бед, верою и любовию Богородицу чистую тебе знающыя.

*Ин. Ирмос:*

Из горы приосененныя, слове, пророк, единыя Богородицы, хотяща воплотитися боговидно усмотри, и со страхом славословяше силу твою.

уяснил еси нам Христово царство, показал еси людем пути покаяния, и ирода обличил еси беззаконнующа, великий проповедниче иоанне мудре.

Не терпя, крестителю, ирод обличения, победися гневом и завистию и горестию: и соблюдаше время рождения, в неже усече главу твою, проповедниче Христов.

Веселися, крестителю, да играет дух твой: обличаеши бо и тамо безбожнаго ирода, и сущым во аде проповедуеши душам, глаголя: спасение наше приближися,

Чудится земля твоему житию, иоанне, проповедует небо неправедное твое заколение, и сказует множество добродетелей твоих церковь воспевающи.

*Богородичен:*

Родився от матере Девы непорочныя, сохранил еси чисту по рождестве, иже в мое существо весь облекся, греха кроме.

*Катавасиа:*
услышах, Господи: (с. 548)

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго; но обрати мя, и к свету заповедей твоих пути моя направи, молюся.

Матерними наважденьми, цену плясания злодемонскаго, суровыя львицы суровейшее исчадие испроси, юже и зверие сами в пустыни почитаху, главу предтечи и проповедника.

О твоих неизреченных и непостижных судеб, человеколюбче! яко во утробе еще суща матерни, духа святаго приятелище бывша, и возрастша целомудрием и чистотою, сквернавая испляса отроковица.

Любезно и искренно изволи беззаконною сопряжение любящему, к рождественным его питиям, и пророче присовокупити убийство, и чашу исполнену святых и пророческих кровей, сластолюбием растворити.

*Богородичен:*

Матрне дерзновение, еже к сыну твоему имущи, пречистая, сроднаго промышления еже о нас не презри, молимся: яко тебе и едину Христиане ко владыце, очищение милостивно предлагаем.

*Ин. Ирмос:*

*От*
нощи неведения, боговедением просветивый концы, просвети мя утром человеколюбия твоего, Господи.

Пустынное овча, и вселенней стяжание предтеча, днесь готовит духовную трапезу нам.

Сластей раба и законов преступника, обличил еси, иоанне, ирода, иродиады горькаго рачителя.

Иродиада пляшет, иоанн вяжется и закалается: о пиянства иродова! о несмысльства души его!

*Богородичен:*

Радуйся, божественная горо, от неяже камень отсечеся (с. 549) без рук пречистая, усырившися Богу и слову, всенепорочная, плотию.

*Катавасиа: О*
треблаженное древо:

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

О заповедех закона бедствуяй, блаженне, обличеньми наказуеши беззаконновавшаго: не был бо еси трость вражиих ветров колеблема дуновеньми.

Кровию заклания глава каплющи твоя, принесеся блудным подвигом, вместо мзды, ирода обличающи и по кончине, яко естество смесивша.

В пустынях ходя, власы велбужи покрываемь, во овех убо яко светосиянно жил еси царски: во овех же яко царску обнося красоту, над страстьми воцарился еси.

*Богородичен:*

Да избавимся от лют прегрешений, молитвами твоими, богородительнице чистая, и да улучим, пресвятая, божественное сияние, из тебе неизреченно воплощеннаго сына божия.

*Ин. Ирмос:*

Якоже пророка избавил еси из глубины преисподния, Христе Боже, и мене от грехов моих избави, яко человеколюбец, и управи живот мой, молюся.

усечение честныя и всехвальныя твоея главы, предтече Христов, почитающе, славим твою приснохвальную и всемирную память, преблаженне.

О сквернаго гощения! о горькаго рождения! о пиянства сквернаго, ирода беззаконнаго! содержимь бысть к беззаконию, и обличаемь пророка убити поучавается.

Плясавши новоя египтяныня посреди пира сквернено, (с. 550) главу испроси, сея обличившую родительницу, и иродову наложницу.

*Богородичен:*

Иже ныне сын Девы, первее сын отечь показася, не ин разумеваемь, от видимаго, аще и пребысть един во обою совершен.

*Катавасиа:*
Воднаго зверя во утробе:

*Кондак, глас е~:*

Предтечево славное усекновение, смотрение бысть некое божественное: да и сущым во аде спасово проповесть пришествие. да рыдает убо иродиа, беззаконное убийство испросивши: не закон бо божий, ни живый век возлюби, но притворный привременный.

*Икос:*

Рождение иродово всем явися непреподобно, егда посреди питающихся глава постящагося предложися, якоже снедь: радости совокупися печаль, и смех растворися горькое рыдание: яко главу крестителеву на блюде нося, пред всеми вниде, якоже рече, отроковица. и клятвы ради рыдание нападе на вся возлежащыя тогда с царем. не бо обвесели онех, ниже ирода самаго. рече бо: оскорбеша печалию не истинною, но притворною, привременною.

*Песнь з~. Ирмос:*

Божия снисхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси, Боже отец наших.

Блудным желанием, лютым же пиянством вооружен, приразився разседеся, к воздержания столпу непреклонному, и целомудрия ко граду неразрушимому, Христову крестителю, ирод беззаконный.

Не ужасеся, предтече, не устыдеся, не ослабе наученная диаволом, твою приносящи честную главу, (с. 551) безстыдно на блюде, наваждением матерним прельстивши ум.

Яко светильник просиял еси, предпослався же яко ангел, яко пророк проповедуеши агнца божия явльшагося Христа, яко мученик мечем во главу усеклся еси, предвозвещая того и сущым во аде мертвым.

*Богородичен:*

Избавльшеся рождеством твоим, осуждения древняго падения, явленную вину свобождения, тя, Мати Дево, с сыном твоим, давшему избаву о нас себе, присно славим.

*Ин. Ирмос:*

В начале землю основавый, и небеса словом утвердивый, благословен еси во веки, Господи Боже отец наших.

Закон божий проповедуя иоанн, злочестиваго не убояся ирода, беззаконнующаго уцеломудрити: огнь бо бе в нем греха его.

О главы ясно законополагающия, и от земли ироду провозглашающия: не достоит тебе беззаконнующу багряницу носити, яко мучительскую одежду.

оружии скверными беззаконный ирод вооружився, с клятвою исполняше беззаконие, гощения пиянство имея тамо, своинствующее тому.

*Богородичен:*

Безплотен сый, непреложно воплотися: безлетен сый, во времени познася от Девы, всех зиждитель, несмесно пребыв якоже бе, и быв якоже не бе.

*Катавасиа:*
Безумное веление:

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки. (с. 552)

Предтекий рождество твое, и божественное страдание, в преисподних мечем бывает пророк и вестник тамошняго пришествия твоего, яко глас слова иоанн взывая: мертвии животодавца, слепии светодавца, плененнии избавителя, Христа превозносите во вся веки.

Девическаго рождества предтек от неплодове, ныне вольнаго вся создавшаго бысть распятия предшественник, усекновением, главным, сущым во аде зовый: отроцы, благословите, священницы, воспойте, людие, превозносите во вся веки.

Главе твоей от телесе отяте бывши, предтече, твоею плотию душа владящая от сея разделися: но божество от плоти еммануила не разлучися отсюду, и кость не сокрушися Бога и Владыки. темже превозносим его во веки вся.

*Богородичен:*

Господородительнице пречистая, души моея язвы и гноения милостивною мольбою твоею, Дево, очисти, и падша возстави. спаси мя, всенепорочная, блуднаго, спаси: ты бо ми еси предстательница и заступление, едина чистая и благословенная во вся веки.

*Ин. Ирмос:*

На горе святей прославльшася, и в купине огнем приснодевы моисеови тайну явльшаго, Господа пойте, и превозносите во вся веки.

Проповедавый Христово пришествие сущым во аде, верою возвещая, болезни решаяй приходит Господь славы: егоже превозносим во вся веки.

В темнице тя затвори ирод, иоанне, втораго илию, и железными узы связав уби, покаяния и царствия вернаго священнопроповедника.

О трапезы крове исполненныя! о снедей (с. 553) убийством растворенных! о пира исполнена суетства! о безчеловечия и скверноубийства ирода беззаконнаго!

*Богородичен:*

Горе весь, и доле весь, слове, в недрех отчих, и матере твоея, весь Бог, и весь естеством человек, един впостасию, и сугуб естеством еси, милостиве.

*Катавасиа:*
Благословите отроцы:

*Песнь ф~. Ирмос:*

устрашися всяк слух неизреченна божия снизхождения, яко вышний волею сниде даже и до плоти, от девическаго чрева быв человек. темже пречистую Богородицу, вернии, величаем.

устрашися полк лукавый, и сего предстатель диавол, богословнаго твоего, пророче, языка, Христа проповедавшаго, и отроковицею скверною, ирода повину главу усещи твою: но мы тя крестителя величаем.

удоль убо естества смирена возвысися, и холм смирися смертныя гордыни: глас бо вопиющаго воззва в пустынях света, во адовых жилищах, врата возьмитеся: царь бо всех внидет.

Трепещут страсти человеческия, и страхом отбегают демони, осенением от Бога тебе данныя благодати. но от обоих искушений стадо твое избави, господень предтече, верою тя присно величающее.

*Богородичен:*

Напрязи, и успевай, и царствуй, сыне Богоматере, исмаильтеския люди покаряя борющыя нас, православному воинству победы даруя на варвары враги, мольбами рождшия тя, слове божий.

*Ин. Ирмос:*

Проявленное на горе законоположнику во огни и купине, рождество приснодевы, в наше верных спасение, песньми немолчными величаем. (с. 554)

Паки езавель ликует на илию, паки египтяныня иосифа ищет, пророка же и крестителя спасова, ныне явльшаяся иродиада сквернавая.

Во главу усечен быв, иоанне, от ирода, сущым во аде душам послался еси, проповедати грядущаго, и тех спасти всех, прежде скончавшихся верных от адама.

Светильник света, и глас слова сый, проповедник агнца божия, пустынное овча, иоанне честный мучениче Господень, моли спастися поющым тя.

*Богородичен:*

Едина в женах по рождестве явилася еси Дева, едина в женах ты, богородительнице, показалася еси: едина разрешила еси от болезни еву, и первородную изсушила еси клятву.

*Катавасиа:*
Таин еси, Богородице, рай:

*Светилен. Подобен:*
учеником зрящым:

Во пророцех больша познана, и апостол пред\ъизбранна бывша, песньми похвальными венчаем предтечу благодати: во главу бо усечен бысть, закона ради господня.

*Слава:*

Скверный ирод, чистоты садителю, тебе, крестителю спасов, главу усече льстивне, обличений же твоего языка посещи никакоже возможе.

*И ныне, Богородичен:*

Яже клятву мирскую божественным рождеством твоим, чистая, потребльши, стадо тебе молящееся верно, от всяких бед избави молитвами твоими, отроковице.

*На хвалитех стихиры на д~, глас и~. Подобен: О*
преславнаго чудесе!

О преславнаго чудесе! * священную главу, * и ангелом говейную, * нечистая блудница ношаше отроковица, * обличившую деяние беззаконно, * прелюбодейце матери (с. 555) принесе. * о неизреченнаго твоего терпения, человеколюбче! * имже, Христе, спаси душы нашя, * яко един благоутробен.

*Дважды.*

О иродова окаменения! * обезчестивый Бога * законными преступленьми, * клятвы соблюдением лестне лицемерствует, * и к прелюбодеянию убийство прилагает, * сетовати творяйся. * о неизглаголаннаго твоего милосердия, Владыко! * имже, Христе, спаси душы нашя, * яко един благоутробен.

О паче ума удивления! * пророков печать, * земный ангел, * блудному плясанию показуется цена, * богословный язык, * предпосылается и сущым во аде Христов провозвестник. * о несказаннаго твоего промышления, Владыко! * имже, Христе, спаси душы нашя, * яко един благоутробен.

*Слава, глас з~:*

Паки иродиа бесится, паки смущается. о плясания льстивна, и пира с лестию! креститель усекашеся, и ирод смущашеся. молитвами, Господи, твоего предтечи, мир подаждь душам нашым.

*И ныне, Богородичен:*
Богородице, ты еси лоза истинная:

*Славословие великое. По трисвятом, тропарь предтечи. Слава, и ныне:*
Вся паче смысла. *Ектении, и отпуст. И дается святый елей братии от кандила святаго предтечи. И час а~. На а~- м часе, тропарь и кондак предтечи. И конечный отпуст.*

*На литургии, блаженна от канона а~-го, песнь г~-я, на д~: и в~-го з~-я, на д~. Прокимен, глас з~:*
Возвеселится праведник о Господе, и уповает на него. *Стих:*
услыши, Боже, глас мой, внегда молитимися к тебе: *Апостол деяний, зачало л~г. Аллилуиа, глас д~*
Праведник яко финикс процветет: *Стих:*
Насаждени в дому господни, во дворех дому Бога нашего процветут. *Евангелие марка, зачало к~д. Причастен:*
В память вечную будет праведник: (с. 556)

На трапезе утешение братии, кроме сыра и яиц и рыбы: ядим же дважды днем, аще среда, или пяток.

[Зри] *Ведомо же буди, яко аще случится праздник сей в неделю, предваряет вся служба воскресна на вечерни и на утрени, и на литургии.*

Зри постнаго сего устава на усекновение честныя главы предтечевы, древними святыми отцы в сий день завещаннаго.

Суть убо нецыи предают, качеству быти тогда снедей, а не посту: о том бо не возмогохом ничтоже обрести написано в различных типицех, но паче достоит в той день всяко воздержатися постом, пострадавшаго ради за истину пророка, и проповедавшаго во аде Господа: разрешению же быти точию на древяное масло, и прочая от различных овощнаго плода, и по мере единой чашице вина в славу божию, труда ради бденнаго. Всяко бо достоит нам в той день сетованием унылым быти, а не чревоугождение имети воздержательнаго ради жития святаго, и скверноубийственнаго кровопролития его от ирода: понеже усечена бысть глава предтечева на пиру плясанием блудныя плясавицы, и чревоугодием, и различных животных закланием и кровопролитием. Нам же ни единаго от таковых животных, из нихже кровь изливается, но ниже рыб (кровь бо имеют, аще и в воде жительствуют, и от тварей животных суть) подобает вкушати: да не сообщницы явимся иродову чревоугодию. Како бо крестителево честное усекновение почтити восхощем; мясо ли хощем ясти, или от иных различных брашен многоценных; а он живяше в пустыни безводней, и безтравней, ни хлеба ядяше, ни трапезы имяше. Вино ли пием, а он никогдаже пияше вина, ни инаго пития мирскаго: ни в храмех живяше, но под каменем вкопався живяше. Стол, и трапеза, и одр ему бяше земля, разве ради нужды естественныя, единою (с. 557) днем вкушаше акриды и мед дивий: чаша же ему пригорщи бяше, а питие из камене текущая вода. Темже, братие, усердно почтим день сей, молитвою и постом в целомудрии, отбежим пиянственнаго сего злаго нрава: аще бо кто неверствием одержимь будет, и узаконеннаго сего многоразсудительнаго повеления не сохранит, таковый зле пагубныя напасти постраждет. Право содержащих же подвиг сей, Господи, благослови, и управи молитвами святаго предтечи.

