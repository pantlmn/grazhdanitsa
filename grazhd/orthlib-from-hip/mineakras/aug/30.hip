<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 557)

*Месяца тогоже в л~-й день.*

*Иже во святых отец наших патриархов константиня града, александра, иоанна и павла новаго:*

*И пренесение мощей святаго благовернаго великаго князя александра невскаго из владимира в царствующий град святаго петра:*

*И преставление преподобнаго александра свирскаго.*

Службы их писаны по сей службе.

*И святаго благовернаго великаго князя даниила московскаго.*

Служба его писана марта, д~ день.

*На*
Господи, воззвах, *стихиры предтечи, г~. и святых, г~.*

*Стихиры предтечи, глас д~. Подобен:*
Званный свыше:

Иже ветхаго и новаго божественный ходатай, * пророк и предтеча, * ангел во плоти, * беззакония обличитель: * неплодныя прозябение утробы, * уста огнедохновенная, * ирода обличил еси, беззаконная деюща. * иже не терпя обличения, * отсещи главу твою повелевает: * и принесеся якоже снедь воздержания, * божественное наслаждение на блюде, * множае обличая прелюбы деющаго.

*От*
беззаконныя матере наваждена, * дщи (с. 558) беззаконная, * твою преславную, и ангелом говейную просит главу, * обличения бо сея не терпяше. * темже на блюде сию принесши, * и ногами вкупе играющи, * ядущих веселие в плачь обрати. * но множае обличаеши * блудную мерзость, блаженне: * Христа моли, * спастися душам нашым.

Об\ъюроден пиянством ирод, * любодеянием украдается, * плясанными гласы, * и к клятве не праведней * содевает убийство твое, * праведна пророка славне. * но твоя смерть, прежде умершым * яве безсмертие возвести: * ибо бысть и сущым во аде проповедник и предвестник, * пришествие спасительное провозвещая * Христа Бога нашего. * егоже моли, * спасти и просветити душы нашя.

*Ины стихиры святых, глас а~. Подобен:*
Всехвальнии мученицы:

Всеблаженне александре, * пастырь церкве был еси, * православия поборник, * ариеву ересь низложив мудре, *. молитвами твоими, премудре, и сего душу отметнути зле, * помолился еси, * в мерзских местех, славне. * сего ради согласно тя почитаем.

Иоанне честне, * плоти тление возненавидел еси, * воздержанием и верою, * бдением же и исповеданием, * ангел земный обрелся еси, * и небесный человек. * Христа моли, * даровати душам нашым * велию милость.

Павла божественным учением, * мудре, воистинну повинулся еси, * и яко на третие востекл еси небо, славне, * добродетелей на высоту, * и услышал еси глаголы неизреченны * и божественны духа, * павле блаженне, * православных степень недвижима. * Cпаса нам молитвами твоими милостива сотвори.

*Слава, глас з~:*

Паки иродиа бесится, паки смущается. о плясания (с. 559) льстивна, и пира с лестию! креститель усекашеся, и ирод смущашеся. молитвами, Господи, твоего предтечи, мир подаждь душам нашым.

*И ныне, Богородичен, или крестобогородичен. Подобен:*
Тридневен:

Видящи тя распинаема, Христе, * тебе рождшая, * вопияше: * что странное еже вижу таинство, сыне мой; * како на древе умираеши плотию повешен, * жизни подателю;

*На стиховне стихиры октоиха. Слава, глас д~:*

Рождение неподобно, и пир безстуднейший ирод совершил есть. любодейством бо женским услаждаемь, и нечестивым женонеистовством подстрекаемь, отсече главу предтечеву: но не отсече языка пророческа, обличающаго безумие его. пролия кровь неповинну, покрыти хотя грех беззаконен: но ни о сем скры гласа, вопиющаго всем покаяние. он убо свеселяшеся убийством: мы же спразднуем любовию, крестителя иоанна блаженное заколение. предвари бо во аде жизнь, проповедати сущым во тме и сени смертней седящым, свыше восток Христа Бога нашего, единаго многомилостиваго.

*И ныне, Богородичен, или крестобогородичен. Подобен:*
Яко добля:

Агнца и пастыря тя, * на древе яко виде, * агнца рождшая рыдаше, * и матерски ти вещаше: * сыне возжеленне, * како на древе крестнем * повешен еси, долготерпеливе; * како руце и нозе твои, слове, * пригвоздишася от беззаконных, * и кровь твою излиял еси, Владыко;

*Тропарь, глас в~:*

Память праведнаго с похвалами, тебе же довлеет свидетельство господне, предтече, показалбося еси воистинну и пророков честнейший, яко и в струях крестити сподобился еси проповеданнаго. темже за истину (с. 560) пострадав радуяся, благовестил еси и сущым во аде Бога явльшагося плотию, вземлющаго грех мира, и подающаго нам велию милость.

*Слава, святых, глас д~:*

Боже отец наших, творяй присно с нами по твоей кротости, не отстави милость твою от нас: но молитвами их в мире управи живот наш.

*На утрени, канона октоиха един, и предтечи на д~, вчерашний, и святых на д~.*

*Глас и~. Песнь а~. Ирмос:*

Поим Господеви, проведшему люди своя сквозе чермное море, яко един славно прославися.

Трисветлая отец днесь возсия заря, всеславная память, еяже верно насладившеся ликуем.

Разорил еси, святителю, еретиков утверждения, благочестивым дерзновением, проповедав Троицу, александре.

Трость твой язык, богописанно совершив, духа благодать, отче иоанне, веру уясни.

Павла чуднаго причастився званию, блаженне, онаго явился еси образ добродетелей неизменен.

*Богородичен:*

Поем Господеви, из Девы благоизволившему воплотитися без семене, за наше спасение и избавление.

*Песнь г~. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Изрядно упасл еси Владыки твоего стадо: темже яко святителя вечно тя славит, александре.

Воды спасительныя языком твоим источил еси, благочестна учения стаду, иоанне блаженне. (с. 561)

Павле всеблаженне, избрания Христова был еси сосуд светел, званием же и житием яве подобие.

*Богородичен:*

Тя вси имамы прибежище и стену нашу Христиане, тя славословим немолчно, безневестная.

*Кондак святых, глас и~:*

Христовою любовию распалаеми славнии, и ярем его приемшии крест честный, подражатели того жития явистеся, и божественныя славы его причастницы бысте. александре богомудре со иоанном чудным и павлом славным. темже престолу его предстояще, прилежно молитеся за душы нашя.

*И седален предтечи. Слава, святых, глас д~. Подобен:*
Скоро предвари:

отцев трисветлая свеща возсия, верных составления просвещающая присно, к божественному познанию, разоряющи безбожных нечестие все, учением премудрости посрамляюще вкупе, александр и иоанн, с нимиже и павел славный.

*И ныне, Богородичен:*

Дево всенепорочная, яже пресущнаго Бога рождшая, со безплотными того непрестанно моли, оставление прегрешений, и исправление жития дати нам прежде конца, верою и любовию поющым тя по долгу, едина всепетая.

*Крестобогородичен:*

Дево пренепорочная Мати Христа Бога, оружие пройде твою пресвятую душу, егда распинаема видела еси волею, сына и Бога твоего: егоже благословенная молящи не престай, прощение прегрешений нам даровати.

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество. (с. 562)

Во смрадне месте отвергл еси, по подобию иуды предателя Христова, с язычным вкупе течением, по достоянию, о блаженне александре!

Яко маслина плодовита, в дому божии стоя, верующыя в онь привел еси, иоанне, плод зрел.

Смирения крылома вражия сети избегл еси: темже, преподобне, возвышаемь, небесный гражданин, павле, был еси.

*Богородичен:*

Деву воспоем, по рождестве Деву пребывшую, яко рождшую Христа Бога, от лести мир избавльшаго.

*Песнь е~. Ирмос:*

утренююще, вопием ти, Господи, спаси ны: ты бо еси Бог наш, разве тебе иного не вемы.

Митрофанов престол, александре, украшая, и прежде престола просиял еси во учениих святительских.

Аще и во смирении, отче, пожил еси, чуден явился еси в никеи богословесными учении.

Словес твоих благодать утверждает церковь, столп тя, иоанне, православия познавши.

*Богородичен:*

Деву по рождестве поем тя, Богородице: ты бо Бога слова плотию мирови родила еси.

*Песнь з~. Ирмос:*

Ризу мне подаждь светлу, одеяйся светом, яко ризою, многомилостиве Христе Боже наш.

Мужески по Христове поборая церкви, прострелил еси молитвенными, отче, стрелами, предателя Христова ариа, славне.

Яко лоза винограда жизни, иоанне славне, мног возрастил еси владыце твоему плод, всеблаженне.

Бежати изволил еси благочестно от царскаго града, (с. 563) иконнаго поклонения отметающася беззаконно, павле всечестне.

*Богородичен:*

Яже едина словом плотию слова рождши, избави, молимся, от сети вражия душы нашя.

*Кондак, глас д~. Подобен:*
Явился еси днесь:

Ирод предтече, беззаконновав, жене подаде главу твою честную, ейже покланяющеся веселимся: иродиа же плачет и рыдает, и ирод, и плясавшая.

*Икос:*

уготовимся, братие, к божественному пиру: се бо предтечева богоносная глава, якоже брашно чисто в церкви предлагается нам, яже крови проливающи, исцеления же паче испущающи, и иже от пиянства греховнаго болящыя, исцеляющи лечбами постными. никтоже убо пищею тленною да удержится, и лишится предтечи ныне божественныя пищи. мир убо веселится, иродиа же плачет и рыдает, и ирод, и плясавшая.

*Песнь з~. Ирмос:*

*От*
иудеи дошедше, отроцы в вавилоне иногда, верою троическою пламень пещный попраша, поюще: отцев Боже, благословен еси.

Таинник истинно пребожественныя Троицы явился еси, пребогате, чисто нетленней служил еси, поя от сердца, александре: отец наших Боже, благословен еси.

Сокровище тя учений и источника чудес Христос показа, источающа богатство богоразумия, иоанне, зовущым: отец наших Боже, благословен еси.

Равноангельное житие, павлу божественному, и тебе тезоименитому, в широте же сердца излияния премудрости, и в разуме неизглаголаннем, тя подсолнечней всей прослави, богомудре. (с. 564)

*Богородичен:*

*От*
девическаго чрева воплощся, явился еси на спасение наше. темже твою матерь ведуще Богородицу, благодарственно зовем: отец наших Боже, благословен еси.

*Песнь и~. Ирмос:*

На горе святей прославльшася, и в купине огнем приснодевы моисеови тайну явльшаго, Господа пойте, и превозносите во вся веки.

Злочестиваго, молитвою прилежною твоею, ариа убив, александре богомудре, в мерзских местех удавил еси якоже другаго иуду, подобными образы отступльша зле.

Богоборец Христову ризу раздравый, яко предатель, ниц проседеся посреде, и ныне в геенне мучению подлежит, якоже другий иуда, арий безумный, александре треблаженне.

Воздержанием яко безплотен явился еси, бденми яко премного, во учениих выну был еси, и источник райский богат, иоанне, во вся веки.

*Богородичен:*

Страшное твое рождество, Богородице, како воспоет человеческое ликостояние: яко Дева пребываеши и рождши, воистинну паче слова, и выше вины твоя тайны, богородительнице;

*Песнь ф~. Ирмос:*

Тя неискусобрачную матерь Бога вышняго, тя паче ума рождшую словом воистинну Бога, вышшую пречистых сил, немолчными славословлении величаем.

Законен быв преподобен ученик твой, и живоносным твоим словесем повинуяся александр, святитель быв, о митрофане, кроток и целомудр, ныне по достоянию ублажается. (с. 565)

Таинник известен был еси, отче, неизреченных, о богоблаженне иоанне всебогате, и тайноводец неизглаголанных устроился еси. темже, отче, Троицу божественную проповедал еси.

Тя незлобива и преподобна, отче, пастыря, непорочна, чиста и нескверна, целомудренна же и славна, истины слова исправльша, по достоянию, павле, почитаем.

О богоблаженная троице отец чудных! ныне на небесех безсмертным обожена божеством, емуже на земли благочестно послужисте, молити о стаде не престайте.

*Богородичен:*

Святая всенепорочная, сосуде{<::рус>Исправлена опечатка оригинала:<::слав> сусуде. <::рус>Прим. <::лат> оrthlиb<::слав>} благовония, моли Христа, егоже родила еси, воинству убо победная и работнаго ига дати ослабу людем твоим: тя бо непрестанно величаем.

*Светилен предтечи.*

*На стиховне стихиры октоиха. Слава, глас и~:*

Предтече спасов, ты царя из\ъобличил еси беззакония не делати. темже играние беззаконныя жены, повину ирода отсещи твою главу: и сего ради от восток солнца даже до запад хвально имя твое. дерзновение имея ко Господу, прилежно моли спастися душам нашым.

*И ныне, Богородичен, или крестобогородичен:*

*Подобен: О*
преславнаго чудесе!

Агница, агнца яко виде, * на древе простерта волею крестнем, * вопияше матерски, * болезнующи с плачем: * сыне мой, что странное сие видение; * всем живот даяй яко Господи, * како умерщвляешися, долготерпеливе, * земным подая воскресение; * славлю твое многое, Боже мой, снизхождение. (с. 566)

*Служба благодарственная Богу, в Троице святей славимому, на воспоминание заключеннаго мира, между империею российскою и короною свейскою.*

*И на пренесение мощей святаго благовернаго великаго князя александра невскаго.*

*На малей вечерни, стихиры, глас а~. Подобен:*
Всехвальнии мученицы:

*От*
благочестиваго корене * святопомазанная розга произшед, * плод принесл еси тебе преподобия и правды, * премирно благоухая * верно от души чтущыя тя: * о нихже со ангелы * Христу молися, блаженне, даровати мир * и велию милость.

Моисеа и павла ревности подражав, * изволил паче страдати * за люди божия: * темже и к злочестивым варваром шед, * невредно возвратился еси, * тишину отечеству твоему принося. * ныне убо со святыми пребывая, * мирное житие * у Господа испроси наследию твоему.

Благочестием и верою * пресветло украшен, * яко благочестив скипетроносец, * и преизряден и преименит, * пречистыя Троицы поборник был еси: * от неяже просветився, * чудес свет миру провозсиял еси, * и молитвенник явился еси * о душах наших.

*Слава, глас з~:*

Благоверне княже александре, из млада возлюбив Христа, богоименит венценосец был еси, преподобием и правдою светло украшен: милостынями же и чистотою, пространное селение был еси духа святаго. емуже (с. 567) непрестанно молися, еже сохранитися отечеству твоему, от поганых необориму быти, и сыновом российским спастися.

*И ныне, праздника, глас а~:*

Велия и преславная, Господи, милость твоя в роде российском явися, яко ихже пред\ъуставил, сих и оправдал еси сообразным быти величествию смотрений твоих. искусства никоего имуще, в брань жестокую со всеискусными внидохом. безсильныя, не испытавше нашея силы, оружие восприяхом на всеоружныя. но пособивый, Господи, кроткому давиду, ты и наши руце укрепил еси на ополчение. темже ныне в мире торжествующе поем: велий еси, Господи, и чудна дела твоя, слава тебе.

*На стиховне стихиры, глас в~. Подобен:*
Доме евфрафов:

Дом святаго духа, * поспешением благодати, * александр явися: * темже ныне сошедшеся, * тому воспоим песнь.

*Стих:*
Честна пред Господем смерть преподобных его.

Радуйся, царей российских похвало, * и воинов соблюдение, * варваров побеждение, * сирот и вдов заступниче, * и отечества нашего утверждение.

*Стих:*
Блажен муж бояйся Господа, в заповедех его восхощет зело.

Приими ныне пение * людей твоих, блаженне, * и молящымся ти * у Христа испроси грехов избавление, * да ублажаем тя присно.

*Слава, глас и~:*

Богомудре александре великий княже, блажен еси, яко блаженство наследивый, егоже ради жития сего небрегл еси, неотложно того взыскуя, нищыя удовлил еси, сирот питатель, пленных свободитель быв: тем в нестареемую радость вшел еси Господа твоего. емуже (с. 568) со ангелы предстоя, моли верою поющым тя гобзование щедрот подати, и грехов оставление.

*И ныне, праздника, глас з~:*

Приидите, возрадуемся Господеви, дадим величие Богу нашему, научившему руце нашя на ополчение, и персты нашя вооружившему на брань: венчавшему же нас всежелаемым миром, исполнившему во благое намерение наше, и сим многовременное вражды средостение разорившему, и велегласно возопием к нему: кто бог велий яко Бог наш; воистинну един еси творяй чудеса.

*Тропарь, глас д~:*

Познай свою братию, российский иосифе, не в египте, но на небеси царствующий, благоверный княже александре, и приими моления их, умножая жита людем плодоносием земли твоея, грады владычествия твоего ограждая молением: и православным Христианом на сопротивныя споборствуя.

*Слава, и ныне, глас и~:*

Благословен еси, Христе Боже наш, иже неведущыя ны, во брани премудрыя явлей, даровав нам крепость и силу благодати твоея, избравый мужа по сердцу твоему, благовернаго императора нашего петра, укрепивый мужеством подвизающееся воинство: имже и сими россии мир твой даровавый, человеколюбче, слава тебе.

*На велицей вечерни, стихиры благодарственныя, на д~, глас а~:*

отче преблагий, триипостасный Владыко, едине во всех чудодействуяй, приими от нас благодарственныя сия молитвы, яко вдовы кодрант, твоему благоутробию приносимыя. что бо воздамы тебе о всещедрых собывшихся на нас смотрениих; твоею всесильною десницею преславными увенчал еси нас победами: (с. 569) неискусных в воинском правлении препоясал силою на премудрыя, и по толиких нечаянных великих победах, преславным миром оградил пределы нашя. тебе убо единому вся сия восписующе, и победительныя песни воспевающе, зовем: слава тебе, всех благих подателю.

Велия и преславная, Господи, милость твоя в роде российском явися, яко ихже пред\ъуставил, сих и оправдал еси сообразным быти величествию смотрений твоих. искусства никоего имуще, в брань жестокую со всеискусными внидохом: безсильныя, не испытавше нашея силы, оружие восприяхом на всеоружныя. но пособивый, Господи, кроткому Давиду, ты и наши руце научил еси на ополчение. темже ныне в мире торжествующе, поем: велий еси, Господи, и чудна дела твоя, слава тебе.

Назираху прежде окрестнии народи, уклонше на россию очеса своя, и ея силы в себе разсмотревающе, со опасением многим разсуждаху: како свет учения отвратити; искусства воинскаго и мореплавания не допустити, брани наченшияся не протязати; да не сими движемии искус учения познают, но ныне увидеша, еже никогдаже чаяху видети: непоколебимое всему положи петр основание на твердом камени надежды в Бозе, егоже и благодарим даровавшаго нам сицевыя своя милости.

*Таже стихиры святому на д~, глас з~:*

По имени твоему тако и житие твое, благоверный княже александре: мужеством бо на земли, и добрым правлением, ныне же на небеси молитвами помоществуеши людем твоим. темже тя и в тебе славимаго во святых своих Бога почитаем. (с. 570)

Добр строитель и добль воин, скипетром на престоле право правя, и во брани оружием защищая люди твоя, сугубыя чести сподобился еси от вышняго правителя и Господа саваофа.

Большия любве никтоже имать от сея, аще кто положит душу свою за други своя: сицевою люди твоя возлюбил еси, на оружие вражие за ня мужественно исходя, Богу осеняющу над главою твоею в день брани.

Моисеа и Давида и прочиих людей божиих вождов подражая, мужественно во бранех за люди твоя подвизался еси: темже и на небеси с ними победитель торжествуеши, моляся о воинствующих ко Господу.

*Слава, глас з~:*

Веселися, ижерская земле, и вся российская страна, варяжское море, восплещи руками, нево реко, распространи своя струи: се бо князь твой и Владыка, от ига свейскаго тя свободивый, торжествует во граде божии, егоже веселят речная устремления.

*И ныне, глас и~:*

Велие чудо бысть во Исраили просвещением от Господа единаго человека, глаголаху бо: кто когда отверзе очи слепорожденну; но ныне тойже несравнительное чудо нам содела, егда не единому, но всему народу очи к разуму отверзе, и сим уничижение наше отят. зрите, окрестныя страны, во едино вся согласившыяся, да возмогут во тме перваго невежества россию удержати: но сами намерение свое забывше, в протяжение долговременныя брани вступиша, и еже всеми образы отвращаху, к сему сами даша поощрение. сицевыя суть судьбы божия: советы его не суть яко советы человеческия, возвышает и низвергает ихже благоволит. (с. 571) ныне сбышася речения апостольская: буее божие премудрее человек есть, и немощное божие крепчае человек есть: ибо немощныя и уничиженныя избра Бог, да посрамит крепкая, и не сущая, да сущая упразднит, яко да не похвалится всякая плоть пред богом.

*Таже вход, и прокимен дне.*

*Пророчества исаиина чтение.*

[Глава кс~з] Веселися, иерусалиме, и торжествуйте в нем вси любящии его, радуйтеся вкупе: радуйтеся вси, елицы плакасте по нем, да ссавше насытитеся от сосец утешения его, да ссавше насытитеся от входа славы его, яко се глаголет Господь: Се аз совращу в ня яко реку мира, и яко поток потопляющь славу языком. Дети их на раму воздвигнутся, и на колену утешатся: якоже кого мати его утешает, такоже и аз утешу вы, и во иерусалиме утешитеся, и узрите, и возрадуется сердце ваше. И кости вашя яко трава прозябнут, и познается рука господня чтущым и, и воспретит непокаряющымся. Тако глаголет Господь избавлей тя, Бог Исраилев.

*Пророчества исаиина чтение.*

[Глава кс~а] Да возрадуется душа моя о Господе, облече бо мя в ризу спасения, и одеждею веселия одея мя, яко жениху возложи мне венец, и яко невесту украси мя красотою. И яко земля растящая цвет свой, и яко вертоград семена своя прозябает: тако возсияет Господь правду, и радость пред всеми языки. [Глава кс~в] Сиона ради не умолкну, и иерусалима ради не попущу, дондеже убо изыдет яко цвет правда моя, спасение же мое яко свеща разжжется. И узрят языцы правду твою, и вси царие земстии славу твою: и (с. 572) нарекутся именем твоим новым, еже Господь именует е. И будеши венец доброты в руце господни, и диадима царствия в руце Бога твоего. И ктому не наречешися оставлен, и земля твоя ктому не наречется пуста. Тебе бо наречется воля моя, и земля твоя вселенная, яко благоволит Господь в тебе, и земля твоя населится. И яко живый юноша с девою, тако поживут сынове твои с тобою. И будет, имже образом возвеселится жених о невесте, тако возвеселится Господь о тебе.

*Пророчества исаиина чтение.*

[Глава кс~] Светися, светися, иерусалиме, прииде бо твой свет, и слава господня на тебе возсия. Яко се тма покрыет землю и мрак на языки: на тебе бо явится Господь, и слава его на тебе узрится. И пойдут царие светом твоим, и языцы светлостию востока твоего. Возведи окрест очи твои, и виждь собранная чада твоя. Приидут вси сынове твои издалеча и дщери твои на рамех возмутся. Тогда узриши и возрадуешися, и убоишися, и ужаснешися сердцем, егда преложит на тя богатство моря, и язык и людей, и приидут ти стада велблуд, и покрыют тя велблуды мадиамстии и гефарстии, вси от сава приидут, носяще тебе злато и ливан, принесут тебе и камень честен, и спасение от Господа благовестят. И вся овцы кидарския соберутся тебе, и овни навеофстии приидут тебе, и вознесутся приятная на жертвенник мой, и дом молитвы моея прославится. Кии суть, иже яко облацы летают, и яко голубие со птенцы своими; Со мною есть сион, мене острови ожидаша, и карабли фарсийстии в первых, еже привести чада твоя издалеча: и сребро и злато их с ними, за имя господне святое, и за еже святому (с. 573) Исраилеву славну быти. И созиждут сынове инороднии стены твоя, и царие их предстанут тебе: за гнев бо мой поразих тя, и за милость мою возлюбих тя. И отверзутся врата твоя, иерусалиме, выну день и нощь, и не затворятся, еже ввести к тебе силу языков, и цари их ведомыя. Языцы бо и царие, иже тебе не поработают, погибнут: и языцы запустением запустеют. И слава ливанова к тебе приидет в кипарисе и певке и кедре вкупе, прославити место святое мое, и место ног моих прославлю. И пойдут к тебе боящиися, сынове смиривших тя и прогневавших тя, и поклонятся следам ног твоих вси прогневавшии тя: и наречешися град Господень, сион святаго Исраилева. За еже быти тебе оставлену и возненавидену, и не бе помогаяй тебе, и положу тя в радость вечную, веселие родом родов. И ссеши млеко языков, и богатство царей снеси: и разумееши, яко аз Господь спасаяй тя, и избавляяй тя Бог Исраилев.

*На литии стихиры, глас а~:*

Господа сил, давшаго нам крепость, днесь людие прославим: сей бо Бог наш, и не вменится ин к нему, сей под\ъят нас, и не возвеличи укорившыя ны. Бог сый мира, отец щедрот, благослови достояние свое миром. сей царь царствующих, моисеем сохранивый люди Исраильтеския, и ныне петром избавивый от бед россию: тому всегда славу и честь принесем.

*Таже святому, глас д~:*

Да веселится днесь новый Исраиль, о сотворшем его, и сынове российстии да возрадуются о князе своем благоверном александре невском: се бо царскою диадимою венча его царь царствующым. (с. 574)

Аще нам и владычествуеши, благоверный княже александре, обаче раба божия тя именуем: егоже владычествуя нам Господа своего исповедал, емуже послужил, от негоже и услышал еси: благий рабе, добрый и верный, вниди в радость Господа твоего.

Прельстишася фарисее глаголюще: кто от князь верова в онь; се бо благоверный князь александр невский верова во Иисуса распятаго, и благочестием угоди ему, и восприят спасение вечное.

Воистинну верный и мудрый строитель был еси, александре, егоже постави Господь над рабы своими российскими народы: блажен еси, ибо во время кончины твоея пришед к тебе Господь, обрете тя добре творяща, и над всем имением на небеси постави тя.

*Слава, глас а~:*

Возвеселитеся днесь, российстии народи, ликовствуйте начала и власти: се бо плоть от плоти, и власть от власти вашея, благоверный князь александр невский ликует со ангелы на небеси, и всех своих сродников и властей, и под властию сущих, на духовное созывает торжество: о всех молится ко Господу.

*И ныне, глас е~:*

Видехом, Боже, славу твою, видехом чудеса твоя явившаяся в нас: ужасается ум воспомянути бедствия, яже всесильною твоею десницею отвратил еси. не точию бо сильнии отвне сопротивнии, торжествующе многим своим обучением, и пред причастники тогожде искусства, непобедимыя себе вменяюще: но и внутрь многая злая обыдоша нас, смятения о всезлобных мятежников, многое кровопролитие простирающих. подвижеся всему сопротивное сердце (с. 575) авессаломле, не токмо дела отеческая тщащееся опровергати, но и здравия его ищущее. но не зде предел обстоящих ны лютых: возмутиша противнии еще Христоненавистный язык исмаильтеский. о коликих злых избавил еси нас, непостижимый в делех твоих Владыко. слава убо тебе да будет, вся премудре строящему

*На стиховне стихиры святому, глас з~:*

Исповедавшаго имя Иисусово пред человеки, исповедует тя Иисус пред отцем своим на небеси: и мы на земли воспеваем тя, благоверне александре, яко молящагося о душах наших.

*Стих:*
Честна пред Господем смерть преподобных его.

Сердцем веровал еси в правду, усты же пред мучителем исповедал еси во спасение: убо яко истинный исповедник и наследник, молися о спасении душ наших.

*Стих:*
Блажен муж бояйся Господа:

Мучеников подражатель, не убоялся еси пострадати, яко добр воин Иисус Христов, изволением быв мученик. темже и с мученики венчался еси от подвигоположника Иисуса.

*Слава, глас в~:*

Приидите вси российстии чини, восхвалите добраго чиноначальника: власти, мудраго строителя: воини, прехрабраго воина: православия любители, твердаго исповедника, изволением мученика. повинуйтеся наставнику вашему и покаряйтеся, и видевше кончину его, подражайте вере его.

*И ныне, глас з~:*

Приидите, возрадуемся Господеви, дадим величие Богу нашему, научившему руце нашя на ополчение, и персты нашя вооружившему на брань: венчавшему же нас всежелаемым миром, исполнившему во благое намерение наше, и сим многовременное вражды средостение (с. 576) разорившему. и велегласно возопием к нему: кто бог велий яко Бог наш; воистинну един еси творяй чудеса.

*По Ныне отпущаеши: тропарь, глас и~:*
Благословен еси, Христе Боже наш: *Дважды. Святому, глас д~:*
Познай свою братию: *единожды, писаны на малей вечерни.*

*По а~-й стихологии седален, святому глас д~. Подобен:*
Явился еси днесь:

Да веселится днесь новый Исраиль о сотворшем его, и сынове российстии да возрадуются о князе своем, благоверном александре невском: се бо царскою диадимою венча его царь царствующым.

*Слава, и ныне: Подобен:*
удивися иосиф:

Воспойте, российстии народи, воспойте песнь нову, дивная сотворшему Богу нашему: иже мышцею высокою возведе люди своя в покой, и по неизреченных и жестоких бранех, миром огради пределы нашя, и противныя силы во едино совокупи. емуже дадим величие, явившему нам богатую милость.

*По в~-й седален, глас г~. Подобен:*
Красоте девства:

Благодарно зовем вси Христову угоднику, прилежно молящеся: разруши брань страстей наших, и отжени демонская мечтания, блаженне, и моли Христа Бога даровати нам велию милость.

*Слава, и ныне, глас и подобен тойже:*

Тебе подобает песнь, Боже, в россии, тебе да воздастся молитва по всей земли благодарственная, иже начен с нами и соверши дело, удивления и благодарствия достойное: пред окрестными народы славою и честию венчал еси нас, и внутренния преславно посрами мятежники. да видят и разумеют вси, яко есть защитник наш, по нам поборствуяй. (с. 577)

*Величание поет первый лик:*

Величаем тя, триипостасне Владыко, всемилостивно на нас рабов твоих призревшаго, и миром вожделенным пределы нашя оградившаго.

*Вторый лик, святому:*

Величаем тя, благоверный княже александре, и чтем святую память твою: ты бо молиши о нас Христа Бога нашего.

*псалом избранный.*

*Лик а~-й:*
Воскликните Господеви вся земля, пойте же имени его, дадите славу хвале его.

*Лик в~-й:*
услышите сия вси языцы, внушите вси живущии по вселенней.

*Лик а~-й:*
Кротцыи наследят землю, и насладятся о множестве мира.

*Лик в~-й:*
Господи, возлюбих благолепие дому твоего, и место селения славы твоея.

*Лик а~-й:*
Возсияет во днех его правда и множество мира, дондеже отимется луна.

*Лик в~-й:*
уста праведнаго поучатся премудрости, и язык его возглаголет суд.

*Лик а~-й:*
Господь крепость людем своим даст, Господь благословит люди своя миром.

*Лик в~-й:*
Блажени живущии в дому твоем, в веки веков восхвалят тя.

*По полиелеи седален, глас д~. Подобен:*
удивися иосиф:

Дух святый тя, блаженне, настави отечество твое паствити на пажитех спасительных, и Христос светильника тя показа яве. сего ради ликуй и веселися со дерзновением, яко сугубыя венцы от венцедавца приимь.

*Слава, и ныне, глас и подобен тойже:*

Воспойте, российстии народи, воспойте песнь нову, (с. 578) дивная сотворшему Богу нашему: иже мышцею высокою возведе люди своя в покой, и по неизреченных и жестоких бранех миром огради пределы нашя, и противныя силы во едино совокупи. емуже дадим величие, явившему нам богатую милость.

*Степенна, а~-й антифон д~-го гласа. Прокимен, глас д~:*
Вознесох избраннаго от людей моих. *Стих:*
Сего ради помаза тя, Боже, Бог твой: Всякое дыхание: *Евангелие иоанна, зачало л~з.*

*По н~-м псалме стихира, глас з~:*

Приидите, вси людие, хвалу принесем блаженному, вопиюще сице: радуйся, пресветлый столпе, просвещая нас чудес светлостьми: радуйся, росный облаче, пламень погашаяй страстей, и орошаяй верных мысли, божественный александре.

*Канон.*

*Глас в~. Песнь а~. Ирмос:*

Грядите людие:

Песнь по достоянию принести тебе, Владыко, недоумеваем. кто бо изречет милости твоя, яже явил еси нам; ты наше невежество от сокровища премудрости твоея просветил еси: ты и научи со страхом и любовию благодарственная тебе воспети.

утвержденныя в Бозе варак и девора, сопротивных воинство избивше, песнь новую Богу победителю воспеша: сих, россие, победными украшенная венцами подражающая, песнь победную Богу воскликни, прославляющи славу и силу его.

Агарь иногда изнемогши от зноя возопи ко Господу, ейже ангел источник показа воды текущия, да пиющи с чадом жива будет. и россиа, изнемогши многолетным трудом, возопи ко Господу: даждь ми (с. 579) источник мира, от негоже напою чада моя, и воспою тя Господа во веки.

*Другий канон святому.*

*Глас и~. Ирмос:*

Воду прошед:

Достойными похвалами воспети преславнаго чудотворца ум и смысл даруй ми, Христе Боже, яко да воспою радуяся память его.

Светильниче многосветлый российския земли, якоже второе солнце чудесы сияя, всех нас поминай, совершающих память твою, александре блаженне.

Богомудре александре, аще тя и напоследок лет богопросвещенная российская страна возрасти: но древних чести сподобился еси, дарование чудес достойно прием.

Законов кроме естественных, Дево, родила еси законодавца Бога, человека бывша: того яко блага моли, всенепорочная, наша беззакония презрети.

*Песнь г~. Ирмос:*

Лук сокрушися сильных:

Обновися ныне, новый Исраилю, благодатию от всех благ подателя, иже мышцею высокою проведе тя чрез море долголетныя брани, и введе тя в землю благословенную мира сего.

Видите, языцы, и разумейте, яко с нами Бог, иже в брани бысть, и побораше по нас: смири ны прежде, да преславнее возвеличит. сей убо Бог наш, о немже в мире и брани вернии утверждаемся.

Возведи окрест очи твои, россие, и виждь, се бо распространишася пределы твоя, приусугубишася от запада, севера и юга чада твоя, и промыслу вышняго по бранех в мире воспой песни твоя. (с. 580)

*Ин. Ирмос:*

Небеснаго круга:

Светильник света явился еси, александре всеблаженне, недугов глубокую тму разрушая всегда зарею светлою чудес, премудре.

Престолу предстоиши благодати со всеми ангелы радуяся днесь, и миру исцеления раздавая богатство, спаси всех нас молитвами твоими, блаженне.

Благочестиваго и венценоснаго александра сошедшеся по достоянию восхвалим, яко чудес подателя обильнаго, и Господу молящася о всех нас.

Яко воистинну Господь воцарися в царствие не отпадающее, и облечеся псаломски из тебе, Богомати, в красное благолепие плоть святую, еюже смерть прият, и разруши ея царство.

*Кондак святаго:*

Якоже сродники твои борис и глеб явишася тебе с небесе в помощь, подвизающемуся на велгера свейскаго и воев его: тако и ты ныне, блаженне александре, прииди в помощь твоим сродником, и побори борющыя ны.

*Икос:*

Иже древле наветами вражиими расточенныя, яко орел птенцы под криле, собираше люди своя, сей и ныне на духовное торжество собирает нас: приидите убо, возрадуемся Господеви, и прославим прославльшаго сродника нашего, и владыку, и возопиим: радуйся, российская славо, скипетров державо, воев храбрость, оружия крепость, поминай стадо твое, над нимже Господь постави тя, и побори борющыя ны.

*Седален, глас и~:*

Яко звезда многосветлая явился еси, светлаго ради жития твоего, сосуд святаго духа быв: сего (с. 581) ради по многих летех во гробе нетленны обретошася святыя твоя мощи, от нихже источаеши реки чудес исцелений верно зовущым ти: радуйся, благоверный великий княже александре.

*Слава, и ныне, глас тойже.*

Троицу славословим вернии единосущную: призре бо на смирение наше, отят поношение во человецех, утверди милость свою на нас, во еже соблюсти нас, и невредных сохранити. темже благословим Бога нашего.

*Песнь д~. Ирмос:*

Внегда приближитися летом:

Неизреченное и неисповедимое смотрение исповедуем раби твои, Владыко, благодарными сими словесы: ничтоже бо более за благость твою воздати можем, яко от тмы ко свету произвел еси, точию малое сие приими от нас благодарение.

Где ныне умышления и советы ваши, окрестнии народи, от древних веков во едино согласующиися, аки предвидяще и завидяще будущему россии благополучию, познание учений и художеств отвращающии; получи ныне, еже не хотесте, и славословит Бога, сие ей даровавшаго.

Вся тварь да радуется с нами, да поет имени Господа вышняго: содела бо чудо в нас, всяк ум преимущее, хитрая преврати намерения сопротивных, и имиже хотяху нас уловити, сими уловлени суть сетьми. мы же избавльшеся всерадостно его величаем.

*Ин. Ирмос:*

услышах, Господи, смотрения:

Зарею трисолнечныя благодати, сияя, светле твой праздник творящих озари, и страстнаго омрачения демонскаго избави, александре преславне. (с. 582)

Святителие и монаси, священницы и простии, и старцы со юнотами, и весь возраст светло пред\ъиграйте, и память блаженнаго в песнех возвеличите.

К божественному свету ныне преставился еси, света сын возлюблен быв, в радости и красоте с лики ангельскими ныне радостно ликуеши.

Имею тя помощницу и непостыждуся, пречистая Мати божия: имею тя предстательницу, и враг моих не убоюся.

*Песнь е~. Ирмос:*

Нощи прешедшей:

Созидай грады твоя новыя, россие, утверждай миром пределы твоя: Господь с тобою, Господь помощник. даждь убо славу имени его, преславно ныне прославившаго тя.

Не тужи ныне, россие, дни прежния и лета прешедшая скорбная поминающи: егда бедствиями аки потрясеся, от востока, юга и севера смущаемая, внутрь же мятежными несогласии раздираемая. прогна Бог облак печали твоея, и светом безсмертныя славы озари тя.

Яко взыскала еси, россие, Господа Бога твоего в день скорби твоея, сего ради явися тебе в чудных делех своих: иже избави тя от крепких рук супостат твоих, и венец мира и благоволения возложи на главу твою.

Возвеселитеся с нами, велицыи князи российстии, видевше виноград сей вами насажденный, како Бог вышний, царь вечный его возрасти, и оплотом мира вечнаго огради: и с нами благодарственная ему воспойте.

*Ин. Ирмос:*

утренююще вопием ти: (с. 583)

Яко звезда светла явися непрелестна, плененных свободитель, и нищих богатитель, и болящих врачь, церкве поборник, и отечества нашего утверждение.

Явися в российстей земли чудотворец преславен александр блаженный, яко всесветел светильник сияя во всем мире, и во мраце страстей озаряя вся.

Досточудная и преславная память твоя возсия в российстей земли, блаженне, и радостно верных веселит соборы.

Отверзошася тебе двери едемския, и несказанен свет и трисиянен возсия, блаженне, в неподвижнем царствии небеснем, и праведных веселие приял еси радуяся.

Мертвости и тли избавила еси человечество, естеством бо жизнодавца и Бога без семене родила еси, Дево всенепорочная, на благодеяние восхваляющих тя верно.

*Песнь з~. Ирмос:*

Глас глагол молебных:

Блажени вси уповающии на Господа, яко гора сион не подвижатся во век: Господь бо прибежище им, Господь спасение. в день, в оньже призовут, посетит их.

В день печали сыном гонимый Давид, возопи ко Господу, и от бед избавил его, и в сионе паки, от негоже изгнан бысть, прослави Бога спасающаго. прогна сицевую находящую скорбь от своего достояния всевышний Господь, отвративый отцегонительное кровопролитие: темже и мы ныне его в российском сионе прославим.

Даде мир пределом твоим, россие, Господь, да не будет стужаяй тебе, мечь чуждый да не устрашает тя: вышний бо огради крепкою рукою концы земли твоея. (с. 584)

*Ин. Ирмос:*

Очисти мя, Cпасе:

*От*
пречестнаго корене израсл еси ветвь, преславне, и благочестно на земли пожил еси, и приятелище чисто духа явился освящая верою притекающыя ти, блаженне.

Веселия днесь исполнися вся российская земля в нарочитый день праздника, преславнаго чудотворца александра блаженнаго: соблюдает бо отечество свое выну ненаветно.

Сирот и вдов заступника, и в бедах непоборимаго помощника, песньми александра ублажим славяще: празднующих бо память его весело, от бед избавляет и скорбей.

Сущий пресвятый храм, Богородице, источник родила еси, всенепорочная, неисчерпаемый, владычце.

*Кондак, глас и~. Подобен:*
Аще и во гроб:

укрепивый Давида на голиафа, укрепил еси и императора нашего петра, в простоте сердца служащаго ти, и о имени твоем подвизающагося, благодеяния твоя прославляющаго: щедроты твоя даровал еси ему, Христе Боже, ты бо надежда наша и спасение, и непобедимая победа.

*Икос:*

Сам, Господи, создал еси премудрость, и видел и исчел ю, и излиял еси ю на вся дела твоя со всякою плотию по щедротам твоим, по даянию твоему даровал еси: ты и благочестивейшаго императора нашего петра от сокровищ своих умудривый, им российское воинство во бранех премудро наставил еси. темже ныне торжественными песньми твою премудрость воспеваем, и благодарим тя, премногия нам даровавшаго победы. (с. 585)

*Песнь з~. Ирмос:*

Ветии явишася отроцы:

Якоже амазаи реша, о Давиде, мир тебе и помощником твоим: тако и ныне бравшиися с нами глаголют: мир тебе, благоверный петре, Бог твой помощник тебе. емуже зовем: Боже, благословен еси.

упокои пределы нашя Господь сил, давый мир достоянию своему: входящии и исходящии на море, без страха и печали корысти своя собирайте. Бог бо наш отят скорбь ратную, емуже зовем: Боже, благословен еси.

Приидите, возвеличим чудная дела божия, како смиренных нас вознесе, како уничиженных прослави, како победительным венцем увенча, и миром огради, и радостотворно возопиим: Боже отец наших, благословен еси.

*Ин. Ирмос:*

В пещи авраамстии отроцы:

Днесь церковь Христова празднующи александрово торжество, сошедшымся воистинну источает благодать, прилежно молящымся и любовию поющым его.

Во всех странах российских произыде вещание, яко явися в них чудотворец преславен, источая исцелений множество всем поющым тепле.

Чудесы убо твоими яко цвет процвел еси, блаженне, и исцеления подаваеши притекающым в кров твой, мудре и досточудне.

*От*
девственных ложесн твоих воплощся Бог, явися на спасение наше. темже тя матерь ведуще, Богородице, правоверно вопием ему: отец наших Боже, благословен еси.

*Песнь г~. Ирмос:*

*Неизреченною мудростию:*
(с. 586)

Господь крепость людем своим даде, Господь научи персты нашя на брань, и руце на ополчение, торжественными нас украсив победами, и благословляет ныне люди своя миром: егоже благословим и превозносим во вся веки.

О непостижимаго ума твоего, Владыко! несть иже сопротивостанет воли твоей: ихже бо пред\ъуставил еси прославити, вся ухищрения на их соплетаемая отвращаеши. чудодействие твое сие на нас собывшееся видим, и славословяще превозносим тя во веки.

Хотесте, окрестнии народи, от нас утаити искусство воинское, много о сем трудистеся, но не возмогосте. творяй державу мышцею своею Господь, низлагаяй сильныя со престол, и возносяй смиренныя, откры пред нами правду свою, из\ъяви и научи вами сокрываемая: емуже благодарственная ныне приносим, и прославим во вся веки.

*Ин. Ирмос:*

Руце распростер даниил:

Тебе в чудесех славна российским странам показа Бог, александре, и украси тя небесными дарами: того моли помиловати всех нас.

Яко утро, яко день светлый твой праздник явися, просвещая наша сердца, и всех с верою восхваляющих тя, александре преславне.

День торжества, и праздник веселия наста, стецемся, вернии, очистивше вкупе душы и телеса: се бо нас призывает александр божественный.

образы носящи древле рождества твоего, Дево Мати, пещь убо юношей не опали, такожде и огнь божественный утробы твоея, чистая.

*Песнь ф~.*

Величай, душе моя, триипостаснаго Владыку, научившаго и вразумившаго, и сохраняющаго во брани. (с. 587)

Величай, душе моя, превышняго Господа сил, дающаго крепость людем своим.

удивитеся с нами, окрестныя страны, и прославите Господа, смиренныя славою и честию венчавшаго.

О Владыко непостижиме, державо, крепосте и сило наша! за вся, яже сотворил еси с нами, благодарно воспеваем тя.

*Ирмос:*

*От*
земнородных кто слыша таковое:

Возведем умнии очи сердца нашего ко всесильному Богу нашему, и принесем молитвы вседушныя, и моления прилежная, яко посети нас милостию своею: яви нам смиренным великую и богатую милость, егоже величаем.

Благоутробия неизследимая пучино, Владыко, прославляем чудесная дела твоя, явльшаяся на нас и в роде нашем: от века бо сокровенное твое о нас смотрение во дни сия явственно показал еси, всесильною десницею твоею безсильных нас совоздвиг, да благодарим и величаем тя Бога нашего.

Славословим тя Бога безначальнаго, отца благоутробнаго о щедротах твоих, вся злая от нас отвратившаго, победы и одоления на противящихся нам даровавшаго, торжественными венцы украсившаго, и во всежелаемый покой введшаго, и от всех злых нас избавляющаго.

*Ин. Ирмос:*

Камень нерукосечный:

Твое святое преставление днесь светло празднуем, исполни радости и веселия восхваляющыя тя, александре великоимените.

Велий щит и крепость в российстей земли, александре, обрелся еси, православным же людем (с. 588) нашым похваление: и ныне молимся ти, сохраняй отечество твое от языка чуждаго.

Незаходимаго света лучами во тме сущым сияя, славне, к просвещению веселия настави ны поющыя тя.

Блаженне александре, како тя возможем воспети достойно; не может бо язык изглаголати твоя различная исцеления, и многая дарования и чудеса, яже подаваеши наследию твоему.

Яко утро темным и блудящым, Дево, возсия правды солнце Христос: егоже на руках твоих носила еси, чистая.

*Светилен. Подобен:*
Жены услышаша:

Слышана бысть в свейских странах превеликая слава твоя, александре, яко единым мужественным именем твоим устрашахуся сопротивнии: и ныне, блаженне, враги нашя невидимо устрашай, ополчающыяся на Христолюбивое твое воинство.

*Слава, и ныне:*

Избавивый ны от власти темныя, и преставивый в царство любве сына твоего, Боже наш, преведый от тмы неведения ко свету благоразумия и славы, и имениты сотворивый по всей земли, тебе и ныне просим, да якоже сохранил и возвысил еси нас всесильною твоею десницею, тоюжде защищай, избавляй и содержи.

*На Хвалитех стихиры святаго, глас и~. Подобен: О*
преславнаго чудесе!

О преславнаго чудесе! миром обладающий оставляет мир, скипетроносец российский отлагает скипетр, совлачися с порфиры, и гробною покрывается плащаницею, венчанная глава княжескую диадиму с себе низлагает, временное царство оставляет на земли, о вечном известен на небеси, идеже венчася царскою диадимою. (с. 589)

О коль многия враги победил еси, прехрабрый воин Иисус Христов! видимыя мечем и благочестием, невидимыя молитвою, плоть воздержанием, мир отвержением мира, и тако преславный победитель на небо возшел еси.

Научил еси нас премудрым делом твоим, ничтоже можем изнести от мира сего, в оньже ничтоже внесохом: того ради оставив временная, и возжелав небесная, яже и наследив, и нам онех не лишитися молимтися.

*Слава, глас и~.*

Подвигом добрым подвизался еси, течение скончал, веру соблюл, благоверный княже александре, прочее же соблюдеся тебе венец правды, имже венча тя истинный мздовоздаятель: того моли, преблаженне, врученному тебе стаду, сыном российским спастися.

*И ныне, глас г~:*

Тебе Бога хвалим, твоя благодати исповедуем, Боже наш, твоя щедроты благодарственным сердцем превозносим: прогнавшаго мрачный облак брани, и введшаго ны во сладкий свет вечнаго мира: воинство российское во бранех премудростию исполнившаго, и российскими кораблями балтийское море украсившаго: град сей в честь апостола петра воздвигшаго и прославившаго, и потоком сладости твоея нас насыщающаго, и благодаряще вопием: о Владыко всещедрый! укрепи и утверди сия, яже даровал еси нам, в род и род, и спаси душы нашя.

*На литургии Блаженны от канона праздника песнь г~, и святаго песнь з~, на и~. Прокимен праздника, глас з~:*
Господь крепость людем своим даст, Господь благословит люди своя миром. *Стих:*
Принесите Господеви сынове божии, принесите Господеви сыны овни. *Святаго, глас з~:*
Честна пред Господем смерть преподобных его. (с. 590)

*Апостол в благодарение о мире.*

*К коринфяном послания святаго апостола павла чтение.*

[Глава а~, ст. г~] Братие, благодать вам и мир от Бога отца нашего и Господа Иисуса Христа. [Ефес. в~, ст. д~и] Иже есть мир наш сотворивый обоя едино, и средостение ограды разоривый вражду. [а~ Кор. д~и, стих л~г.] Иже несть нестроения Бог, но мира, яко во всех церквах святых. [стих а~] Держитеся убо любве, ревнуйте же духовным. [Глава г~и, ст. д~, е~, з~, з~, и~] Любы долготерпит, милосердствует, любы не завидит, любы не превозносится, не гордится, не безчинствует, не ищет своя си, не раздражается, не мыслит зла, не радуется о неправде, радуется же о истине: вся любит, всему веру емлет, вся уповает, вся терпит: любы николиже отпадает. [в~ Кор. г~и, ст. а~и] Прочее же братие, радуйтеся, совершайтеся, утешайтеся, тожде мудрствуйте, мир имейте: и Бог любве и мира будет с вами.

*Другий апостол святому. зачало сг~и.*

*Евангелие в благодарение о мире, от иоанна.*

[Глава д~и, ст. к~з] Рече Господь своим учеником: мир оставляю вам, мир мой даю вам: не якоже мир дает, аз даю вам. [Глава г~и, ст. л~д и л~е] Заповедь новую даю вам, да любите друг друга: якоже возлюбих вы, да и вы любите себе. О сем разумеют вси, яко мои ученицы есте, аще любовь имате между собою. [Глава е~и, ст. ф~ и и~] Якоже возлюби мя отец, и аз возлюбих вас: будите в любви моей. Аще заповеди моя соблюдете, пребудете в любви моей: якоже аз заповеди отца моего соблюдох, и пребываю в любви его. [а~и.] Сия глаголах вам, да радость моя в вас будет, и радость ваша исполнится. [г~и.] Больши сея любве никтоже имать, да кто душу свою положит за други своя. [д~и.] Вы друзи мои есте, аще творите, елика аз заповедаю вам. [з~и] Не вы мене избрасте, но (с. 591) аз избрах вас, и положих: да вы идете и плод принесете, и плод ваш пребудет: да егоже аще просите от отца во имя мое, даст вам.

*Святому, от матфеа, зачало м~г. Причастен праздника:*
Похвали, иерусалиме, Господа, хвали Бога твоего, сионе. *Святаго:*
В память вечную будет праведник: *Аллилуиа, трижды.*

*Служба преподобнаго александра свирскаго.*

*На малей вечерни, стихиры на д~, глас д~. Подобен:*
Яко добля:

Воздержанием страсть плотскую умертвил еси, * и душу оживил еси постом, * и добродетелей священием. * отсюду же явился еси яко жив, * и по кончине воистинну: * якоже бо сон вменися тебе смерть, * к Богу преставльшуся, * и в руце душу преложшу ему, * александре всеславне.

Страстей успил еси * желания, александре, * бдение всенощное стяжав, * великое послушание, смирение, * поучение же божественных писаний, * и сердце чисто, * и ум несмущен. * темже был еси приятелище духа святаго, * зарями чудес облистающаго тя всегда.

Мирское пристрастие * до конца возненавидел еси, * и безстрастия сосуд был еси, * любомудрия же, славне, * детельным восхождением, * возвысился еси к самому желанию конечному, * узрел еси тайны видением невидимых, * недомысленныя божественныя доброты, * александре всемудре.

*Слава, глас тойже:*

Духовною благодатию отемлеши недуги страстей, и (с. 592) отгониши духи лукавыя, исцеляеши страсти неисцельныя, александре всеславне, и просвещаеши верныя блистании чудес твоих. темже днесь гласы немолчными воспеваем пресветлую и светоносную память твою.

*И ныне, Богородичен:*
Избави нас от нужд наших:

*На стиховне стихиры, глас д~. Подобен:*
Дал еси знамение:

Светло возсия яко солнце, преподобне, всепразднственная память твоя, * зарями облистающи, * твоих добродетельных деяний, всеблаженне, * и озаряющи верных мысли, * сиянием чудес твоих. * сию убо празднующе, * радостно тя почитаем, * монашествующих похвало, и верных утверждение.

*Стих:*
Честна пред Господем смерть преподобных его.

Долу леганием и востанием, * и слез течении оскорбляемь, * и всенощными стоянии изнуряемь, * монахов был еси образ велий, * и общее правило, * и похвалы венец: * всяк бо вид добродетелей исправив, * вышняго царствия наследник явился еси, * премудре, воздержанием.

*Стих:*
Блажен муж бояйся Господа, в заповедех его восхощет зело.

Чудо паче ума, * во успении твоем бысть, * богоукрашенно чудесне, * внегда ти собор монашествующих, отче, предста, * и внезапу яко солнце, мудре, лице твое облиста, * паче солнечных луч возсиявши, * являя блистающую твоея души чистоту, * и уверяя всех, какову кончину, * блаженне, получил еси.

*Слава, глас з~:*

Яко божественнаго пастыря и учителя тя вси восхвалим днесь: ново бо нам яко многосветлая звезда в российстей стране просияв, чудесы твоими весь мир (с. 593) удивил еси, в пустынях же непроходимых мужески подвизався, и крепко терпя, врага победил еси до конца. темже Христоименитое твое стадо упасл еси, и храм Господеви воздвигл еси любовию, александре премудре. и яко воистинну божественныя благодати сподобився, и в небеса вселився, зриши святую Троицу: юже моли спастися душам нашым.

*И ныне, Богородичен:*
Богородице, ты еси лоза истинная:

*Тропарь, глас д~:*

*От*
юности, богомудре, желанием духовным в пустыню вселився, единаго Христа возжелал еси усердно стопам в след ходити. темже и ангельстии чини зряще тя, удивишася, како с плотию к невидимым кознем подвизався, премудре, победил еси полки страстей воздержанием, и явился еси равноангелен на земли, александре преподобне, моли Христа Бога, да спасет душы нашя.

*На велицей вечерни,*
Блажен муж:

*На*
Господи, воззвах, *стихиры, на и~, глас з~: Подобен:*
Все отложше:

Вседержительною десницею укрепляемь, * вся отверг страстей безсловесия, * плоть духу покорил еси, и был еси добродетелей правило, * монахов утверждение, * постников образ, * преподобных удобрение. * и ныне неизреченныя доброты * зриши неразделимыя Троицы, * александре премудре, * питаяся присно божественными добротами на небесех духом. * тем сошедшеся, пении духовными, * в песнех твою честную, и всепразднственную память празднуем.

Страстная взыграния * воздержанием вся отвергл еси, * и многомятежное плоти волнение укротив, * дыхания страстнаго пребыл еси непреклонен, * яко столп укрепляемь, духовными бронями, * умом (с. 594) доблественным, * александре премудре. и ныне божественнаго получил еси воистинну * видения светлости святыя Троицы, * к нейже желая, блаженне, преставился еси, * наслаждаяся некончаемыя доброты, * дарованием обожаемь.

Подобяся илии * и иоанну, светильнику света, * возлюбив молчати в местех темных, * и в пустынях непроходных, * восхождению всегда поучаяся божественному, * и преспевая добродетелей путем. * темже достигл еси желание крайнее, * александре премудре, и радуяся предстоиши * трисиянному святыя Троицы свету, * от негоже неходатайственне божественныя приемля зари. * темже со дерзновением молися о душах наших.

Преподобне и богоносе отче наш александре, * любве ради Христовы вся оставил еси, * и в пустыню вселився, * никакоже устрашился еси невидимых враг борения, * аще бо и многажды пришедше на тя, * мечтании привидения ти показующе: * ты же молитвами твоими, * яко прах тех без вести творил еси. * о непорочныя твоея души, * и крепкаго терпения твоего. * Христа непрестанно моли, * спастися душам нашым.

*Слава, глас тойже:*

Яко божественна жизнь твоя, такожде и всеосвященный твой исход, преблаженне отче наш александре. днесь бо ликующе, в память преставления твоего, всея страны множества народа стекшеся, яко видеша тя без дыхания на одре лежаща, гласы велегласными вопияху: даждь нам конечное слово утешения рабом твоим, святе, и научи ны чада твоя, отче, яже ущедрил еси яко отец, како тя по достоянию похвалити возможем; поистинне яко милостив и щедр быв, преподобне. обаче аще и зде тя гроб покрывает, (с. 595) но страна тя российская вся богатна имать предстателя, и молитвенника к святей Троице, юже непрестанно моли о душах наших.

*И ныне, Богородичен:*
Кто тебе не ублажит:

*Вход. Прокимен дне, и чтения три. Писаны сего месяца в г~ день.*

*На литии стихиры, глас а~. Самогласны:*

Приидите, вси концы земли, псалмы и песньми незаходимаго света, великаго светильника вселенней, воспоем вси александра. паче бо солнца возсия в твердыни веры, и верных собрание к добродетели настави: ово убо богодохновенными учении, и спасительными глаголы в вожделении, яже независтно и обильно устны источаше: ово же детелию чудною равноангельным житием, к ревности привлачая, и обоя житие и слово преславно, якоже вождь изряден богоподобно показуя. того молитвами, Христе Боже наш, твое стадо соблюди: и православных веру утверди яко человеколюбец.

Приидите, монахов множества днесь, Христова рачителя благочестно восхвалим, истиннаго ученика спасова, и красоту и хвалу единообразных всех, и наставников, освященнаго от младенства Господеви, лицы отец сошедшеся ублажим. сей бо желание божественное в себе приим, мирскую убо остави прелесть, взят же ярем Христов на рамо, и полки бесов победи мужески, показав нам детельно божественныя любве изрядный путь. ибо и сия претек во тщании, постиже свет истинный Троицы вседетельныя. о чудесе ужаснаго, и вещи богоподобныя! яко земный естеством, равен бысть мысленным существом. славу и честь божию восприемля, и молитвенник нам бывает, яко да улучим вечных благ в день судный. (с. 596)

Яко божественная и светоносная наста память, преставления твоего, отче, яко удиви мысленных и ужаси человеки, пречудне, труды воздержания твоего жития, яко безплотен отнюд, во плоти страстне враги невидимыя посрамил еси. вся же убо страна отечества твоего поет тебе благочестно: изряднее же твое честное стадо, светлость твоих болезней и трудов, еже показал еси, яко град в пустыни прекрасен, иже пристанище собором монашеским богоподобно. иже яко одеждами многочестными твоими, красуется чудесы, и доблественными страдании подвиг твоих, александре, и молитвами твоими, притекающе ко Христу, имущему велию и богатую милость.

*Слава, глас е~:*

Радуется днесь вся российская страна, великий же новъград да веселится торжествуя, яко имея в пределех области своея неистощимое сокровище. верных же множества российския земли стекшеся днесь, вострубим трубою песней: благодать бо духа всякия трубы боголепнейши, всех созывает к пению богоноснаго отца. монаси и простии да чудятся всех царя искреннему рабу, иже миродержца начала и власти тмы, духа божественнаго всеми оружии победи. пастыри и учители, изряднаго воистинну правила же и образа пастве да восхвалят: иже в добродетелей повелении светлаго, и в вере благоразумнаго, и в видении высокаго, в деяниих богомудраго, во учениих же пищи потока, наставника заблуждшым, избавителя плененным, и всех болящих исцеление отечеству своему великое украшение, похваляюще вси рцем: отче преподобне александре, предстани твоим рабом всегда, и спаси стадо твое молитвами твоими. (с. 597)

*И ныне, Богородичен, глас тойже:*

Духа божественнаго благодатию, вернии, днесь вострубим трубою песней: приникнувши бо свыше всецарица Мати Дева, благословением венчавает воспевающих ю. монаси и простии да стекутся, и царице восплещут в песнех, царя рождшей, иже смертию одержимы прежде отпустити благоизволивша. пастырие и учителие, добраго пастыря пречистую матерь сошедшеся восхвалим, светильника светозарнаго, светоноснаго облака, небес ширшую, одушевленный ковчег, и огнеобразный владычень престол, манноприемную златую стамну, затворенную слова дверь, всем христианом прибежище, песньми богогласными похваляюще, сице рцем: палато слова, сподоби смиренных нас небеснаго царствия, вся бо возможна суть ходатайству твоему.

*На стиховне стихиры, глас е~. Подобен:*
Радуйся:

Радуйся, ангельским беседуя ликостоянием, александре преподобне: житие бо твое, отче, на земли добродетельно стяжав, пожил еси. показался еси чистоты нескверное зерцало воистинну, лучезарныя восприемля молнии духа святаго всеславно: отонудуже озаряемь, зрел еси будущая, вся предглаголя, от божественнаго светоявления научаемь Христа: егоже моли, душам нашым подати велию милость.

*Стих:*
Честна пред Господем смерть преподобных его.

Радуйся, постником споспешник быв, и непобедимь поборник: страстей бо отсекая корень, и бесов стремления, представ мужески, александре, тех посрамил еси душепагубную прелесть: креста же спасова действо, и непобедимую явил еси силу, еюже и препоясався, победил еси вся отметающыя плотское явление (с. 598) Христово: егоже моли, душам нашым подати велию милость.

*Стих:*
Блажен муж бояйся Господа, в заповедех его восхощет зело.

Столп световиден, добродетелию утвержден, облак светел, иже во отечестве твоем явился еси, отче, к небеси от земли Бога зрящих предводя. крестною палицею страстей корения, море мысленнаго амалика отринув, непреткновенный небесный восход обрел еси, богоблаженне александре, и жребий непреминующь, со безплотными предстоя престолу Христову радуяся, егоже моли, душам нашым подати велию милость.

*Слава, глас з~:*

Приидите, вси концы земли, псалмы и песньми священное и честное преподобнаго торжество александра, днесь благочестно восхвалим. преподобных отец единожителя, и пустынолюбную доброту воспоем: постников украшение, источника чудес, к Богу молитвенника непостыдна, стекшеся, о празднолюбцы! песньми похвальными воспоем глаголюще: радуйся, монашескаго жития правило, образ и печать известная: радуйся, светильниче пресветлый, озаряя всяку добродетель светлостьми твоего жития: радуйся, в бедах великое утешение и теплый предстателю предстоящым, не престай моля Христа Бога о стаде твоем и всех верных, почитающих всечестное твое успение.

*И ныне, Богородичен:*
Творец и избавитель мой:

*Тропарь, глас д~: От*
юности, богомудре: *Писан на малей вечерни, Слава, и ныне, Богородичен:*
Еже от века утаенное: (с. 599)

*На утрени.*

*По а~-й стихологии седален, глас а~. Подобен:*
Гроб твой:

Многосветлая звезда монашествующым показался еси, и степень известен, воздержания же предел, пресветлое зерцало разсуждения, преподобне, память твою радостно совершающым разрешения проси согрешений, преблаженне, Богу предстоя.

*Дважды.*

*Слава, и ныне, Богородичен.*

Настави ны на путь покаяния, уклоншыяся присно к безпутием зол, и преблагаго прогневавшыя Господа, неискусобрачная благословенная марие, прибежище отчаянных человеков, божие жилище.

*По в~-й стихологии седален, глас г~. Подобен:*
Божественныя веры:

Божественным желанием безсмертия, александре, одержимь, и крест на рамо взем, в пустыню желанием вселился еси, идеже, преподобне, Господеви собрал еси стадо. темже и молитвенника тя тепла стяжахом ко Господу.

*Дважды.*

*Слава, и ныне, Богородичен:*

Божественная скиния была еси слова, едина пречистая Мати Дево, чистотою ангелы превозшедшая: паче всех мене персть бывша, оскверненна плотскими прегрешеньми, очисти молитв твоих божественными водами, подающи, чистая, велию милость.

*По полиелеи седален, глас и~. Подобен:*
Премудрости:

Видение и деяние восприим, чувствия, преподобне, украшая, житие управил еси к божественным повелением: монахом бо явился еси светильник пресветел, наставляя нас к познанию. темже восхваляюще тя, величаем любовию исходную память твою, богоносе (с. 600) александре. сего ради вопием ти: моли Христа Бога, прегрешений оставление даровати, чтущым любовию святую память твою.

*Дважды.*

*Слава, и ныне, Богородичен:*

Небесную дверь и кивот, пресвятую гору, светлый облак воспоим, неопалимую купину, словесный рай, евы воззвание, вселенныя всея великое сокровище, яко спасение в ней соделася мирови, и оставление древних согрешений. сего ради вопием ей: молися сыну твоему, прегрешений оставление даровати, благочестно покланяющымся всесвятому рождеству твоему.

*Таже степенна, а~-й антифон д~-го гласа. Прокимен:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Евангелие, матфеа, зачало м~г.*

*По н~-м псалме стихира, глас з~:*

Возсия днесь пресветлая и всепразднственная память твоя, богоблаженне, созывающи многочисленное постник сословие, и преподобных всех ликостояния, глаголющи: аще бо и телесне язык умолче, но сами чудеса свидетельствуют от гроба твоего, и вся же страна отечества твоего проповедуя хвалится. имею бо в себе, рече, неистощимое сокровище, пречестную и всебогатую раку мощей твоих, облагоухающу душевная наша чувствия, александре отче наш: моли Христа Бога спастися душам нашым.

*Канон Богородицы со ирмосом на з~: и преподобнаго александра, на д~.*

*Глас д~. Песнь а~. Ирмос:*

Моря чермную пучину, невлажными стопами, древний пешешествовав Исраиль, крестообразными моисеовыма рукама, амаликову силу в пустыни победил есть.

Божественнаго и пресвятаго духа блистаяся благодатию, (с. 601) светоносное, александре, и честное совершающих твое успение, светлою молитвою твоею, страстей мглу очисти.

*От*
юности, преподобне, ярем Господень восприем, и в браздах твоего сердца пшеницу сеял еси духовну, клас пожал еси утверждающь душы, богоблаженне.

Светоносная память твоя нам днесь возсия, яко солнечная луча, александре, исправлений твоих, страстей наших отемлющи облак: юже сотворяюще верою тя и любовию ублажаем.

*Богородичен:*

Зачала еси, пречистая, неизреченным словом содержащаго земныя концы, и сего родила еси: егоже моли прилежно помиловати нас.

*Ин канон на д~.*

*Глас в~. Песнь а~. Ирмос:*

Во глубине постла иногда фараонитское всевоинство преоруженная сила, воплощшееся же слово всезлобный грех потребило есть: препрославленный Господь, славно бо прославися.

Божественную память твою, богомудре отче, верно празднующе, всяческих Господи присно славим, тя прославльшаго многими чудесы.

Безстрастия желанием теплым, отче, одержимь, вещныя увядил еси страстей волны, александре, и достигл еси любовию вперяемь, присносущнаго сияния, преблаженне, божества.

Добродетельно изначала прием житие, пребогате, банею, отче, пакибытия, дар духовный от младенства божественне, твоея души благолепие, александре, показал еси, солнца светлейше.

*Богородичен:*

Младо отроча паче слова родила еси, ветхаго деньми, нову на земли стезю добродетелей показавша. (с. 601) тем угодник твой присный александр, отроковице, любовию снедаемь, сей храм тебе созда.

*Катавасиа:*
Крест начертав:

*Песнь г~. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище, и утверждение.

Жезлом воздержания страстное море, отче, разделив, прешел еси неистоплен, и предел достигл еси истиннаго безстрастия, и Богу предстоя беседовал еси ума чистотою.

Кто твоя подвиги, александре, по достоянию изрещи возможет; ты бо пути жестокия в пустыни шествуя, сурово былие ял еси, вкушение же отлагал еси пищи, болезньми воздержания.

Яко маслина плодовита в дому господни прозябл еси, маслом трудов твоих, александре, умащая нашя лица: поющыя тя, преподобне и богоблаженне, вся ны посети моляся человеколюбцу.

*Богородичен:*

Из тебе, чистая, цвет неувядаемый, благоухая все человечество, божественным миром естества своего, иже отцу собезначальный, из тебе быв под летом, Дево всенепорочная.

*Ин. Ирмос:*

На камени мя веры утвердив, разширил еси уста моя на враги моя, возвеселибося дух мой, внегда пети: несть свят, якоже Бог наш, и несть праведен, паче тебе, Господи.

Потом воздержания твоего пламень страстей погасил еси, и одождением молитв, струи чудес источил еси, болезньми разжжения погашая яве, преблаженне александре.

Иже к честней раце твоей притекающе, премудре, от (с. 603) сея почерпаем исцеления сокровище, и чудес пучину, и дар независтный, александре, поюще тя восхваляем.

Душевная чувства, от ужаснаго. преподобне отче, просвещь видения, яко чуден разум благим стяжал еси, иночества житие имущым, александре, неблазнено житие показал еси.

*Богородичен:*

Иже прежде век рождся от отца неизреченно, напоследок из\ утробы твоея пройде, и обожи наше естество, Мати Дево, иже преподобных лики яве изводяй.

*Седален, глас и~. Подобен:*
Премудрости:

*От*
юности вся оставль житейская, красная же и лепотная, и в пустыню вселився, усердно последовал еси звавшему тебе, преподобне: в трудех же и постех, отче, тело твое изнурил еси. отонудуже тя пастыря своим овцам добре устрояет всебогатый Господь, александре блаженне. моли Христа Бога, прегрешений оставление даровати, чтущым любовию святую память твою.

*Дважды.*

*Слава, и ныне, Богородичен:*

Яко Деву и едину в женах, тя без семене рождшую Бога плотию, вси ублажаем роди человечестии: огнь бо вселися в тя божества, и яко младенца млеком питаеши зиждителя и Господа. тем ангельский и человеческий род, достойно славим пресвятое рождество твое, и согласно вопием ти: моли Христа Бога, согрешений оставление даровати покланяющымся верою пресвятому рождеству твоему.

*Песнь д~. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Ветрилом, отче, креста, душевный твой корабль окормив, благоутишно же и легко житейскаго лютаго (с. 604) потопления избегл еси, и к тишине божественных извлекл еси пристанищ радуяся.

Обретая, отче, сам себе, всеблаженне, всю нощь стоял еси яко безплотен, недреманно око имел еси, и чисто якоже зерцало духовною зарею, и божественнаго явления, чистым помыслом приемля.

Яко божественный зрится рай, премудре, храм, имея в себе твоих мощей раку, цветы принося чудесныя, имиже сердца наслаждаются верою, александре, присно хвалящих тя.

*Богородичен:*

Святая Богородице, освяти нас, яже пресвятаго Бога рождши плотию, уподобитися восхотевша человеком, и небеснаго жития вся покажи, пречистая, причастники молитвами твоими.

*Ин. Ирмос:*

Пришел еси от Девы не ходатай, ни ангел, но сам, Господи, воплощся, и спасл еси всего мя человека. тем зову ти: слава силе твоей, Господи.

Житие твое, богоносе преблаженне александре, правило известно монашествующих бысть, емуже ныне ревнующе спасаемся, иже твоим последующе, отче, божественным учением.

Духа святаго зарю прием, звезда пресветлая, отче александре, сияя благодатию был еси всем, ихже наставил еси к спасения пристанищу твоими учении.

Пребыти внутрь никакоже мира восхотел еси, премудре отче александре, имея наставляющаго тя божия духа силу, в непроходимых пустынях живый, и со зверьми ходя без боязни юноша сый, и болезньми питался еси телесными.

*Богородичен:*

Плещми херувимскими страшными носимь, Владыко, яко на престоле огненне, в твою, чистая, вселися утробу, (с. 605) и плоти приятием человеческое обожи существо, яко учит изрядный в преподобных александр, едина всепетая.

*Песнь е~. Ирмос:*

Ты, Господи, мой, свет в мир пришел еси, свет святый, обращаяй из мрачна неведения, верою воспевающыя тя.

Просвещаемь зарею, отче, невечернею, и божественным блистанием, бесовский мрак, и страстную мглу отгнал еси, и явился еси столп светозарен, и лествица воистинну, к Богу верныя возводящи.

Бодр ум всегда имея, отче богомудре александре, страсти успил еси душетленныя, к божественному светозарению хотя достигнути к незаходимаго света светлости, идеже есть веселящихся жилище.

Яко очистившу помышления, преподобне, благодать тебе дадеся яко пророку: яко настоящая глаголеши будущая, зрети же дальняя яко ближняя, александре, божие обителище.

*Богородичен:*

Рождши, пренепорочная, Бога еммануила, и человека яве за милосердие бывша, егоже моли яко человеколюбца, чистая, ущедрити люди согрешшыя.

*Ин. Ирмос:*

Ходатай Богу и человеком был еси, Христе Боже: тобою бо, Владыко, к светоначальнику отцу твоему, от нощи неведения приведение имамы.

Возжелев ум твой хранити соблюденьми заповедей, александре, и плотское взыграние твоим воздержанием увядил еси, и пастырь показался еси, боголюбезному твоему совокуплению.

Законом божественным последуя, премудре александре, и повелением повинуяся сотворшаго, законоположник явился еси монахов, и правило известнейше, (с. 606) наказатель безумных, и наставник заблуждших, и светильник во тме неведения преславне.

огнь искушений, и страстей пещь, слезами твоих, отче, течений, и духовною росою богатно угасил еси, соблюдся неопалимь: опаляемь бо любовию всех царя, вещная увядил еси желания.

*Богородичен:*

Житейская не могут уста по достоянию тя пети, всепетая, вышшу сущу херувим, и всякия твари. темже с божественным александром Владыку о всех нас умоли.

*Песнь з~. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

Неболезненную жизнь в болезнех восприял еси, и болезней лютых уставляеши озлобления, верою просящым прияти исцеление, александре всечестне. темже разреши болезни нашя душевныя и телесныя.

К раце твоей священней приступающе, благоухания божественнаго разума исполняемся, преблаженне александре, смрада избавляющеся страстей, любовию тя чтущии, отче преподобне.

Исправляеши, отче, хромых, и очи просвещаеши слепых, ходити же твориши разслабленных о Христе, и отгониши духи лукавыя, александре преподобне.

*Богородичен:*

На тя яко дождь на руно сшед, Богородице, Спас, изсуши яко потоки безбожия: душы же нашя напаяя всегда, присно чтущыя тя.

*Ин. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи. (с. 607)

Смысленно ты временная предразсудив, александре блаженне, вечнующая болезньми воздержания достигл еси, отче, душам строитель быв, преподобне.

Яко терпящу ти вельми поты трудов твоих, преподобне александре, удобь воздержанием, чудный отче, явлься Владыка тебе Христос, вручает силу божественну, и сим ти недуги повелевает целити.

Монашествующих наставник быв, премудре александре, сущих ти единообразных лавры, и образ и начертание добродетельных деяний сый, украсил еси вся, яже во обители супружных пребывания.

*Богородичен:*

Нов якоже моисей явлься, устроил еси яко скинию ограду, всечестне, юже и превозрастил еси болезньми и поты твоими, весь возложился еси пречистей матери божии.

*Кондак, глас и~.*

Яко многосветлая звезда, днесь в странах российских возсиял еси, отче, вселився в пустыню, Христовым стопам последовати усердно возжелел еси, и того святое иго на рамо твое взем честный крест, умертвил еси труды подвиг твоих телесныя взыграния. темже вопием ти: спаси стадо твое, еже собрал еси, мудре, да зовем ти: радуйся, преподобне александре, отче наш.

*Икос:*

Како восхвалю твоя подвиги и борения, преподобне александре; яко невеществен разум стяжав смирением, житие твое препроводил еси зельным воздержанием трудов твоих. аще убо и человек был еси естеством но вышняго иерусалима явился еси гражданин: с плотию бо на земли пожил еси, но ангельское пребывание прошед, был еси столп страстьми непотрясом. (с. 608) тем вся российская земля тобою обогащшися хвалит тя, и верою величает, взывающи тебе таковая: радуйся, отечеству твоему похвала, великому же новуграду и всей стране российстей пресветлый светильниче: радуйся, иже благочестива отца преславная отрасль, и благоговейны матере ветвь многоплодна: радуйся, целомудрия непреклонный столпе, и монахов пресветлая слава: радуйся, пастырю Христовы ограды словесных овец, ихже к божию приводя разуму: радуйся, ты бо многочадну пустыню возделал еси высотою смирения твоего: радуйся, монашествующих всех образ добродетели, и единообразных лавры спасение: радуйся, красное добродетелей хранилище, и всем в печали унывающым утешение: радуйся, яко вся мира сего мудрования презрев, страсти плотския умертвил еси: радуйся, яко ангелом собеседник быти сподобился еси, и вся бесовския полки посрамил еси: радуйся, ты бо во всех странах прославлен был еси, о Христе бо многа чудеса сотворил еси: радуйся, яко воистинну обрел еси божию благодать, и со ангелы присно зрети сподобился еси лицем к лицу святую Троицу: радуйся, яко второе солнце сияя чудесы, всем даруеши благодать исцелений: радуйся, преподобне александре отче наш.

*Песнь з~. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Освящся от младенства доброгласною трубою молитвы твоея, и неплодныя утробы многоплодны сотворил еси. слепым подаеши прозрение, и хромым благотечение, александре преблаженне: (с. 609)

Слезными излиянии погасил еси страстей разжжения, александре блаженне, чудес источил еси струи присноживотны, имиже омываются душ же и телес недузи, преславне.

Терпение стяжав многое, премудре, воздержание, веру и любовь истинну, явился еси отец сирым, вдовицам заступник, милостив и смирен александре, монахом слава и похвала.

*Богородичен:*

Како доиши млеком сына, чистая, без отца, питающаго всякое дыхание, Мати пречистая; како на руку носиши вся содержащаго; паче ума чудо твое. тем поем величия твоя.

*Ин. Ирмос:*

Богопротивное веление беззаконнующаго мучителя высок пламень вознесло есть: Христос же простре богочестивым отроком росу духовную, сый благословен и препрославлен.

Крепостию одеявся, александре, владычнею, и яко прах сладострастие жития попрал еси, любовию побеждаемь нетленныя жизни: ейже ныне и причастился еси, с лики ангел, отче, сочетався.

Крестообразно простирая длани твоя, александре премудре, и молитвы твоя возсылая вышнему, яко Христа царя славы со ангелы очима явленно, богоносе, узрел еси, и в пустынях непроходных водворяяся, ищай Господа божественною тя благодатию соблюдающа.

Яко звезду тя, александре, всемирну, монахов светило незаходимое, помощника в бедах, и грешником великое прибежище ведый, ходатая и молитвенника предлагаю владыце Христу тя, всечестне.

*Богородичен:*

Видети желая твой угодник твоего сына и Бога неизреченную славу, богородительнице, сего честный крест (с. 610) на рамо вземь, последова живоносным его стопам.

*Песнь и~. Ирмос:*

Руце распростер даниил, львов зияния в рове затче, огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

умом безстрастия очищен, беседовал еси Господеви вседержителю: от негоже неизглаголанно, преподобне, научаемь, пророчески предглаголал еси просвещая душы, яко велик, всеблаженне, пророк. тем тя согласно, александре премудре, вернии похваляем, поюще: благословите, вся дела господня, Господа.

Подавая тебе, яже противу любве зиждитель, от юности соблюдая тя десницею, и малым былием самовозрастшим от земли, питает тя боголепно, яко от младенства всяко похотение поправша, и поюща: благословите, вся дела господня, Господи.

Яко струя божественна исцелений, происходящи от раки твоея, вся исцеляет, и омывает скверны страстей, и гноение лютых очищает, и верных напаяет{<::рус>Исправлена опечатка оригинала:<::слав> напаляет. <::рус>В Минее СПб, 1895  (репринт 1995) <::слав> напаяет.  <::рус>Прим. <::лат> orthlиb<::слав>} всех сердца, александре премудре, любовию поющих: благословите, вся дела господня, Господа.

*Богородичен:*

Воплощся безплотный из тебе боголепно, егоже моли, пречистая, страсти плоти моея умертвити, и оживити мою умерщвленную душу грехми.

*Ин. Ирмос:*

Пещь иногда огненная в вавилоне действа разделяше, божиим велением халдеи опаляющая, верныя же орошающая, поющыя: благословите, вся дела господня, Господа.

Якоже молния великими блистании житие сияющее, (с. 611) всем возсия воздержания твоего, александре премудре, благочестно зиждителю зовущым: благословите, вся дела господня, Господа.

На земли яко человек ходя, отче александре, житие себе на небесех яко воистинну стяжал еси, ангелом собеседник явлься, житие же и жизнь совершая онех. с нимиже воспеваеши ныне: благословите, вся дела господня, Господа.

Тя паче ума из нерожденна отца, прежде век рожденна сына, славный проповеда александр, и духа пресвятаго, едину Троицу естеством ведый божества.

*Богородичен:*

Якоже илиа первее в кармиле вселися, тако и ты в пустынях непроходных упражняяся, возжелал еси особь с богом жити, и богоначальными озарився видении, угодник явился еси Богородице, вопия ей: радуйся, обрадованная.

*Песнь ф~. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества: тем веселящеся, тя, Богородице, величаем.

Твоя священныя и святыя мощи во гробе лежаще, многоразличныя недуги исцеляют, и попаляют полки бесовския всегда, мудре александре: божиею благодатию точиши всем исцеления, верно тя присно блажащым.

Струи нам всегда честная твоя рака явися исцелений, отче, страстей излияние всяческих изсушающи, и вся напаяющи душы ко благоплодию божественному, премудре александре, Христов угодниче.

Память твоя днесь яко солнце возсия, александре преблаженне, яже благочестивых сердца озаряющи, болезней (с. 612) твоих, и чудес сиянием, яко воистинну просвещающи, отче, в нюже вся ны помяни, верно чтущыя тя.

*Богородичен:*

Глас приносим ти гавриилов радующеся: радуйся, глаголюще, место священия: радуйся, преподобных славо, и всех верных спасение, еяже ради обожихомся, Богородице приснодево.

*Ин. Ирмос:*

Безначальна родителя сын, Бог и Господь, воплощся от Девы, нам явися, омраченная просветити, собрати расточенная. тем всепетую Богородицу величаем.

Стопам последуя, преподобне и богоносе, Владыки Христа, иже благочестно пожив на земли, кроток, незлобив явился еси, милостив и смирен, александре, и любве исполнен божественныя: сего ради тя верно восхваляем.

Исплетеся тебе венец яко победителю, александре, живоносною и вседержительною десницею, отче, и ныне поющыя память твою сподоби, блаженне, улучити оставление согрешений, преславне.

Совокупился еси со безплотными воинствы, и преподобным ликом сочтался еси, и со избранными всеми ликуеши, претворся истинным обожением, и безсмертною, отче, жизнию. с нимиже непрестанно о нас твоего Владыку умоли.

*Богородичен:*

Храм освящен, вместен единому от Троицы сый, храм твой, владычце, угодник твой александр честен воздвиже в славу твою и честь. в немже не престай моляся, даруя нам помощь молитвами твоими.

*Светилен. Подобен:*
Духом во святилищи:

Благодать преизбысть божия в души твоей, премудре (с. 613) александре, и яко безплотен на земли пожил еси. тем почитающих тя страстей избави темных облак, и к тихому пристанищу приводя, и отгоняя ополчения бесовская божественною силою.

*Дважды.*

*Слава, и ныне, Богородичен:*

Сотворь воистинну с тобою величия сын превечный отчим советом: жизнь бо нетленную без страсти родила еси, и пребыла еси якоже прежде рождества Дева, матерских избегши болезней, и по рождестве Девою пребывши.

*На хвалитех стихиры, на д~, глас д~.*

*Подобен:*
Дал еси знамение:

Преподобне и богоносне, * житие твое прошед нескверно, * терпение же и кротость и любовь нелицемерну, * воздержание безмерно, * всенощное стояние, * умиление божественно, * веру и надежду истинну, * с милованием отче стяжав, * яко ангел пожил еси на земли с телом, * александре блаженне, * молитвенниче о душах наших.

Яко земный ангел, * и небесный человек был еси, премудре, * источник умиления * и щедрот струя независтна явился еси, * пучина чудес, * грешником испоручник, * маслина воистинну божия плодовита, * маслом трудов твоих, * александре чудне, умащая сердца * верно восхваляющих тя.

Преподобне и богоблаженне, * умертвил еси плоти мудрование божественными разумении, телесных превыше страстей был еси, * и смешен дольними нося начертание, * из\ъображая в себе божественную доброту: * и показался еси весь световиден * действом святаго духа, * александре отче наш, * инокующым украшение.

Источник чудес показа, * и реку дарований раку (с. 614) мощей твоих, * человеком Господи, * александре премудре, * слепым еже видети сия даровася, * прокаженным очищение. * одержимыя нечистыми духи, * от тех власти избавляеши, * и целомудрие тем твориши, * исцелением неоскудно.

*Слава, глас з~:*

Радуйся, постником светило многосветлое, иноком звезда незаходимая, пастырем похвала, отче александре, преподобным совсельниче: радуйся, Троицы пресветлое жилище: радуйся, любве и милования источниче: радуйся, пресветлый светильниче разсуждения: радуйся, правило добродетелей истинное: радуйся, столпе одушевленный: радуйся, великому новуграду похвала и утверждение.

*И ныне, Богородичен:*
Богородице, ты еси лоза истинная:

*Славословие великое. И отпуст.*

*На литургии, блаженна, от канона песнь г~ и з~. Прокимен:*
Честна пред Господем: *Стих:*
Что воздам Господеви о всех, яже воздаде ми; *Апостол к галатом, зачало сг~и. Аллилуиа, глас з~:*
Блажен муж бояйся Господа: *Евангелие луки, зачало к~д. Причастен:*
В память вечную:

