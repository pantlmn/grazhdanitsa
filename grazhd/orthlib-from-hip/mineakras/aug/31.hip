<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 614)

*Месяца тогоже в л~а-й день.*

*Положение честнаго пояса пресвятыя Богородицы.*

*Вечер обычная кафисма.*

*На*
Господи, воззвах, *стихиры на з~, глас д~. Подобен:*
Яко добля:

Рака, содержащая, Богородице, пояс твой, * кивот освящения рабом твоим, * и священное ограждение, * и слава и похвала, * и исцелений источник, * всегда (с. 615) познавается. * идеже днесь священно собравшеся, * воспеваем многая твоя величия, * и чудес пучину.

*Дважды.*

Се место преславно, * се храм присносветел, * в немже сокровище положися, * богоотроковицы пояс честный благодатию. * приступите человецы, * просвещение и очищение проявленно почерпите, * и возопийте благодарным сердцем: * пресвятая, благословим тя, Дево, * спасаемии рождеством твоим.

*Дважды.*

Святое положение, Богородице, * пояса твоего, * праздник стяжахом веселящеся, * яко граду твоему днесь дати благоизволи * священное препоясание, * хранилище некрадомо, * дар честен, * неотемлемо богатство, * исцелений реку, * исполнену дарований духовных.

*Дважды.*

*Слава, и ныне, глас в~:*

Яко венцем пресветлым, пречистая Богородице, поясом твоим святым, церковь божия обложися, и светится радующися днесь, и тайно ликовствует, владычце, вопиющи тебе: радуйся, диадимо честная и венче божественныя славы: радуйся, едина славы исполнение и вечное веселие: радуйся, к тебе притекающым пристанище и предстательнице и спасение наше.

*На стиховне стихиры, глас д~. Подобен:*
Дал еси знамение:

Подала еси граду твоему пояс твой, преславная, твердое ограждение, * сего об\ъемлющь от всякия беды * (с. 616) божественными действы, и непоборимь от врагов соблюдающь, * любовию зовущу: * крепость моя и держава, и благолепно радование, * сын твой и Господи, * един есть благоутробный.

*Стих:*
Воскресни, Господи, в покой твой, ты и кивот святыни твоея.

Честным венцем благочестно царствующии, * твоим поясом, пречистая, * светло обложеннии, * твоими хвалятся божественными величествы, * и страшни врагом борющым присно познаваются * хваляще тя, и зовуще * паче слова рожденному из тебе: * Иисусе преславне, * спаси всех, яко благоутробен.

*Стих:*
Лицу твоему помолятся богатии людстии.

Препояши силою нас, Дево, пояса твоего, * на враги укрепляющи, * страсти покаряющи * присно мучащыя и борющыя, * и победительное нам безстрастие присно подающи, * чисто славити тя, * и сыну твоему вопити прилежно: * Иисусе всесильне, * спаси всех, яко благоутробен.

Смысл очистивше и ум, со ангелы и мы торжествуем, светло начинающе Давидскую песнь отроковице, невесте всех царя Христа Бога нашего, воскресни, Господи, глаголюще, в покой твой, ты, и кивот святыни твоея: яко бо палату красну сию украсив, и причте ю граду твоему, Владыко, строити и покрывати от супостатных поган, державною силою твоею, молитвами ея.

*Тропарь, глас и~:*

Богородице приснодево, человеков покрове, ризу и пояс пречистаго твоего телесе, державное граду твоему обложение даровала еси, безсеменным рождеством твоим, нетленна пребывающи: о тебе бо и естество обновляется и время. темже молим тя, мир граду твоему даровати, и душам нашым велию милость. (с. 617)

*На утрени, на Бог Господь, тропарь Богородицы, трижды.*

*По а~-й кафисме, седален, глас г~. Подобен:*
Красоте девства:

Красотою девства твоего, прекрасное слово рождши, и сего поясом твоим, чистая, яко младенца обвила еси. сего убо даровала еси рабом твоим, владычце, покров, помощь и источник священия: егоже честное положение, пресвятая Дево, вси верно празднуем.

*Слава, и ныне, тойже.*

*По в~-й кафисме седален, глас и подобен тойже:*

Рождество нетленно и девство едина имела еси, благословенная, одеяние же человеком спасительно, твой святый пояс даровала еси, даже до ныне нетленно пребывающий, богоневесто, егоже ради от Бога приемлем раби твои, чистая, велию милость.

*Слава, и ныне, тойже.*

*Канона два, первый со ирмосом на и егоже краегранесие:*

Крепостию мя твоею опояши, чистая Дево.

*Творение иосифово, ирмос по дважды, тропари на з~.*

*Глас и~. Песнь а~. Ирмос:*

Колесницегонителя фараоня погрузи чудотворяй иногда моисейский жезл, крестообразно поразив и разделив море, Исраиля же беглеца, пешеходца спасе, песнь Богови воспевающа.

Крепостию мя божественною благочестно препояши, песнословяща твой священный пояс, божественно сущи граду твоему опоясание, и держава, отроковице, и незыблемо остенение, чистая Дево препетая.

Ты Бога сильнаго родила еси, препоясующаго благочестивыя вся силою, всенепорочная. темже тя блажим, и божественный твой пояс радостно облобызающе, благодать почерпаем и милость. (с. 618)

Радостно положению днесь окрест ликуем, священнаго пояса честныя богоотроковицы, от неяже нам препоясание нетления исткася, и нераздираема одежда, и риза священия.

Под твою, твои людие, всенепорочная, притекают силу, под твой покров прибегают всегда: всем буди помощь, и яже ко спасению всем подаждь прошения, спасающи от бед душы нашя.

*Другий канон на д~.*

*Глас д~. Песнь а~. Ирмос:*

Моря чермную пучину невлажными стопами древний пешешествовав Исраиль, крестообразными моисеовыма рукама амаликову силу в пустыни победил есть.

Свещу светоявленную и незаходимую, Девы храм яко небо обрет светло, тоя пресветлый пояс вселенную днесь чудес облистает зарями.

Крепость же и утверждения союз, твоим, пречистая, божественным яко воистинну поясом, мысленне опоясан град твой, державу нераздранну имать: темже и о тебе хвалится.

Древле яко воистинну пречестнаго кивота, твоя рака, богородительнице, явися сущым на земли, не скрижали носящая, но верно соблюдающа истины познания.

Ароматы тайныя проливаются, во храме чистыя, от честныя днесь раки: и исполняют духовнаго благовония всех, любовию к той притекающих.

*Катавасиа.*
Крест начертав:

*Песнь г~. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче. (с. 619)

Обновляется сердце, верою теплою прикасающеся поясу священному Девы, и препоясуется силою непобедимою, на страсти нечистыя и враг безплотных, невредимо пребывающе.

Пребывает нетленен еще священный пояс твой, иже твое нетленное тело, отроковице, опояса, освящающ благочестно приступающыя, и тли из\ъимающ недуг и скорбей.

Была еси дом преудобрен, чистая, слова из тебе воплощеннаго, и во святем храме твоем благоволила еси пояс твой положити: егоже облобызающе освящаемся.

Честный твой пояс честно вси радостным сердцем облобызаем, честь сущую всех верных, Богородице, яко пречистному твоему прикоснувшуся телеси.

*Ин. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище и утверждение.

Да почтим, вернии, яко совокупления к Богу союз, чистыя днесь пояс, и верно да поклонимся.

Всегдашнии токи благодатей, чистая, от пречистыя твоея раки текущии, всех верных напаяют.

Исцеления верным многопетый нам днесь пречестныя честный пояс, источает благодатию.

Яко роса утренняя, веселие твое, чистая, точащи, страстей пещь, тя присно воспевающым угашает.

*Кондак, глас в~. Подобен:*
В молитвах:

Богоприятное твое чрево, Богородице, об\ъемший пояс твой честный, держава граду твоему необорима, и сокровище есть, благих неоскудно, едина рождшая приснодево.

*Таже седален, глас д~. Подобен:*
Скоро предвари:

Яко божественное возложение во храме божии, чистая, (с. 620) освятися пояс всечестный, имже препоясала еси ложесна, непорочная, Бога заченшая. темже сему верою прикасающеся, и страхом честно облобызающе, освящаемся.

*Слава, и ныне, другий, глас тойже. Подобен:*
Вознесыйся:

Положение твоего честнаго пояса, церковь твоя светло празднует, и прилежно зовет ти, Дево чистая: вся опояши на силу вражию, низложи шатание безбожных варвар: и наш управи живот, делати господня божественная хотения.

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Взятся к свету незаходимому преставльшися, оставила еси тя блажащым, вместо телесе твоего, чистая, честный пояс, источник чудес сущи, и место спасения, и ограждение сему чтущему тя граду, пречистая.

Яко в ново небо, мы входим в твой храм, идеже сокровище положися, якоже солнце светозарно, твой божественный пояс, лучы чудес испущающь, и всех сердца озаряющ, отроковице, и страстей мглу отгоняющ.

Ты кивот мысленнаго священия еси, чистая всепетая: и честную сию раку имущую пояс, егоже на себе носила еси, подаеши людем твоим прибежище велие, и источник исцелений неистощаемый.

Принесеся твоему граду многобогатный дар, честный пояс твой, всенепорочная, и положися светло в сей день в сем божественнем храме твоем: и бысть велия праздника, Богородице, тепле любящым тя вина. (с. 621)

Закона сени и пророк гадания предсказаху, быти тебе, пречистая, Богу матерь всеистинную, еюже клятва исчезе, и процвете совершенное благословение, и спасительная благодать, верою и любовию поющым тя.

*Ин. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Яко пречестное утверждение, Богородице, творец и создатель тя водрузив, якоже звездами украсил тя есть, божественными сиянии, имиже просвещаеши концы.

Тя державу град твой, Богородице, и твердое основание имея, божественным поясом твоим содержится: союз неразоримь сей в бранех притязающ.

*От*
земли нас возвлачит, богородительнице, к небеси божественный пояс твой, любовию твоею и того возводимых. тем тя славим, яко вину славы лучшия.

Се благодать неисчерпаемая, приидите вси усердным сердцем, почерпите реки точащыя независтно празднолюбцы, от честныя раки пречистыя матере.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго; но обрати мя, и к свету заповедей твоих пути моя направи, молюся.

Поясу божественному положену днесь во храме твоем, богорадованная, с ним положися благих всяко даяние требующым, и наполняется всяк кто священия приходяй, прошения верно приемля.

украсися, Дево, слова прекраснаго порождши, и во твоем краснем благоволила еси дому положитися красному поясу, иже твое красное тело, Богородице, красно опояса. (с. 622)

Твой святый храм, якоже другий рай всем познавается: посреде стяжа якоже благовонен шипок пояс твой, благовония божественнаго исполняющь сердца, верно приступающым, всенепорочная.

Тучи божественныя облак была еси, пренепорочная, искапающий спасения воду, и землю оляденевшую грехми, к плодоносию преводящи благочестия, сего ради верно тя славим.

*Ин. Ирмос:*

Ты, Господи мой, свет в мир пришел еси, свет святый, обращаяй из мрачна неведения верою воспевающыя тя.

Ты, Господи, твою матерь возвеличил еси, ты возвысил еси над вся мысленныя власти, без сравнения славы тоя.

Благодать божия ныне независтно подается, пречистая Богородице, от честныя раки твоея, верою покланяющымся тебе.

Твоею силою вернии царие опоясуются, тя союз, Богородице, твой град хвалящи, поясом твоим чествуется.

Ведома твоя воистинну благодать показася, пречистая, преславно действующая силы, и знамения по всей земли.

*Песнь з~. Ирмос:*

Бездна грехов и прегрешений буря мя смущает, и во глубину нужднаго реет мя отчаяния: но твою крепкую руку мне простри яко петрови, о управителю! и спаси.

Ново родила еси нам яко отроча, прежде век сущаго, и обновляеши сердца грехми обетшавшая, приемшая обновление, положением честнаго пояса твоего, отроковице приснодево.

Святая твоя церковь, дивна в правду есть, иже чудный твой пояс точащий чудеса стяжавши, бедным пучина является исцелений, богородительнице Мати Дево.

Возвеселися всяка душа, совокупльшися во святем (с. 623) храме твоем, и в нем зрящи, Богородице, пояс твой, якоже солнце светло свет облистающ дарований вседетеля и божественнаго духа.

укрепи наша, чистая, сердца, презревши вся согрешения: и препояши силою, пояс твой верно якоже многоценно стяжавших, и неотемлемо сокровище.

*Ин. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

Всю тя преестественне прослави Господь, всю возвысив тя едину, всю тя почте паче слова, Богородице, храм с поясом и божественною ракою.

Истекают из пучины струи благодати от раки пречистыя, и тварь всю окружают напаяюще, верно покланяющыяся рождеству твоему.

Крепость тя вернии стяжавше, и похвалу, опоясуются славою, честный твой пояс, богородительнице, имуще яко пресветлую утварь и честную.

*Кондак, глас д~. Подобен:*
Явился еси днесь:

Честнаго пояса твоего положением празднует днесь, твой, препетая, храм, и прилежно взывает ти: радуйся, Дево, Христиан похвало.

*Икос:*

Твоим мя просвети светом, Дево Богородице, и разруши мою тму во уме лежащую люте, яко да чисто тебе приступлю чистей, земныя обожившей: воспою твой, всенескверная и непорочная, божественный пояс, светлейший солнца, егоже мир сей имать яко тверд покров и надежду, побеждающ советы врагов беззаконных, и сих коварства разоряющ, и всегда сохраняющ твоя рабы, радуйся, Дево, Христиан похвало. (с. 624)

*Песнь з~. Ирмос:*

Божия снисхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси, Боже отец наших.

Всех царица к небесным селом отшедши, остави богатство царю всех градов свой пояс, имже спасаются от нашествия видимых и невидимых враг.

Ко источнику ныне приступим, искапающему благодать и милость раце честней, имущей пояс всечестный, почетшия человеческое смешение, честным рождеством своим, Девы же и матере.

Хвалите Господа силы вся небесныя, и сего рождшую человечестии языцы вси прославите: яко пояс свой дарова, прибежище истинно и спасение верным.

Да кропят свыше правду облацы днесь, положением пояса твоего, облаче богорадованный, и да сладкопоет душа всяка радующися: благословен Бог отец наших.

*Ин. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Ты яко солнце правды, едине сый светодавче, божественне храм чистыя просветил еси различными твоими даровании: имже сияющи лучы из\ъясняет пояс тоя.

Яко златую стамну твой пояс окружающе, едина чистая, божественней воистинну причащаемся ныне сладости благодатей, всеблагословенная, и скрижалей вышшую ти яко сущую, почитаем сию.

Источают воистинну чудес, отроковице чистая, чаши твоя благодать верным: и независтно от твоея раки происходят, яко от инаго едема реки. (с. 625)

Ныне приступите с веселием вси, иже на земли, приидите, рака прорицает тайно госпожи: об\ъемлите преславную, во мне сокровиществовавшую пояс свой.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Якоже престол свят, ковчег положися, внутрь невходимых священных светло, единыя богоотроковицы и царицы всех чистыя, пояс имущий покойный: от негоже труждающымся во многих болезнех, покой совершен приходит независтно.

На земли Господа священно воплотила еси, и руками святыми воистинну опоясала еси, препоясующаго благочестивыя силою: ныне же возшедши небес превыше, оставила еси человеком честный твой пояс, Дево Богородице, державу и покров.

Недугующих исцеление, поползнувшихся утверждение, и унывающих благодушие божественно, кормило плавающих, заблуждших обращение, последующая честному твоему поясу, чистая Дево, божественная благодать воистинну есть: емуже верою покланяемся во вся веки.

Совершающе днесь святое положение пояся твоего божественнаго, священное торжество раби твои чтим, и радостию вопием ти: радуйся, Богородице, радосте ангелов и всех человеков, верою поющих: отроцы, благословите, священницы, воспойте, людие, превозносите во вся веки.

*Ин. Ирмос:*

Руце распростер даниил, львов зияния в рове затче, огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа. (с. 626)

Скрижали божественныя древле кивот, рукою написанныя божиею, содержаше пречистая: твоя же чистая владычце, чествованная и честная рака пояс содержит. тех законоположника содержащия в себе страшное таинство.

Ангели, пречистая чистая, ныне в честнем твоем храме сликуют, и об\ъемлют, владычце, честный и святый твой пояс: емуже любовию и радостию и веселием многим покланяемся, тя воспевающе, славу рода нашего.

Жезл, яже цвет жизни прозябший, ты еси всех радость, многоценная чистая мироположница духа, сокровище благих, аромат источник, из неяже миро исцелений изливает божественная рака.

Воспевают, пречистая чистая, величия твоя, мысленная воинства, проповедуют вси патриарси и пророцы явственно, апостоли со священными, и мучеников ликове: с нимиже покланяемся тебе.

*Песнь ф~. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Се божественный одр соломонов, егоже сильнии окружают шестьдесят, речения писаний, якоже на одре царсте в ковчезе честне днесь, пояс полагает свой, на воззвание всем верным, и благочестивым в снабдение.

О граде царя небеснаго, о немже возглаголашася преславная! положи твоему граду дар честен и свят, всесвятый твой пояс во утверждение всем верным, имже венценосцы побеждают супостаты, православием сияюще.

Искапайте горы ныне сладость, и холми веселие вечное: патриарх собори, и мученик лицы, пророков же сословие, божественных апостолов сонм честный, веселитеся со всеми (с. 627) нами, в положении божественнаго пояса богоотроковицы.

Освятила еси вся твоим, пресвятая Дево, рождеством и ныне нам подала еси премногое просвещение, пресвятый пояс твой: егоже положением вся земля ликует, и почитает тя, радости неизглаголанныя исполнившую человечество.

Любве мя лестныя страстей, и врага всегда искушающаго грехов тяготою, уныния же лютаго отведения, пречистая, и пленения и греха, к твоей прибегающаго милости, вскоре яко милостива, чистая, премени.

*Ин. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Чертог пречестный воистинну, богородительнице, рака твоя явися, святый твой пояс, девственную и невестническую яко одежду, достойне содержащи и соблюдающи, яко живота сокровище.

Божественною диадимою красоты, церковь, Богородице, одеявшися, божественным и всесвятым твоим поясом днесь царски веселится, и красуется славою твоею.

Храм по всему подобящийся небесем благокрасный днесь Девы, вернии приемше дарований зари, якоже звездными красотами осияеми, светлитеся.

Имать святый твой пояс, богородительнице, град твой, союз мира и стену, и догмат божественное единство, и православных похвалу, и воем одолетельная.

Воспеваем неизглаголанную славу, и неизчетную твою благодать: ты бо еси источник премудрости, из неяже слово всем происходит чтущым тя, пречистая, и величающым рождество твое. (с. 628)

*Светилен. Подобен:*
Жены услышите.

Пояс честный твой, имже священное твое препоясала еси тело, богоотроковице, Дево, чтуще празднуем сего ныне положение, имже тли избавляемся, и бед и напастей, Мати Бога вышняго.

*Слава, и ныне, тойже:*

*На хвалитех стихиры на д~, глас д~. Подобен:*
Яко добля:

Яко пресветлым венцем, Богородице пречистая, * святым поясом твоим обложися церковь: * и радующися светлеется днесь, * и ликует тайно, * вопиющи тебе, владычце: * радуйся, венче и диодимо божественная: радуйся, едина исполнения моего слава * и веселие вечное.

*Дважды.*

Ты, пречистая владычце, * державное ограждение, * незыблемо же утверждение, и спасение * твоим людем и граду твоему сущи. * дала еси яко светло одеяние, * пречестный пояс твой, * спасающь от всяких злоключений, * верою и теплым усердием * сего чтущих, богоневесто.

Храм твой, пречистая, * яко источник неисчерпаемый * чудес днесь показася. * реки бо благодати независтно проливаются * от святыя твоея раки: * и верных помышление увеселяют, * верою и любовию тебе вопиющих: * радость, и веселие, * и жизнь наша ты еси.

*Слава, и ныне, глас в~:*
Смысл очистивше и ум:

*Писан на вечерни, на стиховне.*

*Славословие великое. Ектении, и отпуст.*

*На литургии, блаженна от канонов, песнь г~-я, и з~-я. Прокимен, глас г~, песнь Богородицы:*
Величит душа моя Господа, и возрадовася дух мой о Бозе спасе моем. *Стих:*
Яко призре на смирение рабы своея: *Апостол к евреем, зачало т~к. Аллилуиа.*
Воскресни, Господи, в покой твой: *Евангелие луки, зачало н~д. Причастен:*
Чашу спасения прииму, и имя господне призову.

