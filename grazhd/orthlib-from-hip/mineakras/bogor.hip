<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. И)

*БГ~ОРОДИЧНЫ ВОСКРЕСНЫ*

*НА оСМЬ ГЛАСОВЪ.*

*Глас а~, Богородичен:*

Всемирную славу от человек прозябшую, и Владыку рождшую, небесную дверь воспоим Марию Деву, безплотных песнь, и верных удобрение: сия бо явися небо, и храм божества: сия преграждение вражды разрушивши, мир введе, и царствие отверзе: сию убо имуще веры утверждение, поборника имамы из нея рождшагося Господа. Дерзайте убо, дерзайте, людие божии, ибо той победит враги, яко всесилен.

*На стиховне Богородичен:*

Се исполнися исаиино проречение, Дева бо родила еси, и по рождестве яко прежде рождества пребыла еси: Бог бо бе рождейся, темже и естества новопресече. Но, о Богомати, моления твоих рабов, в твоем храме приносимая тебе, не презри: но яко благоутробнаго твоима рукама носящи, на твоя рабы умилосердися, и моли спастися душам нашым.

*Глас в~, Богородичен:*

Прейде сень законная, благодати пришедши, якоже бо купина не сгараше опаляема: тако Дева родила еси, и Дева пребыла еси. вместо столпа огненнаго, праведное возсия солнце, вместо моисеа, Христос, спасение душ наших. (с. ИИ)

*На стиховне Богородичен:*

О чудесе новаго, всех древних чудес! кто бо позна матерь без мужа рождшую, и на руку носящую всю тварь содержащаго; божие есть изволение рождшееся. егоже яко младенца, пречистая, твоими рукама носившая, и матерне дерзновение к нему имущая, не престай молящи о чтущих тя, ущедрити и спасти душы нашя.

*Глас г~, Богородичен:*

Како не дивимся богомужному рождеству твоему, пречистная; искушения бо мужескаго не приемши, всенепорочная, родила еси без отца сына плотию, прежде век от отца рожденнаго без матере, никакоже претерпевшаго изменения, или смешения, или разделения, но обою существу свойство цело сохраншаго. Темже, Мати Дево владычце, того моли спастися душам, православно Богородицу исповедающих тя.

*На стиховне Богородичен:*

Без семене от божественнаго духа, волею же отчею зачала еси сына божия, от отца без матере прежде век суща, нас же ради, из тебе без отца бывша, плотию родила еси, и младенца млеком питала еси. Темже не престай молити, избавитися от бед душам нашым.

*Глас д~, Богородичен:*

Иже тебе ради богоотец пророк Давид, песненно о тебе провозгласи, величия тебе сотворшему: предста царица одесную тебе. тя бо матерь, ходатаицу живота показа, без отца из тебе вочеловечитися благоволивый Бог, да свой паки обновит образ, истлевшии страстьми, и заблуждшее горохищное обрет (с. ИИИ) овча, на рамо восприим, ко отцу принесет, и своему хотению, с небесными совокупит силами, и спасет, Богородице, мир, Христос имеяй велию и богатую милость.

*На стиховне Богородичен:*

Призри на моления твоих раб, всенепорочная, утоляющи лютая на ны востания, всякия скорби нас изменяющи: тя бо едину, твердое и известное утверждение имамы, и твое предстательство стяжахом, да не постыдимся, владычце, тя призывающии, потщися на умоление тебе верно вопиющих: радуйся, владычце, всех помоще, радосте и покрове, и спасение душ наших.

*Глас е~, Богородичен:*

В чермнем мори, неискусобрачныя невесты образ написася иногда. тамо моисей, разделитель воды: зде же гавриил, служитель чудесе. тогда глубину шествова немокренно Исраиль: ныне же Христа роди безсеменно Дева. море по прошествии Исраилеве пребысть непроходно: непорочная по рождестве еммануилеве пребысть нетленна. сый, и прежде сый, явлейся яко человек, Боже, помилуй нас.

*На стиховне Богородичен:*

Храм и дверь еси, палата и престол царев, Дево всечестная, еюже избавитель мой, Христос Господь, во тме спящым явися, солнце сый правды, просветити хотя, же созда по образу своему рукою своею. Темже, всепетая, яко матерне дерзновение к нему стяжавшая, непрестанно моли, спастися душам нашым.

*Глас з~, Богородичен:*

Кто тебе не ублажит, пресвятая Дево, кто ли не воспоет твоего пречистаго рождества; безлетно бо от отца (с. ИВ) возсиявый сын единородный: тойже от тебе чистыя пройде, неизреченно воплощся: естеством Бог сый, и естеством быв человек нас ради, не во двою лицу разделяемый, но во двою естеству неслитно познаваемый. того моли, чистая, всеблаженная, помиловатися душам нашым.

*На стиховне Богородичен:*

Творец и избавитель мой, пречистая, Христос Господь из твоих ложесн прошед, в мя оболкийся, первыя клятвы адама свободи. Темже ти, всечистая, яко божии матери же и Деве, воистинну вопием немолчно: радуйся, ангельски, радуйся, владычце, предстательство и покрове, и спасение душ наших.

*Глас з~, Богородичен:*

Мати убо позналася еси, паче естества, Богородице, пребыла же еси Дева, паче слова и разума, и чудесе рождества твоего сказати язык не может. Преславну бо сущу зачатию, чистая, непостижен есть образ рождения: идеже бо хощет Бог, побеждается естества чин. Темже тя вси матерь божию ведуще, молимтися прилежно: моли спастися душам нашым.

*На стиховне Богородичен:*

Под кров твой, владычце, вси земнороднии прибегающе, вопием ти: Богородице, упование наше, избави ны от безмерных прегрешений, и спаси душы нашя.

*Глас и~, Богородичен:*

Царь небесный за человеколюбие на земли явися, и с человеки поживе: от Девы бо чистыя плоть приемый, и из нея прошедый с восприятием, един есть сын, сугуб естеством, но не впостасию. Темже совершенна того Бога, и совершенна человека воистинну проповедающе, (с. В) исповедуем Христа Бога нашего: егоже моли, Мати безневестная, помиловатися душам нашым.

*На стиховне Богородичен:*

Безневестная Дево, яже Бога неизреченно заченши плотию, Мати Бога вышняго, твоих рабов мольбы приими, всенепорочная, всем подающи очищение прегрешений: ныне наша моления приемлющи, моли спастися всем нам.

*БГ~ОРОДИЧНЫ оСЬМИ ГЛАСОВЪ*

*поемыя, егда есть Слава святому в минеи,*

*И ныне, по гласу сия.*

*В неделю вечера Богородичен, глас а~:*

Небесных чинов радование, на земли человеков крепкое предстательство, пречистая Дево, спаси ны, иже к тебе прибегающыя: яко на тя упование по Бозе, Богородице, возложихом.

*В понедельник на утрени Богородичен:*

Святейшая святых всех сил, честнейшая всея твари, Богородице, владычце мира, спаси ны, Cпаса рождшая, от прегрешений тморичных и бед, яко благая, молитвами твоими.

*В понедельник вечера Богородичен:*

Дево всепетая, юже к тебе тайну моисей пророческима виде очима, купину горящу и неопаляему: божества бо огнь утробу твою, чистая, не опали. Темже молим тя, яко матерь Бога нашего, мир испросити мирови, и велию милость. (с. ВИ)

*Во вторник утра Богородичен:*

Блудницу и блуднаго аз, и разбойника победих, и мытаря прегрешений преминух, и ниневитяны. увы мне, что буду; како убегну муки аз окаянный; чистая, припадаю ти, ущедри мя милостию твоею, якоже оныя сын твой спасл есть.

*В среду вечера Богородичен:*

Радуйся, радость прадедов, апостолов, и мучеников веселие, и покров нас, Дево, твоих рабов.

*В четверток утра Богородичен:*

Радуйся, Богородице Дево, радуйся, похвало всея вселенныя, радуйся, пречистая Мати божия благословенная.

*В пяток вечера Богородичен:*

Воистинну паче ума чудная твоя величия, рождества твоего, богоневесто, же проповедаша пророцы вси, вся преславная, зачатие и рождество, всепетая, недомысленно, и несказанно, имже мир спасл есть, яко милосерд.

*В субботу утра Богородичен:*

Радуйся от нас, святая Богородице Дево, чистый сосуде всея вселенныя, свеще неугасимая, вместилище невместимаго, храме необоримый: радуйся, из неяже родися агнец божий, вземляй грехи всего мира.

*В неделю вечера Богородичен, глас в~:*

Радуйся, Марие Богородице, храме неразрушимый, паче же святый, якоже вопиет пророк: свят храм твой, дивен в правде.

*В понедельник утра Богородичен:*

На тя упование, Богородице, возложихом чаяния, да не (с. ВИИ) отпадем, спаси нас от бед, помощнице недоумеемым, и сопротивных советы разори: ты бо еси наше спасение, благословенная.

*В понедельник вечера Богородичен:*

Непроходимая врата тайно запечатствованная, благословенная Богородице Дево, приими моления наша, и принеси твоему сыну и Богу, да спасет тобою душы нашя.

*Во вторник утра Богородичен:*

Радуйся, Марие Богородице, храме неразрушимый, паче же святый, якоже вопиет пророк: свят храм твой, дивен в правде.

*В среду вечера Богородичен:*

Яко плодовита маслина Дева израсти тебе, плода животнаго, плодоносити мирови велию и богатую милость.

*В четверток утра Богородичен:*

Все упование мое на тя возлагаю, Мати божия, сохрани мя под кровом твоим.

*В пяток вечера Богородичен:*

Спаси от бед рабы твоя, Богородице Дево, яко вси по Бозе к тебе прибегаем, яко к нерушимей стене и предстательству.

*В субботу утра Богородичен:*

Приидите, матерь света, песньми немолчными зовуще, вси прославим, та бо роди спасение наше: и радуйся, принесем яко единой рождшей всех начальнейшаго, иже прежде век Бога: радуйся, яже еву падшую паки наздавшая: радуйся, пречистая Дево неискусобрачная. (с. ВИИИ)

*В неделю вечера Богородичен, глас г~:*

Богородице предстательнице всех молящихся тебе, тобою дерзаем, и тобою хвалимся, и к тебе все упование наше есть, моли рождшагося из тебе за непотребныя рабы твоя.

*В понедельник утра Богородичен:*

Святопервочистая похвало сущи небесных чинов, апостолов пение, и пророков сбытие, владычце, приими молитвы нашя.

*В понедельник вечера Богородичен:*

В женах святая Богородице Мати безневестная, моли, егоже родила еси, царя и Бога: да спасет нас, яко человеколюбец.

*Во вторник утра Богородичен:*

Без семене зачала еси от духа святаго, и славословяще воспеваем тя: радуйся, пресвятая Дево.

*В среду вечера Богородичен:*

Вельми согрешающа мя, отроковице, исхити великою твоею молитвою пламене нужнаго, и исправи, чистая, твоими мольбами, ко спасенным стезям наставляющи мя матерними твоими молитвами.

*В четверток утра Богородичен:*

Без семене зачала еси от духа святаго, и славословяще воспеваем тя: радуйся, пресвятая Дево.

*В пяток вечера Богородичен:*

В женах святая Богородице Мати безневестная, моли, егоже (с. ИХ) родила еси, царя и Бога: да спасет нас, яко человеколюбец.

*В субботу утра Богородичен:*

Без семене зачала еси от духа святаго, и славословяще воспеваем тя: радуйся, пресвятая Дево.

*В неделю вечера Богородичен, глас д~:*

Радуйся, света облаче: радуйся, свещниче светлый: радуйся, ручко, в нейже манна: радуйся, жезле ааронов: радуйся, купино неопалимая: радуйся, чертоже: радуйся престоле: радуйся, горо святая: радуйся, прибежище: радуйся, божественная трапезо: радуйся, двере тайная, радуйся, всех радосте.

*В понедельник утра Богородичен:*

Богородице, всех царице, православных похвало, еретичествующих шатания разори, и лица их посрами, не кланяющихся, ниже чтущих, пречистая, честный твой образ.

*В понедельник вечера Богородичен:*

Избави нас от нужд наших, Мати Христа Бога, рождшая всех творца, да вси зовем ти: радуйся, едино предстательство душ наших.

*Во вторник утра Богородичен:*

*От*
всех бед рабы твоя сохраняй, благословенная Богородице: да тя славим надежду душ наших.

*В среду вечера Богородичен:*

Имуще тя, Богородице, упование и предстательство, вражиих навет не убоимся, яко спасаеши душы нашя. (с. Х)

*В четверток утра Богородичен:*

Тя стену стяжахом, Богородице пречистая, и благоутишное пристанище, и утверждение. Темже молюся иже в житии обуреваемь: окорми и спаси мя.

*В пяток вечера Богородичен:*

Свеще неугасимая, престоле праведный, пречистая владычце, моли спастися душам нашым.

*В субботу утра Богородичен:*

Едина чистая и пречистая Дево, яже Бога безсеменно рождшая, моли спастися душам нашым.

*В неделю вечера Богородичен, глас е~:*

Страшно и преславно, и велие таинство, невместимый во чреве вместися, и Мати по рождестве паки пребысть Дева: Бога бо роди из нея воплощенна. тому возопиим, тому песнь рцем, со ангелы воспевающе: свят еси, Христе Боже, иже нас ради вочеловечивыйся, слава тебе.

*В понедельник утра Богородичен:*

Обрадованная, ходатайствуй твоими молитвами, и испроси душам нашым множество щедрот, и очищение многих прегрешений, молимся.

*В понедельник вечера Богородичен:*

утоли болезни многовоздыхающия души моея, утолившая всяку слезу от лица земли: ты бо человеков болезни отгониши, и грешных скорби разрушаеши. Тебе бо вси стяжахом надежду и утверждение, пресвятая Мати Дево.

*Во вторник утра Богородичен:*

Обрадованная, ходатайствуй твоими молитвами, и (с. ХИ) испроси душам нашым множество щедрот, и очищение многих прегрешений, молимся.

*В среду вечера Богородичен:*

Блажим тя, Богородице Дево, и славим тя, вернии, по долгу, град непоколебимый, стену необоримую, твердую предстательницу и прибежище душ наших.

*В четверток утра Богородичен:*

Блажим тя, Богородице Дево, яко из тебе возсия солнце правды Христос, имеяй велию милость.

*В пяток вечера Богородичен:*

Тебе молимся яко божии матери: благословенная, моли о спасении душ наших.

*В субботу утра Богородичен:*

Оле окаянная душе! кий ответ имаши рещи судии во он час, егда престоли поставятся на суде, и судия приидет от небес, сошед со тмами ангельскими; егда сядет на судищи, прю сотворити с рабы непотребными, подобными мне, что отвещати имаши; что же принести тогда; поистинне ничтоже, ум и тело осквернивши твое. Темже припади к Деве, и зови непрестанно, подати тебе богатно грехов прощение.

*В неделю вечера Богородичен, глас з~:*

Архангельски воспоим, вернии, небесный чертог, и дверь запечатанну воистинну: радуйся, еяже ради отрасте нам Спас всех Христос, жизнодавец и Бог: низложи, владычце, мучители, безбожныя враги нашя, рукою твоею, пречистая, упование Христиан. (с. ХИИ)

*В понедельник утра Богородичен:*

Архангельское слово прияла еси, и херувимский престол показалася еси, и на об\ъятиих твоих носила еси, Богородице, надежду душ наших.

*В понедельник вечера Богородичен:*

Никтоже притекаяй к тебе посрамлен от тебе исходит, пречистая Богородице Дево: но просит благодати, и приемлет дарование к полезному прошению.

*Во вторник утра Богородичен:*

Великих дарований, чистая Дево Богомати, ты сподобилася еси, яко родила еси плотию единаго от Троицы Христа жизнодавца, во спасение душ наших.

*В среду вечера Богородичен:*

око сердца моего воспущаю к тебе, владычце, не презри малаго моего воздыхания, в час, егда судит сын твой миру, буди ми покров и помощница.

*В четверток утра Богородичен:*

Преложение скорбящих, пременение болящих еси, Богородице всепетая, спаси град и люди, боримых умирение, обуреваемых тишина, едина предстательнице верных.

*В пяток вечера Богородичен:*

Молитвами рождшия тя, Христе, мученик твоих и апостол, и пророк, и святителей, преподобных и праведных, и всех святых, усопшыя рабы твоя упокой.

*В субботу утра Богородичен:*

Бога из тебе воплотившагося разумехом, Богородице Дево: того моли о спасении душ наших. (с. ХИИИ)

*В неделю вечера Богородичен, глас з~:*

Еже радуйся, тебе зовем со ангелом, богоневесто, чертог и дверь, и престол огненный нарицающе тебе, и несекомую гору, и купину неопалимую.

*В понедельник утра Богородичен:*

умири молитвами Богородицы жизнь нашу, вопиющих ти: милостиве Господи, слава тебе.

*В понедельник вечера Богородичен:*

Радуйся, солнца облаче мысленнаго и неизреченнаго владычце: радуйся, всесветлая свеще: радуйся, свещниче всезлатый. Тобою, пресвятая, ева избавися от клятвы. Но яко имущи дерзновение ко благопременному сыну твоему и Богу, матернею твоею молитвою не оскудей молитися, пречистая.

*Во вторник утра Богородичен:*

Свет Христе, прозябл еси от Девы: и просветил еси род человеческий: Господи, слава тебе.

*В среду вечера Богородичен:*

Едину по рождестве пречистую Деву воспоим, яко матерь Бога слова, глаголюще: слава тебе.

*В четверток утра Богородичен:*

Родился еси от Девы несказанно, Христе, и просветил еси сущыя во тме, вопиющыя: Господи, слава тебе.

*В пяток вечера Богородичен:*

Яже едина невместимаго приимши, и рождши Бога слова воплощенна, моли спастися душам нашым. (с. ХИВ)

*В субботу утра Богородичен:*

Моли, Дево, со апостолы и мученики, обрести на суде преставльшымся велию милость.

*В неделю вечера Богородичен, глас и~:*

Архангела гавриила глас восприимше, рцем: радуйся, Мати божия, яже жизнодавца Христа миру рождши.

*В понедельник утра Богородичен:*

Небесная поют тя, обрадованная Мати безневестная, и мы славословим неизследованное твое рождество, Богородице, моли спастися душам нашым.

*В понедельник вечера Богородичен:*

Радуйся, вселенныя похвало: радуйся, храме Господень: радуйся, горо приосененная: радуйся, всех прибежище: радуйся, свещниче златый: радуйся, славо православных честная: радуйся, Марие Мати Христа Бога: радуйся, раю: радуйся, божественная трапезо: радуйся, сене: радуйся, ручко всезлатая: радуйся, всех упование.

*Во вторник утра Богородичен:*

Кров твой, Богородице Дево, врачество есть духовное: в онь бо прибегающе, от душевных недуг избавляемся.

*В среду вечера Богородичен:*

Аз, Дево святая Богородице, к покрову твоему прибегаю, вем, яко обрящу тобою спасение, можеши бо, чистая, помощи мне.

*В четверток утра Богородичен:*

Исхити мя, владычце, руки змия человекоубийцы, хотяща мя лукавством поглотити до конца: сокруши челюсти его, молю тя, и козни разори, яко да избыв от ногтей его, величаю заступление твое. (с. ХВ)

*В пяток вечера Богородичен:*

Чистая Дево, слова врата, Бога нашего Мати, моли спастися нам.

*В субботу утра Богородичен:*

Владычце, приими молитвы рабов твоих, и избави нас от всякия нужды и печали.

*ОтПуСТИТЕЛЬНЫЯ ВОСКРЕСНЫ*

*оСМИ ГЛАСОВЪ БГ~ОРОДИЧНЫ.*

*Глас а~, Богородичен:*

Гавриилу вещавшу тебе, Дево, радуйся, со гласом воплощашеся всех Владыка в тебе святем кивоте, якоже рече праведный Давид, явилася еси ширшая небес, поносивше зиждителя твоего: слава всельшемуся в тя: слава прошедшему из тебе: слава свободившему нас рождеством твоим.

*Глас в~, Богородичен:*

Вся паче смысла, вся преславная твоя, Богородице, таинства, чистоте запечатанной, и девству храниму, Мати позналася еси неложна, Бога рождши истиннаго. того моли, спастися душам нашым.

*Глас г~, Богородичен:*

Тя ходатайствовавшую спасение рода нашего воспеваем, Богородице Дево: плотию бо от тебе восприятою сын твой, и Бог наш, крестом восприим страсть, избави нас от тли, яко человеколюбец.

*Глас д~, Богородичен:*

Еже от века утаенное, и ангелом несведомое (с. ХВИ) таинство, тобою, Богородице, сущым на земли явися Бог, в неслитном соединении воплощаемь, и крест волею нас ради восприим, имже воскресив первозданнаго, спасе от смерти душы нашя.

*Глас е~, Богородичен:*

Радуйся, двере господня непроходимая, радуйся, стено, и покрове притекающих к тебе, радуйся, необуреваемое пристанище, и неискусобрачная, рождшая плотию творца твоего и Бога, молящи не оскудевай о воспевающих, и кланяющихся рождеству твоему.

*Глас з~, Богородичен:*

Благословенную нарекий твою матерь, пришел еси на страсть вольным хотением, возсияв на кресте, взыскати хотя адама, глаголя ангелом: срадуйтеся мне, яко обретеся погибшая драхма. Вся мудре устроивый, Боже наш, слава тебе.

*Глас з~, Богородичен:*

Яко нашего воскресения сокровище, на тя надеющыяся, всепетая, от рова и глубины прегрешений возведи. ты бо повинныя греху спасла еси, рождшая спасение наше: яже прежде рождества Дева, и в рождестве Дева, и по рождестве паки пребываеши Дева.

*Глас и~, Богородичен:*

Иже нас ради рождейся от Девы, и распятие претерпев, благий, испровергий смертию смерть, и воскресние явлей яко Бог, не презри яже создал еси рукою твоею, яви человеколюбие твое, милостиве. Приими рождшую тя Богородицу, молящуюся за ны, и спаси, Cпасе наш, люди отчаянныя. (с. ХВИИ)

*БГ~ОРОДИЧНЫ ОтПуСТИТЕЛЬНЫЯ*

*по тропарех святых, поемыя во все лето.*

*В вечерню же, и на*
Бог Господь: *во утрени, и паки в конец утрени.*

*В неделю вечера и в понедельник на*
Бог Господь, *глас а~:*

Чудо чудес, благодатная, в тебе зрящи тварь радуется. зачала бо еси безсеменно, и родила еси неизреченно, егоже чиноначалия ангелов видети не могут: того моли о душах наших.

*В конец утрени:*

Пречистая Богородице, на небесех благословенная, и на земли славословимая, радуйся, невесто неневестная.

*В понедельник вечера и во вторник на*
Бог Господь:

Заченшая неопально огнь божественный, и рождшая безсеменно источника жизни Господа, благодатная Богородице, спасай тя величающыя.

*В конец утрени:*

Безматерняго на небеси паче мысли и слуха на земли без отца родила еси: того, Богородице, моли о душах наших.

*Во вторник вечера и в среду на*
Бог Господь:

Твое предстательство имуще, пречистая, и твоими молитвами лютых избавляеми, крестом сына твоего везде соблюдаеми, по долгу тя вси благочестно величаем.

*В конец утрени:*
Пречистая Богородице, на небесех:

*В среду вечера и в четверток на*
Бог Господь: Заченшая неопально огнь божественный: (с. ХВИИИ)

*В конец утрени:*
Безматерняго на небеси:

*В четверток вечера и в пяток на*
Бог Господь: Твое предстательство имуще:

*В конец утрени:*
Пречистая Богородице:

*В пяток вечера и в субботу на*
Бог Господь:

Гавриилу вещавшу тебе, Дево, радуйся, со гласом воплощашеся всех Владыка в тебе святем кивоте, якоже рече праведный Давид, явилася еси ширшая небес, поносивши зиждителя твоего: слава всельшемуся в тя: слава прошедшему из тебе: слава свободившему нас рождеством твоим.

*В конец утрени:*
Безматерняго на небеси:

*В неделю вечера и в понедельник на*
Бог Господь, *глас в~:*

Благоутробия сущи источник, милости сподоби нас, Богородице, призри на люди согрешившыя, яви яко присно силу твою: на тя бо уповающе, радуйся, вопием ти, якоже иногда гавриил, безплотных архистратиг.

*В конец утрени:*

Мати святая неизреченнаго света, ангельскими тя песньми почитающе, благочестно величаем.

*В понедельник вечера и во вторник на*
Бог Господь:

Божественнаго быхом общницы естества тобою, Богородице приснодево, Бога бо нам воплотившагося родила еси. темже по долгу тя вси благочестно величаем.

*В конец утрени:*

Тя величаем, Богородице, вопиюще: радуйся, незаходимаго света облаче, того носивши в недрех славы Господа.

*Во вторник вечера и в среду на*
Бог Господь:

Препрославленна еси, Богородице Дево, поем тя: крестом бо (с. ХИХ) сына твоего низложися ад, и смерть умертвися, умерщвленнии востахом, и живота сподобихомся, рай восприяхом, древнее наслаждение. тем благодаряще славословим яко державнаго Христа Бога нашего, и единаго многомилостиваго.

*В конец утрени:*

Тя величаем, Богородице, вопиюще: радуйся, жезле, от негоже безсеменно Бог прозябый, погуби на древе смерть.

*В среду вечера и в четверток на*
Бог Господь: Божественнаго быхом общницы:

*В конец утрени:*
Тя величаем, Богородице, вопиюще:

*В четверток вечера и в пяток на*
Бог Господь: Препрославленна еси, Богородице Дево:

*В конец утрени:*
Тя величаем, Богородице, вопиюще: радуйся, жезле:

*В пяток вечера и в субботу на*
Бог Господь:

Вся паче смысла, вся преславная твоя, Богородице, таинства, чистоте запечатанной, и девству храниму, Мати позналася еси неложна, Бога рождши истиннаго. того моли, спастися душам нашым.

*В конец утрени:*
Мати святая неизреченнаго света:

*Аще прилучится Аллилуиа в коем-либо гласе, глаголются сия:*

Апостоли, мученицы и пророцы, святителие, преподобнии и праведнии, добре подвиг совершившии, и веру соблюдшии, дерзновение имуще ко спасу, о нас того яко блага молите, спастися, молимся, душам нашым.

Помяни, Господи, яко благ, душы раб твоих, и елика в житии согрешиша, прости: никтоже бо (с. ХХ) безгрешен, токмо ты, могий и преставленным дати покой.

Мати святая неизреченнаго света:

*В неделю вечера и в понедельник на*
Бог Господь, *глас г~:*

Красоте девства твоего, и пресветлой чистоте твоей, гавриил удивився, вопияше ти, Богородице: кую ти похвалу принесу достойную; что же воз\ъименую тя; недоумеваю и ужасаюся. темже яко повелен бых, вопию ти: радуйся, благодатная.

*В конец утрени:*

Кийждо идеже спасается, тамо праведно и притекает, и кое иное таковое прибежище, яко ты, Богородице, покрывающее душы нашя;

*В понедельник вечера и во вторник на*
Бог Господь:

Прибежище и сила наша, Богородице, державная помощь мира, молитвами твоими покрый рабы твоя от всякия нужды, едина благословенная.

*В конец утрени:*
Кийждо идеже спасается:

*Во вторник вечера и в среду на*
Бог Господь:

Жезл силы стяжавшии крест сына твоего, Богородице, тем низлагаем врагов шатания, любовию тя непрестанно величающе.

*В конец утрени:*
Прибежище и сила наша:

*В среду вечера и в четверток на*
Бог Господь:

Пророцы проповедаша, апостоли научиша, мученицы исповедаша, и мы веровахом Богородицу тя воистинну сущую: тем и величаем рождество твое неизреченное.

*В конец утрени:*
Кийждо идеже спасается: (с. ХХИ)

*В четверток вечера и в пяток на*
Бог Господь: Жезл силы стяжавшии:

*В конец утрени:*
Прибежище и сила наша, Богородице:

*В пяток вечера и в субботу на*
Бог Господь:

Тя ходатайствовавшую спасение рода нашего воспеваем, Богородице Дево: плотию бо от тебе восприятою сын твой и Бог наш, крестом восприим страсть, избави нас от тли, яко человеколюбец.

*В конец утрени:*
Пророцы проповедаша:

*В неделю вечера и в понедельник на*
Бог Господь, глас д~:

Воспитавшейся во храме во святая святых, одеянней верою и премудростию, и безмерным девством, архистратиг гавриил принесе с небесе целование, и еже радуйся, радуйся, благословенная, радуйся, препрославленная, Господь с тобою.

*В конец утрени:*

Яко всех еси творений вышшая, воспевати тя достойно недоумевающе, Богородице, туне, молим тя, помилуй нас.

*В понедельник вечера и во вторник на*
Бог Господь:

К Богородице прилежно ныне притецем, грешнии и смиреннии, и припадем в покаянии, зовуще из глубины души: владычце, помози на ны милосердовавши: потщися, погибаем от множества прегрешений, не отврати твоя рабы тщы: тя бо и едину надежду имамы.

*В конец утрени:*

Тя величаем, Богородице, вопиюще: ты еси купина, в нейже неопально моисей виде, яко пламень, огнь божества. (с. ХХИИ)

*Во вторник вечера и в среду на*
Бог Господь:

Дево пренепорочная, Мати Христа Бога, оружие пройде твою пресвятую душу, егда распинаема видела еси волею сына и Бога твоего: егоже, благословенная, молящи не престай, прощение прегрешений нам даровати.

*В конец утрени:*

Тя величаем, Богородице, вопиюще: ты еси гора, от неяже неизглаголанно отсечеся камень, и врата адова сокруши.

*В среду вечера и в четверток на*
Бог Господь:

Слово отчее, Христа Бога нашего, от тебе воплотившагося познахом, Богородице Дево, едина чистая, едина благословенная: тем непрестанно тя воспевающе величаем.

*В конец утрени:*
Яко всех еси творений:

*В четверток вечера и в пяток на*
Бог Господь: Дево пренепорочная, Мати:

*В конец утрени:*
Тя величаем, Богородице, вопиюще: ты еси гора:

*В пяток вечера и в субботу на*
Бог Господь:

Еже от века утаенное, и ангелом несведомое таинство, тобою, Богородице, сущым на земли явися Бог, в неслитном соединении воплощаемь, и крест волею нас ради восприим, имже воскресив первозданнаго, спасе от смерти душы нашя.

*В конец утрени:*
Тя величаем, Богородице, вопиюще: ты еси купина:

*В неделю вечера и в понедельник на*
Бог Господь, *глас е~.*

Со ангелы небесная, с человеки земная, гласом радования, Богородице, вопием ти: радуйся врата небес (с. ХХИИИ) ширшая, радуйся едина земнородных спасение, радуйся, чистая благодатная, рождшая Бога воплотившагося.

*В конец утрени:*

*От*
Девы возсиявый миру, Христе Боже, сыны света тою показавый, помилуй нас.

*В понедельник вечера и во вторник на*
Бог Господь:

Скорый твой покров и помощь, и милость покажи на рабы твоя, и волны, чистая, укроти суетных помыслов и падшую мою душу возстави, Богородице: вем бо, вем, Дево, яко можеши, елика и хощеши.

*В конец утрени:*

Мати божия пресвятая, стено Христиан, избави люди твоя обычно, зовущыя ти прилежно: сопротивися срамным и гордым помыслом, да вопием ти: радуйся, приснодево.

*Во вторник вечера и в среду на*
Бог Господь:

Крестом сына твоего, богоблагодатная, идольская прелесть вся упразднися, и демонская крепость попрася: сего ради вернии по долгу тя присно поем и благословим, и Богородицу воистинну исповедающе тя величаем.

*В конец утрени: От*
Девы возсиявый миру, Христе Боже:

*В среду вечера и в четверток на*
Бог Господь:

Странное Девы таинство миру показася спасительное: от нея бо родился еси без семене, и плотию показался еси без истления, всех радосте Господи, слава тебе.

*В конец утрени:*
Мати божия пресвятая:

*В четверток вечера и в пяток на*
Бог Господь: Крестом сына твоего: (с. ХХИВ)

*В конец утрени: От*
Девы возсиявый миру:

*В пяток вечера и в субботу на*
Бог Господь:

Радуйся, двере господня непроходимая, радуйся стено и покрове притекающих к тебе, радуйся, необуреваемое пристанище, и неискусобрачная, рождшая плотию творца твоего и Бога: молящи не оскудевай о воспевающих, и кланяющихся рождеству твоему.

*В конец утрени: От*
Девы возсиявый миру:

*В неделю вечера и в понедельник на*
Бог Господь, *глас з~:*

Начало спасения, гавриилово провещание к Деве бысть: слыша бо, еже радуйся, и не убеже целования, не усумнеся яко сарра в сени, но сице глаголаше: се раба господня, буди мне по глаголу твоему.

*В конец утрени:*

Архангельское слово прияла еси, и херувимский престол показалася еси, и на об\ъятиих твоих носила еси, Богородице, надежду душ наших.

*В понедельник вечера и во вторник на*
Бог Господь:

упование мира, благая Богородице Дево, твое и едино державное предстательство просим: умилосердися на безпредстательственныя люди, моли милостиваго Бога, избавитися душам нашым от всякаго прещения, едина благословенная.

*В конец утрени:*

Никтоже притекаяй к тебе, посрамлен от тебе исходит, пречистая Богородице Дево: но просит благодати, и приемлет дарование к полезному прошению.

*Во вторник вечера и в среду на*
Бог Господь:

Богородице Дево, моли сына твоего волею пригвоздившагося (с. ХХВ) на кресте и мир от прелести свобождшаго, Христа Бога нашего, помиловати душы нашя.

*В конец утрени:*

Прежде век от отца без матере рожденна, сына и слова божия, в последняя лета родила еси, воплотившагося от чистых кровей твоих, богородительнице, без мужа: егоже моли, дароватися нам грехов оставлению прежде конца.

*В среду вечера и в четверток на*
Бог Господь:

Святая владычце, чистая Бога нашего Мати, всех творца неизреченно рождшая, моли со апостолы священными всегда благость его, страстей нас избавити, и оставление нам дати грехов.

*В конец утрени:*

Великих дарований, чистая Дево Богомати, ты сподобилася еси: яко родила еси плотию единаго от Троицы Христа жизнодавца, во спасение душ наших.

*В четверток вечера и в пяток на*
Бог Господь: Богородице Дево, моли сына твоего:

*В конец утрени:*
Прежде век от отца без матере:

*В пяток вечера и в субботу на*
Бог Господь:

Предповествует гедеон зачатие, и сказует Давид рождество твое, Богородице: сниде бо яко дождь на руно, слово во чрево твое, и прозябла еси без семене, земле святая, мира спасение, Христа Бога нашего, благодатная.

*В конец утрени:*
Прежде век от отца без матере:

*В неделю вечера и в понедельник на*
Бог Господь, *глас з~:*

Богородице Дево нескверная, сына твоего моли с горними (с. ХХВИ) силами, прощению прегрешений нам прежде конца дароватися, верно тя славящым.

*В конец утрени:*

Превозшла еси силы небесныя, зане храм показалася еси божественный, благословенная Богородице, яко рождшая Христа, Cпаса душ наших.

*В понедельник вечера и во вторник на*
Бог Господь:

Радуйся, тебе приводим, Богородице, ангелов бо вышшая показалася еси, Бога рождшая.

*В конец утрени:*

умири молитвами Богородицы жизнь нашу, вопиющих ти: милостиве Господи, слава тебе.

*Во вторник вечера и в среду на*
Бог Господь:

Распеншагося за ны Христа Бога, и разрушившаго смерти державу, непрестанно моли, Богородице Дево, да спасет душы нашя.

*В конец утрени:*

Избави, Богородице, от содержащих нас грехов, яко инаго упования вернии не имамы, разве тебе, и от тебе рождшагося Бога.

*В среду вечера и в четверток на*
Бог Господь:

Плод чрева твоего, пречистая, пророков есть и закона исполнение: тем тя Богородицу в ведении славяще, благочестно величаем.

*В конец утрени:*

Плод чрева твоего, богоневесто, человеком показася спасения ходатайственный. Тем тя Богородицу разумом и языком славяще вернии величаем.

*В четверток вечера и в пяток на*
Бог Господь:

Распеншагося за ны Христа Бога: (с. ХХВИИ)

*В конец утрени:*
Избави, Богородице:

*В пяток вечера и в субботу на*
Бог Господь:

Яко нашего воскресения сокровище, на тя надеющыяся, всепетая, от рова и глубины прегрешений возведи, ты бо повинныя греху спасла еси, рождшая спасение наше: яже прежде рождества Дева, и в рождестве Дева, и по рождестве паки пребываеши Дева.

*В конец утрени:*

Радуйся, невместимаго в небесех вместившая во утробе твоей: радуйся, Дево, пророков проповедание, еюже возсия еммануил, радуйся, Мати Христа Бога.

*В неделю вечера и в понедельник на*
Бог Господь, глас и~:

Радуйся, ангелом радость мира приемшая, радуйся, рождшая творца твоего и Господа, радуйся, сподобльшаяся быти Мати божия.

*В конец утрени:*

Радуйся, врата царя славы, яже вышний един пройде, и едину запечатану сохрани, во спасение душ наших.

*В понедельник вечера и во вторник на*
Бог Господь:

Недвижимое утверждение веры, и честный дар душ наших, Богородицу песньми величаем, вернии: радуйся, камень жизни во чреве твоем вместившая, радуйся, концей надеждо, скорбящих заступление, радуйся, невесто неневестная.

*В конец утрени:*

Дево пречистая, спаси ны молитвами твоими, движущи утробу матернюю, сыну твоему и Богу нашему.

*Во вторник вечера и в среду на*
Бог Господь:

Агнца и пастыря, и Cпаса мира, на кресте зрящи, (с. ХХВИИИ) рождшая тя глаголаше слезящи: мир убо радуется, приемля избавление, утроба же моя горит, зрящи твое распятие, еже за всех терпиши, сыне и Боже мой.

*В конец утрени:*

Плод чрева твоего, пречистая, пророков есть и закона исполнение. тем тя Богородицу в ведении славяще, благочестно величаем.

*В среду вечера и в четверток на*
Бог Господь:

Мысленная врата жизни, пречистая Богородице, притекающыя к тебе верно, избави от бед: да славим пресвятое рождество твое, во спасение душ наших.

*В конец утрени:*
Дево пречистая, спаси ны:

*В четверток вечера и в пяток на*
Бог Господь: Агнца и пастыря:

*В конец утрени:*
Плод чрева твоего, пречистая:

*В пяток вечера и в субботу на*
Бог Господь:

Иже нас ради рождейся от Девы, и распятие претерпев, благий, испровергий смертию смерть, и воскресение явлей яко Бог, не презри яже создал еси рукою твоею. яви человеколюбие твое, милостиве, приими рождшую тя Богородицу молящуюся за ны, и спаси, Cпасе наш, люди отчаянныя:

*В конец утрени:*

Дево пречистая, спаси ны молитвами твоими, движущи утробу матернюю, сыну твоему и Богу нашему.

*Конец Богородичных.*

