<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 17)

*Месяца тогоже в г~-й день.*

*Святаго пророка софонии.*

*И преподобнаго отца нашего саввы сторожевскаго.*

Служба его писана по сей службе.

*На*
Господи, воззвах, *стихиры пророка г~, глас д~. Подобен:*
Званный свыше:

Иже зарю богоначальнейшаго сияния приим * ума чистотою, * и божественных словес * провозвестник и прознаменатель, * и пророк божественный быв, * уста богодвижимая явился еси духа: * яже от него тебе показуемая проповедуя * и сказуя всем языком * даемое спасение, * и царствие Христово, всечестне. * егоже моли * спасти и просветити душы нашя.

Иже боговидением сияя достойно, * и пророческим председательством, * и благодатию почествован, богодохновенне, * и божественнаго сподоблен блаженства, * к преблагому ныне дерзновением твоим * и милованием одержимь, * моляся не престай * о иже верою тя восхваляющих, * и чтущих, яко богоглаголива, * и честна и богоприятна, * от бед избавити, и спасти душы нашя. (с. 18)

Твоего пророка, * яко одушевленна облака, показал еси, безсмертне, * воду точаща в жизнь во истинну вечную, * послав сего богатно, * и даровав духа всесвятаго, * единосущнаго тебе отцу вседержителю, * и сыну твоему, * из твоего существа возсиявшему, * имже прорече спасительное пришествие * Христа Бога нашего, * и языком всем спасение провозвести.

*Ины стихиры Богородицы, глас и подобен тойже:*

*(Аще аллилуиа, поются сии стихиры прежде, потом святаго).*

Иже благочестно покланяющыяся * твоему рождеству, * от всякаго спасай навета вражия, * богородительнице всенепорочная, * яко предстательница всего рода нашего сущи: * тя бо ныне помощь вси стяжахом, * прибежище же и утверждение, * и ходатаицу ко владыце Христу и Господу. * егоже моли, даровати мир миру, молимся, * и грехов разрешение * притекающым в кров твой.

Се гноения обнажаю тебе * души моея, * и показую лютыя язвы, * яже разбойницы наложиша мне, * лукавствия помыслы, * демонскими смущении: * владычце всенепорочная, * целителя душ и телес рождшая, * исцеление ты ми подаждь сим, * изливающи елей милосердия твоего и благости, * к благорастворению спасения и здравия.

Не скрыю окаянный лютых моих, * яко вся стяжах, яже ненавидит Бог: * плоть оскверних и дух мой, * и ум помышлении нечистыми, * и делы и словесы скверными: * языком осуждаю согрешающих, * сам горшая содеваю, богородительнице: * всех мне сих даждь исправление, * да, восклонився злаго моего обычая, * припадаю и плачуся, * о нихже зле соделах * в жизни моей хождением.

*Слава, и ныне, Подобен: тойже.*
(с. 19)

Яко во глубину многих согрешений впадох * от лености моея * и уныния окаянный и неведения, * и отчаянием ныне одержимь есмь: * буди ми помощь и очищение, * и спасение, пречистая, * и утешение благопременно подающи ми. * тя молю, * и тебе мился дею и припадаю, * и верою зову ти, * да не явлюся до конца льстивому обрадование.

*Крестобогородичен, подобен тойже:*

Не рыдай мене, Мати, * зрящи на древе повешена твоего сына и Бога, * на водах повесившаго землю неодержимо, * и всю тварь создавшаго: * ибо востану и прославлюся, * и адова царствия сокрушу крепостию, * и погублю того силу, * и связанныя избавлю * от злодейства его, * яко благоутробен, * и отцу моему приведу, * яко человеколюбец.

*На стиховне октоиха. Тропарь, глас в~:*

Пророка твоего софонии память, Господи, празднующе: тем тя молим, спаси душы нашя.

*На утрени канон, егоже краегранесие:*

Софониева мя слава да уяснит. *Феофаново:*

*Глас з~. Песнь а~. Ирмос:*

Яко по суху пешешествовав Исраиль по бездне стопами, гонителя фараона видя потопляема, Богу победную песнь, поим, вопияше.

Тя молим, пророче, божию престолу предстояща молити прилежно, просвещение даровати нам, верою честную поющым память твою.

орган божественный явился еси, вмещающь божественнаго духа просвещений и даров, софоние всемудре: тем, радующеся, вернии тя ублажаем. (с. 20)

*Богородичен:*

Светлейшими зарями всю землю возсиявшее солнце из святаго чрева твоего озаряет, владычце: имиже просвещшеся, тя божию матерь почитаем.

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Вся видяй, яко Бог, будущих знание, и хотящих быти ведение тебе явленно проявляет боголепно и показует, блаженне досточудне.

Вжилив, блаженне, твой ум благочестным дерзновением, духу божественному подклонил еси тебе, и был еси приятен тамо сущих божественных вдохновений.

*Богородичен:*

Се, тебе вси роди блажат верою, безлетное слово плотию в лето рождшую преестественно и Деву паки пребывшую.

*Седален, глас з~. Подобен:*
Милосердия двери:

Очистив от скверн ум, всемудре, зерцало божественное соделал еси, луч приятно божественнаго духа. и ныне ко источнику радуяся отшел еси сияний, пророче софоние.

*Слава, и ныне, Богородичен:*

*От*
сердца стенание и от утробы приношаю ти, пренепорочная, твое прося благопребытное заступление: помилуй всестрастную мою душу. умилостиви многомилостиваго Бога, избавити мя суда и езера огненнаго, едина благословенная.

*Крестобогородичен.*

Тя рождшая, Христе, приснодева отроковица, на кресте зрящи, нас ради вознесена, уязвляше свое печали оружием сердце и душу, и плакаше, рыдающи матерски: тоя молитвами помилуй ны, Господи милостиве. (с. 21)

*Песнь д~. Ирмос:*

Христос, моя сила, Бог и Господь, честная церковь боголепно поет, взывающи от смысла чиста, о Господе празднующи.

Всех Господь нам явися по пророчеству, блаженне, твоему, вся призывая к познанию своему, и работы свободи.

Благодатию озаряемь, провозгласил еси глаголя, под иго едино подкланяющымся работати, последующым вере и Господу служащым.

*Богородичен:*

Марие всечистая, страстей смущение моего помысла и напастей бурю разори, безстрастия источник рождши, Мати Дево.

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

*От*
неправды к добродетели, и от страстей пленения мя, блаженне, обрати твоими мольбами, пророче славне, и к свету благочестия дел управи.

Просветив твою душу добродетелей благообразиями, угодну показал еси к сиянием божественнаго духа, от негоже и пророчества благодатию обогатился еси.

*Богородичен:*

Возглашают пророческая речения, пречистая, многими образы рождество твое, ихже мы ныне сбытие зряще, истинно Богородицу тя возвещаем.

*Песнь з~. Ирмос:*

Житейское море воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Прием, славне, духа зари явлением, яко зерцало пророчествия божественнаго сияния, облистал еси, яко сущая, пророчествуя будущая.

Твой прииде царь, радуйся, сионе, и красуйся, видя, (с.22) и мир просвети блистаньми своего божества, и демонскую лесть посрами.

*Богородичен:*

Плоти бренней соединися, иже из отца единородный в ложеснах твоих, един из двух пройде без тления, соблюд неврежденно чистое девство твое, всепетая.

*Кондак, глас д~. Подобен:*
Явился еси:

Явился еси светозарен божественным духом, пророче софоние, божие явление возгласив: радуйся зело, дщи сионя иерусалимова, проповеждь: се царь твой грядет, спасаяй.

*Песнь з~. Ирмос:*

Росодательну убо пещь содела ангел преподобным отроком, халдеи же опаляющее веление божие мучителя увеща вопити: благословен еси, Боже отец наших.

Возсия память твоя, пророче, миру, якоже солнце, озаряющи пророчества благодатию твоею согласно поющыя верно: благословен еси, Боже отец наших.

Тучнейший облак ты явився, тучу богоразумия нам возсиял еси от спасительных, блаженне, источников, имиже просвещаемся вопити: благословен еси, Боже отец наших.

*Богородичен:*

Слово, древле еже быти подающее всем божественным хотением, воззвати восхотев человека, чистая, в твою вселися утробу, благословенная, яже Бога плотию рождши.

*Песнь и~. Ирмос:*

Из пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. тя превозносим во вся веки.

Возложен весь вседержителю, промышления образом тайнонаучился еси, строительно языки наказуя. тем тя поем пророче, богоглаголиве.

Молебное пение Богу принеси о поющих тя, (с. 23) богоблаженне, и напастей разори смущение да тя поем, пророче богоглаголиве.

*Богородичен:*

Жизнодавца рождши Бога и Господи, смертное губительство неудержное уставила еси, пречистая, сие умертвивши. тем тя поем во вся веки.

*Песнь ф~. Ирмос:*

Бога человеком не возможно видети, на негоже не смеют чини ангельстии взирати: тобою бо, всечистая, явися человеком слово воплощенно. егоже величающе, с небесными вои тя ублажаем.

На земли кротких ты вселился еси, идеже по кончине ангельския зриши светлости, софоние всемудре, пророче божий, кроток быв, сияя благодатию. темже радующеся вернии тя ублажаем.

Твоих проречений, преславне, светло видяще бывшее сбытие, данней тебе благодати чудимся, и ума твоего чистоте, и души боговидному удивляемся.

*Богородичен:*

Яко ты, никогдаже ина даровася от родов древних, Богомати всенепорочная: ты бо едина всех несравненную имела еси святыню и чистоту. темже прияла еси Бога, в тебе воплощаема.

*Светилен дне.*

*Служба преподобнаго игумена саввы сторожевскаго.*

*Вечер,*
Блажен муж, *а~-й антифон.*

*На*
Господи, воззвах, *стихиры на з~, глас з~. Подобен:*
Все отложше:

Мир возненавидев, * Христа возлюбил еси. * сиона мысленнаго * житель показался еси. * наставлением (с. 24) учителя твоего, * совершеннаго послушания достигл еси, * и многая искушения претерпел еси. * божественным духом себе вооружив, * к борению льстиваго * радуяся изшел еси, * и сего победил еси * силою из Девы возсиявшаго.

*От*
юности, преподобне, * плотская мудрования * покорил еси духу, * и в живоносную мертвость одеявся, * светильник, блаженне, * явился еси пресветлый. * благодатию божественнаго духа * истинен пастырь показався, * словесною, савво, цевницею, * собранное стадо о Христе * добре упасл еси, * и на пажить духовную возвел еси.

Зрети желая * мысленную светлость, * божественнаго обожения, * житие возжелев невещественное, * мир оставил еси: * пустыню достигл еси, * и слезами сию напоил еси, * желание улучив, * еже ко владыце твоему предстояние. * и ныне священнолепно предстоиши, * со ангелы ликовствуя.

*Слава, глас тойже. Самогласен:*

Еже по образу соблюд невредимо, ум владыку на страсти пагубныя постнически поставив, во еже по подобию яко мощно возшел еси: мужески бо естество понудив, потщался еси хуждшее покорити лучшему, и плоть поработити духу. темже монашествующих явился еси верх, житель пустынный, благотекущих обучитель, правило добродетели известнейшее: и ныне на небесех, зерцалом разрешшымся, отче наш савво, чисте зриши святую Троицу, моляся несредственне о иже верою и любовию чтущих тя.

*И ныне, Богородичен:*
Кто тебе не ублажит:

*Вход. Прокимен дне, и чтения г~, писаны сего месяца в е~ день.*

*На стиховне стихиры, глас д~. Подобен:*
Яко добля:

Божиею силою укрепляемь, * мысль свою горе (с. 25) возвышая, * небесное наследие, отче, приял еси, * и на земли благочестно собранная твоея паствы чада упасл еси, * доблим твоим нравом, * и равноангельным житием, * духа светлостьми святыми осияемь, * о всех присно молися, * творящих священную память твою.

*Стих:*
Честна пред Господем смерть преподобных его.

Желая улучити небесную доброту, * на земли, яко безплотен, отче, подвизался еси: * имея пособие непобедимо, * силу Владыки твоего, * над страстьми воцарился еси, * и ныне вечному царю предстоиши. * егоже моли, савво преподобне, * спастися душам нашым.

*Стих:*
Блажен муж, бояйся Господа, в заповедех его восхощет зело.

Житие твое благочестно * добродетельми украшено, * правдою яко божественным венцем венчався, * владычню престолу предстоиши, * со ангельскими ликуя воинствы. * сего ради тя в песнех почитаем, * савво преподобне, отче наш, * моли спастися стаду твоему * от всех искушений.

*Слава, глас и~:*

Монахов множества наставника тя почитаем, отче наш савво: твоею бо стезею воистинну право ходити познахом. блажен еси, Христу работав, и вражию обличил еси силу, ангелов собеседниче, преподобных сопричастниче и праведных: с нимиже молися Господеви, помиловатися душам нашым.

*И ныне, Богородичен:*
Безневестная Дево:

*Тропарь, глас и~:*

Пустыни явился еси доброе прозябение, преподобне: от юности бо изволил еси чистое житие, духовному твоему учителю последуя, и того учением ум к небесным вперив, и стаду твоему премудр наставник (с. 26) показался еси. тем и Христос яко пресветла тя светильника чудесы обогати: савво, отче наш, моли спастися душам нашым.

*На утрени, по а~-й стихологии седален, глас д~:*

Законно устроив твою жизнь, страстная взыграния до конца увядил еси, победы венец от Бога приял еси, савво, отче наш, моли спастися душам нашым.

*Дважды.*

*Слава, и ныне, Богородичен.*

В кров твой, пречистая Дево, прибегающих, молитву приемши от нас, не престай молящи человеколюбца, спастися рабом твоим.

*По в~-й стихословии седален, глас а~:*

Совершенную к Богу любовь стяжал еси, отче, земная преобидев, к небесным возшел еси, радуяся: венценосче преблаженне, моли Христа Бога, спастися душам нашым.

*Дважды.*

*Слава, и ныне, Богородичен:*

упование Христианом, пресвятая Дево, егоже родила еси Бога паче ума и слова, непрестанно моли о воспевающих тя, подати оставление грехов наших всех, и исправление жития верою и любовию присно славящым тя.

*По полиелеи седален, глас и~:*

Владыце Христу во всем, отче савво, угодил еси, иже своего царства снаследника тя сотвори: и по святом преставлении честныя твоя мощи источают различная исцеления. темже вопием ти: моли спастися душам нашым.

*Дважды.*

*Слава, и ныне, Богородичен:*

*От*
всякаго прещения и озлобления человек спаси ны, (с. 27) пресвятая Дево: тя бо имамы покров и заступление прибегающии к тебе, Богомати, и рожденнаго из тебе Бога нашего. егоже моли избавитися от бед рабом твоим.

*Степенна, а~-й антифон д~-го гласа. Прокимен:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Евангелие матфеа, зачало м~г.*

*По н~-м псалме стихира, глас в~:*

Преподобне отче, измлада в добродетели прилежно обучився, орган был еси святаго духа, и от него прием чудес действо, научил еси человеки преобидети сладкая. ныне же божественным светом чистейше осияваемь, просвети и нашя мысли, савво, отче наш.

*Каноне Богородице со ирмосом на з~. И святаго на и~.*

*Глас з~. Песнь а~. Ирмос:*

Яко по суху пешешествовав Исраиль, по бездне стопами, гонителя фараона видя потопляема, Богу победную песнь, поим, вопияше.

Настави мя, Господи Боже мой, да возмогу благочестно, угодника твоего преподобнаго саввы славное и честное восхвалити торжество.

Мужески подвизался еси, и зарю духовную восприем, взялся еси к высоте небесней, и ныне со ангелы прославляешися.

оружием креста ограждаяся, преподобне, всю силу противнаго победил еси, и до конца сего без вести сотворил еси.

*Богородичен:*

Пресущное слово, существо наше прием от чистых кровей твоих, богосодела нас, тления избавив, чистая: сего ради тя присно славим.

*Катавасиа:*
Христос раждается: (с. 28)

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Молчанием язык обуздал еси, и немятежным житием, во плоти ангельски, отче, пожил еси.

Воистинну благия жизни сподобился еси, преподобне, чистотою и пощением сию обрет. и ныне со безплотными вопиеши: несть свят паче тебе, Господи.

Трисиянным светом озарен, и благодать духа святаго вселися в тя, преподобне, возлюбльши чистую твою душу, и непрестанно вопиеши: несть свят паче тебе, Господи.

*Богородичен:*

Разумети рождества твоего, чистая, неизглаголанную глубину, недоумеет ум человечь: Бог бо, истощив себе за милосердие во утробе твоей, всего мя обнови.

*Седален, глас д~.*

Мраз нощный претерпел еси, и тяготу вара дневнаго понесл еси, и сих ради вечное наслаждение и пищу присноживущую восприял еси, Христов угодниче блаженне савво: моли спастися душам нашым.

*Дважды.*

*Слава, и ныне, Богородичен:*

Чистая, всенепорочная и неискусомужная, яже едина безлетнаго сына и слова божия в лето рождши, сего со святыми и честными патриархи, мученики, пророки и преподобными моли, даровати нам очищение и велию милость.

*Песнь д~. Ирмос:*

Христос, моя сила, Бог и Господь, честная церковь боголепно поет, взывающи от смысла чиста, о Господе празднующи.

Безмерное смирение возлюбив, своея мысли (с. 29) зрительное очистил еси, и ныне, в райских селениих водворяяся, вопиеши: слава силе твоей, Господи.

Слезными потоки, преподобне, землю сердца твоего напоил еси, предстоя в молитве неколеблен, творцу всех взывал еси: слава силе твоей, Господи.

Не забуди стада твоего, преподобне, еже мудре собрал еси и в жизни сей упасл еси благочестно: потщися, отче наш савво, ввести во ограду небесную.

*Богородичен:*

Чистоты жилище, селение Владыки всех, и пророков всех сбытие, богорадованная чистая, поющыя тя ущедри.

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Бодренными бдении, блаженне, и частыми воздыхании, благодать духа возрасте в тебе, отче, и славна тя, савво, показа.

Владычне смирение восприим, воду почерпая на рамех своих носити изволил еси: начальника трудоположна во всем себе показал еси.

Преблаженне, богоприятне отче наш савво, непрестанно стадо твое вопиет ти: молитвами твоими ко Господу спаси ны, молимся.

*Богородичен:*

По рождении страшнем пребыла еси Дева, якоже прежде. Бог бе рождейся, устрояяй вся волею, безневестная Марие богоблагодатная.

*Песнь з~. Ирмос:*

Житейское море воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве. (с. 30)

Страдании подвиг твоих, преблаженне, клас божественный возрастил еси: и питаеши благочестно восхваляющыя тя, савво преподобне, отче наш.

Князя прошение, отче, со тщанием исполняя, храм Богоматре воздвигл еси, в немже праздничною радостию монахов множества веселятся, память твою прославляюще.

Каплями потов твоих, преподобне, врагов ополчения попрал еси, и достигл еси ангельския невещественныя лики.

*Богородичен:*

Всеблагая владычце, яже преблагаго Бога плотию рождши, озлобленное страстьми мое сердце очисти, да верою и любовию величаю тя.

*Кондак, глас в~. Подобен:*
Вышних ищя:

Господним желанием распалився, страсти плотския воздержанием оттряс, божественнаго света незаходимое светило явился еси, чудес лучами всех просвещаеши притекающих к раце мощей твоих, савво преподобне, отче наш.

*Икос:*

Всесильное духа святаго действо боговидно в тя вселися, и боголепными мановении благотечне идый к горе, идеже хотел еси обитель воздвигнути, и якоже небесный рай благовонными насажден цветы, сию обрет, вселился еси, и храм Богоматере чуден воздвигл еси, монахов множество собрал еси, и сия добродетельными деянии светло блистающыя, воздержании мудростная воображь. и ныне, в память твою сошедшеся, вопием ти: моли о нас, савво преподобне, отче наш.

*Песнь з~. Ирмос:*

Росодательну убо пещь содела ангел преподобным отроком, халдеи же опаляющее веление божие, мучителя увеща вопити: благословен еси, Боже отец наших. (с. 31)

Пучиною слез твоих, пребогате, злоначальнаго змия потопил еси, яко победоносец изряден к небесным возлетел еси, непрестанно вопиеши: благословен Бог отец наших.

Житие незлобиво имел еси, и непорочно, и украшено поты страдания, прехвальне, божественнаго светолития исполнився, взывал еси: благословен Бог отец наших.

Хвалится, преподобне, град твой, яко венцем царским обложися, имея мощи твоя в себе, яко добра гражданина от Бога приял есть.

*Богородичен:*

Препетая Дево, препетаго Бога рождшая, поющыя тя причастники покажи света, и избави геенны огня, и всякаго вреда вражия молитвами твоими.

*Песнь и~. Ирмос:*

Из пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. тя превозносим во вся веки.

Мудрование плотское умертвил еси, чести и имения совлеклся еси, от земли к небесным взыти тщася, и вся пети научая: Господа пойте, и превозносите его во веки.

Сердца твоего бразды, отче савво, мудре возделал еси, слезными тучами сия напоил еси, и благоуханно миро принеслся еси Христу, емуже вопиеши: Господа пойте, и превозносите его во веки.

Христу принося, блаженне, пощения и слезы, и непорочную молитву, ризную лепоту, и мягкия одежды власяными рубы пременил еси, сим показуя глубочайшее смирение. (с. 32)

*Богородичен:*

Избавльшеся первыя клятвы рождеством твоим, всеблагословенная отроковице богорадованная, гавриилов тебе глас возсылаем: радуйся, виновная всех спасения.

*Песнь ф~. Ирмос:*

Бога человеком невозможно видети, на негоже не смеют чини ангельстии взирати: тобою бо, всечистая, явися человеком слово воплощенно, егоже величающе, с небесными вои тя ублажаем.

Видети славу вседержителя желая, обновил еси души крепость, и славою обогатился еси небесною.

Честное украшение благодати, отче преподобне савво, испроси нам во бранех крепость, и здравие телесе: яко да непрестанно тя величаем.

Чини ангельстии тебе, отче, сретоша, и праведных собори возвеселишася, и от вседержительныя десницы владычни венчался еси. темже тя достойно величаем.

*Богородичен:*

Светом твоим мя, богорадованная в женах Дево, просвети, молюся, и огня вечнаго избави мя: яко да величаю тя, и по долгу да воспою величия твоя.

*Светилен:*

Помыслом лучшим страсти удержав, и демонов свирепства низложил еси. и ныне со дерзновением предстоя Христу, молися о стаде твоем, отче наш.

*Богородичен:*

По Бозе на тя уповаем, пречистая, из тебе прошедшему сраспинаеми Христу, твоими, к нему мольбами неврежденны до конца ны сохрани.

*На хвалитех стихиры на д~, глас и~. Самогласны:*

Божественною силою одеявся, умертвил еси себе (с. 33) мирови: житие непорочно пожив, преславне, единожитель сергиа божественнаго был еси.

Чистоты сосуд показався, исцелений зари облистал еси, постников удобрение, монашествующих похвала, савво преподобне, отче наш.

умертвив себе миру, жизнь равноангельну на земли пожил еси, и яко дар освящен владыце, преподобне, твою душу савво, принесл еси, исцелений зари облистал еси, и божественнаго царствия достойно получил еси. моли спастися душам нашым.

Светлое и богоугодное житие твое, яко свет воистинну на земли показася, божественную видети светлость, савво, сподобился еси. темже и видимая вся оставил еси, и непостижимаго зрети сподобился еси, егоже моли, преподобне, спастися душам нашым.

*Слава, глас з~:*

Преподобне отче савво, во всю землю изыде вещание исправлений твоих: темже на небесех обрел еси мзду трудов твоих, демонския разорил еси полки, и ангельския достигл еси чины, ихже житию без порока поревновал еси. дерзновение имея ко Господу, мир испроси душам нашым.

*И ныне, Богородичен:*
Богородице, ты еси лоза истинная:

*Славословие великое, и отпуст. На литургии: Блаженна, песнь г~ и з~-я. Прокимен:*
Честна пред Господем смерть преподобных его. *Апостол к галатом, зачало сг~и. Евангелие матфеа зачало и~. Причастен:*
В память вечную.

