<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 47)

*Месяца тогоже в е~-й день.*

*Преподобнаго и богоноснаго отца нашего саввы освященнаго.*

*На малей вечерни, стихиры на д~. Глас а~. Подобен:*
Всехвальнии мученицы:

Зритель был еси умом мысленных сил, * яко детелен божественных словес, * полагая во твоем сердце: * в немже и восхождения, * яко лествицу утвердил еси, * преподобне савво, отче наш. * и ныне (с. 48) молися * даровати душам нашым * мир и велию милость.

*Дважды.*

Савво преподобнейше, * твою из младенства * возложил еси жизнь Христу Богу нашему: * от негоже укрепляемь, * плотския страсти помыслу повинул еси, * хуждшее покаряя лучшему. * темже молися * даровати душам нашым * мир и велию милость.

Богомудре отче наш, * светильник явился еси величайший, * просвещая подсолнечную чудес сияньми, * и божественными делы. * темже по успении * незаходимый тя свет прият. * и ныне молися, * даровати душам нашым * мир и велию милость.

*Слава, глас в~:*

Преподобне отче, из младенства добродетели прилежно обучився, орган был еси святаго духа: и от него прием чудес действо, увещал еси человеки преобидети сладкая. ныне же божественным светом чистейше осияваемь, просвети и нашя мысли, савво, отче наш.

*И ныне, Богородичен:*

Все упование мое на тя возлагаю, Мати божия, сохрани мя под кровом твоим.

*На стиховне стихиры, глас в~. Подобен:*
Доме евфрафов:

Явился еси * от матерних пелен, * богоносе отче наш, * освященный сосуд, * и дом всесвятаго духа.

*Стих:*
Честна пред Господем смерть преподобных его.

Нося на рамех твоих * крест Господень, * демонская мечтания, * отче наш савво, * до конца истребил еси.

*Стих:*
Блажен муж, бояйся Господа, в заповедех его восхощет зело.

Лести лукавых демонов * обличив креста силою, * уяснил же еси * славу Христову, * савво, отче наш. (с. 49)

*Слава, и ныне, Богородичен, подобен тойже:*

Владычце благая, * святыя твоя руки * к сыну твоему вознеси, * душелюбивому содетелю, * ущедрити рабы твоя.

*Тропарь, глас и~:*

Слез твоих теченьми пустыни безплодное возделал еси, и иже из глубины воздыханьми, во сто трудов уплодоносил еси, и был еси светильник вселенней, сияя чудесы, савво, отче наш: моли Христа Бога спастися душам нашым.

*Слава, и ныне, Богородичен:*
Иже нас ради рождейся:

*На велицей вечерни,*
Блажен муж, *а~-й антифон.*

*На*
Господи, воззвах, *стихиры на и~, глас е~. Подобен:*
Преподобне отче:

Савво богомудре, ангелов равностоятелю, единосельниче преподобных, собеседниче пророков, мучеников и апостолов снаследниче, во свете невечернем ныне обитаяй. егоже лучами сияя божественными, крайнейшим желанием, емуже предстоя со дерзновением, просвещен и наслаждаяся того виденьми, и питаяся того добротами непрестанно, Христа моля, Христа умоли, преподобне, даровати церкви единомышление, мир и велию милость.

Савво богомудре, воздержания светило неугасимое, светильниче монашествующих пресветлейшее, любве лучами просвещаемь, столпе непреклонный терпения, утверждение и сила верою тя чтущих, исцелений сокровище, жителю пустынный яко воистинну, яко рай сию божественный показав, божественныя плоды приносящу спасаемых, Христа моля, Христа умоли, преподобне, даровати церкви единомышление, мир и велию милость.

Савво богомудре, добродетелей столпе огненный, светильниче, иже, из моря мирскаго люди к пристанищу (с. 50) божественному наставляя, прелести духа низложивый, духа святаго чистое приятелище, наставниче монашествующих, известная мера воздержания, смирения светлая высото, источниче, точащий врачеваний пучину, Христа моля, Христа умоли, преподобне, даровати церкви единомышление, мир и велию милость.

*Слава, глас з~:*

Еже по образу соблюд невредимо, ум владыку на страсти пагубныя постнически поставив, во еже по подобию, яко мощно, возшел еси: мужески бо естество понудив, потщался еси хуждшее покорити лучшему, и плоть поработити духу. темже монашествующих явился еси верх, житель пустынный, благотекущих обучитель, правило добродетели известнейшее. и ныне на небесех, зерцалом разрешшымся, отче наш савво, чисте зриши святую Троицу, моляся несредственне о иже верою и любовию чтущих тя.

*И ныне, Богородичен:*
Кто тебе не ублажит:

*Вход. Прокимен дне. Чтения г~.*

*Премудрости соломони чтение.*

[Глава г~] Праведных душы в руце божией, и не прикоснется их мука. Непщевани быша во очесех безумных умрети, и вменися озлобление исход их: и еже о нас шествие, сокрушение, они же суть в мире. Ибо пред лицем человеческим аще и муку приимут, упование их безсмертия исполнено. И вмале наказани бывше, великими благодетельствовани будут, яко Бог искуси я, и обрете их достойны себе. Яко злато в горниле искуси их, и яко всеплодие жертвенное прият я. И во время посещения их возсияют, и яко искры по стеблию потекут. Судят языком, и (с. 51) обладают людьми, и воцарится Господь в них во веки. Надеющиися нань разумеют истину, и вернии в любви пребудут ему: яко благодать и милость в преподобных его, и посещение во избранных его.

*Премудрости соломони чтение.*

[Глава е~] Праведницы во веки живут, и в Господе мзда их, и попечение их у вышняго. Сего ради приимут царствие благолепия, и венец доброты от руки господни: зане десницею покрыет я, и мышцею защитит их. Приимет всеоружие рвение свое, и вооружит тварь в месть врагом. Облечется в броня правды, и возложит шлем, суд нелицемерен: приимет щит непобедимый преподобие: поострит же напрасный гнев во оружие: споборет же с ним мир на безумныя: пойдут праволучныя стрелы молниины, и яко от благокругла лука облаков на намерение полетят: и от каменометныя ярости, исполнь падут грады: вознегодует на них вода морская, реки же потопят я нагло. Сопротив станет им дух силы, и яко вихор развеет их: и опустошит всю землю беззаконие, и злодейство превратит престолы сильных. Слышите убо, царие, и разумейте: навыкните, судии концев земли. Внушите держащии множества и гордящиися о народех язык: яко дана есть от Господа держава вам, и сила от вышняго.

*Премудрости соломони чтение.*

[Глава д~] Праведник, аще постигнет скончатися, в покои будет. Старость бо честна не многолетна, ниже в числе лет исчитается: седина же есть мудрость человеком, и возраст старости, житие нескверное. Благоугоден Богови быв, возлюблен бысть, и живый (с. 52) посреде грешник преставлен бысть. Восхищен бысть, да не злоба изменит разума его, или лесть прельстит душу его. Рачение бо злобы помрачает добрая, и парение похоти пременяет ум незлобив. Скончався вмале, исполни лета долга: угодна бо бе Господеви душа его: сего ради потщася от среды лукавствия: людие же видевше, и не разумевше, ниже положше в помышлении таковое: яко благодать и милость в преподобных его, и посещение во избранных его.

*На литии стихира храма: И святаго самогласны, глас в~:*

Постническое обучение собрав на земли, преподобне савво, и страстей прилоги течением слез твоих вся притупил еси: лествице божественная и честная, на небо возводящая, всем познася богоприятное житие твое: благочестия бо плоды в нем показав, врачуеши ими немощи страстей верно вопиющих ти: радуйся, восточная звездо златозарнейшая, и монашествующих лампадо светлая, и пастырю: радуйся, приснопеваемый, пустынное зело добрейшее воспитание и церкве непоколебимое утверждение: радуйся, заблуждших великий путевожде: радуйся, наша хвало, и вселенныя светлое радование.

На земли ангела и на небесех человека божия, мира благокрасотство, сладость благих и добродетелей постнических похвалу, савву да почтим: насажден бо в дому божии процвете праведно и, яко кедр в пустыни, умножи паству Христову словесных овец, в преподобии и правде.

Иже един на святых опочиваяй Бог, освященную душу твою чистое обрет жилище, в ню вселися, и (с. 53) божественных благодатей сию исполни, имиже ко свету наставляеши поющих тя, освященный савво блаженне.

*Слава, глас в~:*

Еже паче ума благих прием желание, вся яже в мире красная презрел еси, богоприятне: оттуду бо плодом не запялся еси, якоже адам: змия же отразив воздержанием, ангельски житие пожил еси. и ныне на небесех водворяешися, наслаждаяся древа жизненнаго, Бога моля о нас, верно совершающих, освященне савво, память твою.

*И ныне, Богородичен: О*
чудесе новаго!

*На стиховне стихиры, глас е~. Подобен:*
Радуйся:

Радуйся, постнических воистинну подвигов благовонный сосуде: крест бо на рамо взем, и владыце Христу себе, всеблаженне, возложив, плоти попрал еси долувлекущее мудрование: добродетельми же душу просветил еси, и к божественному вперился еси желанию. тем всесвятую твою окруживше раку, всехвальне савво, божественнаго человеколюбия просим получити твоими молитвами, и миру даровати велию милость.

*Стих:*
Честна пред Господем смерть преподобных его.

угль богосиянен огню приближився, богоносе, духа, показался еси в мире, савво, просвещая душы, верно, богомудре, приступающих к тебе, к свету путеводя тыя невечернему, преподобне: пустынное же, орошаемь свыше божественною благодатию, увядил еси углие. тем и победы тебе проявленно дарова венец, блаженне, божественныя правды строитель Христос: егоже моли, даровати душам нашым велию милость.

*Стих:*
Блажен муж, бояйся Господа, в заповедех его восхощет зело. (с. 54)

Лествица небомерная яве житие твое бысть, богомудре, еюже на высоту возвысился еси, и владыце Христу беседовати, всеблаженне, сподобился еси: ум просветив тамо сущими осиянии, лучами же того просвещаемь, равноангельну приял еси светлость. емуже и ныне предстоя, молися, преподобне, совершающыя божественную и всесвященную память твою с тобою представити, и миру даровати велию милость.

*Слава, глас и~:*

Монахов множества наставника тя почитаем, отче наш савво: твоею бо стезею воистинну право ходити познахом. блажен еси, Христу работав, и вражию обличил еси силу, ангелов собеседниче, преподобных сопричастниче и праведных: с нимиже молися Господу, помиловатися душам нашым.

*И ныне, Богородичен:*
Безневестная Дево:

*Тропарь святаго дважды, писан на малей вечерни.*

И Богородице Дево: *единожды.*

*На утрени, на*
Бог Господь: *Тропарь святаго дважды. Слава, и ныне: Богородичен, воскресн.*

*По а~ стихословии седален, глас а~. Подобен:*
Лик ангельский:

Житие благочестно на земли скончав, приятелище чистое ты духа явился еси, просвещая верою к тебе притекающыя, блаженне: темже моли твоего Владыку, просветити душы нашя, воспевающих тя, савво, богомудре, отче наш.

*Дважды.*

*Слава, и ныне, Богородичен:*

Всех творца и Бога же и содетеля, всенепорочная, чистая, духом божественным в ложеснах зачала еси, и без истления родила еси. егоже славяще, тя (с. 55) воспеваем, Дево, яко палату царя всех, и мира защищение.

*По в~-м стихословии седален, глас д~: Подобен:*
Явился еси днесь:

Возсияв якоже солнце, лучами облистаеши, преподобне, всему миру, далечесиятельными учении твоими, чудный савво светоносче, преподобных похвало.

*Дважды.*

*Слава, и ныне, Богородичен:*

В кров твой, всечистая Дево, прибегающих нас мольбу приемши, не престай молящи человеколюбца спасти рабы твоя.

*По полиелеи седален, глас и~. Подобен:*
Премудрости:

Из утробы освятился еси, яко воистинну священнейший савво, и на земли яко ангел пожил еси: плоть бо умертвил еси воздержанием, евфимиа бо великаго нраву достойно поревновал еси, и Троицы показался еси угодник, блаженне. темже и к ревности божественнаго твоего жития лики совокупил еси монашествующих, приснопамятне, богоносе отче наш, молися Христу Богу грехов оставление подати чтущым любовию святую память твою.

*Дважды.*

*Слава, и ныне, Богородичен:*

Небесную дверь и кивот, всесвятую гору, светлый облак воспоим, неопалимую купину, словесный рай, евы воззвание, вселенныя всея великое сокровище, яко спасение в ней содеяся мира, и оставление древних согрешений. сего ради и вопием ей: молися сыну твоему, прегрешений оставление даровати благочестно покланяющымся всесвятому рождеству твоему.

*Степенна, а~-й антифон д~-го гласа. Прокимен, глас д~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие луки, зачало к~д.*
(с. 56)

*По н~-м псалме стихира, глас з~:*

Преподобне отче, во всю землю изыде вещание исправлений твоих. тем на небесех обрел еси мзду трудов твоих, демонския погубил еси полки, и ангельския достигл еси чины, ихже житию непорочно поревновал еси. дерзновение имея ко Христу Богу, мир испроси душам нашым.

*Канон пресвятыя Богородицы на з~, егоже краегранесие:*

Пою хвалу живоносней отроковице.

*Глас в~. Песнь а~. Ирмос:*

Нетрену, необычну, немокренно морскую шествовав стезю, избранный вопияше Исраиль: Господеви поим, яко прославися.

Невещественная древле лествица, и странно оляденевший путь моря, твое являше рождество, чистая: юже поем вси, яко прославися.

Сила вышняго, впостась совершенная, божия мудрость, воплощшаяся, пречистая, из тебе человеком беседова, яко прославися.

Пройде сквозе дверь непроходную заключенныя утробы твоея правды солнце, чистая, и миру возсия, яко прославися.

*Канон преподобнаго на и~, егоже краегранесие:*

Всеизряднаго в постницех савву любезно пою:

*Творение феофаново.*

*Глас и~. Песнь а~. Ирмос:*

Колесницегонителя фараоня погрузи, чудотворяй иногда моисейский жезл, крестообразно поразив, и разделив море: Исраиля же беглеца пешеходца спасе, песнь Богови воспевающа.

Светозарением святаго духа, савво, озари благочестною любовию песньми восхваляющыя тя, постников похвалу, монашествующих славу, пустыни украсителя, благочестия учителя. (с. 57)

Всю любовь к Богу возложив от юности, и к нему радуяся все твое желание имея, плоти движения, и страстей находы воздержанием умертвил еси, савво богоносе всехвальне.

Победив плодом, сокровеннаго змия попрал еси, и того сети легко преминул еси, богочестия крилы вперився, отче: жизнь же радуяся об\ъял еси от сада крестнаго.

Просвещаемь светом благодати, во огнь вшел еси, якоже трие отроцы пребыл еси неопален, Богу тя сохраншу, и являющу всем будущее тебе преспеяние, послежде, отче, и совершение.

*Богородичен:*

Неудержными на нас смерть стремленьми ятся: но, твоему рождеству приближившися, погибе, и приразившися, упразднися, Богородице Дево. жизнь бо воистинну присносущную воплотившуюся родила еси.

*Катавасиа:*
Спасе люди чудодействуяй Владыка:

*Песнь г~. Ирмос:*

Лук сокрушися сильных державою твоею, Христе, и силою немощствующии препоясашася.

Иже времене вне всякаго, яко времен творец, из тебе, Дево, вольно младенец создася.

Чрево пространшее небес воспоим, имже адам на небесех радуяся жительствует.

*Ин. Ирмос:*

утверждей в начале небеса разумом, и землю на водах основавый, на камени мя, Христе, заповедей твоих утверди: яко несть свят, паче тебе, едине человеколюбче.

ум владыку над страстьми, всебогате, поставив, податель правды показался еси, лучшему бо яве хуждшее повинул еси. темже яко финикс, отче, в пустынях процвел еси. (с. 58)

Последовати разумев стопам Владыки, пресельник отечества был еси, и в пустыни обитая, победу воздвигл еси на противоборныя, божественною силою укрепляемь.

Твердостию разума, всеблаженне, укрепляемь, различная вражия коварства обличил еси, мудре, и всем явил еси, и гордыню онаго возвышенную низложил еси.

Священна тя душею, и простоты изволения добродетельми украшена видя, светлейшая звезда евфимий прият, пророчески вещая твою, всеблаженне, светлость.

*Богородичен:*

Спасительнаго нас ради слова строения светлая ты, Мати Дево дверь позналася еси, воистинну: ты бо нам ввела еси умную лучу пребожественнаго божества.

*Катавасиа:*
Призри на пения рабов, благодетелю:

*Седален, глас и~. Подобен:*
Премудрости:

Земная вся оставив, в мире сый телесно, духом был еси ангелом сопричастник: настоящыя бо страсти телесныя умертвив, Троицы показался еси служитель, блаженне. темже и недугующих врачуеши страсти, и словом духи отгониши благодатию, богоносе отче наш: молися Христу Богу, прегрешений оставлению дароватися празднующым любовию святую память твою.

*Слава:*

Молвы житейския оставив, крест твой на рамена взем, всего возложил еси тебе Богу, плоти же и мира вне быв, духу был еси святому собеседник. темже и к ревности люди воздвизая, грады истощил еси, и пустыни грады сотворил еси, богоносе отче наш: моли Христа Бога, прегрешений оставлению дароватися празднующым любовию святую память твою. (с. 59)

*И ныне, Богородичен:*

Яко всенепорочная невесто творца, яко неискусомужная Мати избавителя, приятелище яко сущи утешителя, всепетая, беззаконию мя суща скверное обителище, и демоном игралище в разуме бывша: потщися и тех злодействия мя избавити, и светлое жилище добродетелей соверши, светоносная, нетленная, отжени облак страстей, и вышняго причастия сподоби, и света невечерняго, молитвами твоими.

*Песнь д~. Ирмос:*

услышах, Господи, славное твое смотрение, и прославих, человеколюбче, непостижимую твою силу.

Се превозвысися божественная гора дому господня превышше сил, Богоматерь явственнейши.

Законов естественных кроме, едина Дево, рождши владычествующаго тварию, сподобилася еси божественнаго звания.

*Ин. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Душевное очищая устроение, и разширяя божественными видении, вместну сию воистинну божественных дарований соделал еси, богоблаженне: возложением же рук твоих немощствующыя исцелил еси, подражатель Владыки быв.

Иже на тя, отче, люте разсвирепев, поглотися яко дафан окаянный, и яко авирон потребився: тя бо невидимо божественная храняше благодать, многих промышляющи спасение, всеблаженне, славный савво богомудре.

Законом божиим наказав, богоглаголиве, чувства, (с. 60) к разумению безтелесных и мысленных твою художную управил еси мысль, проходя неослабно от славы в славу, от силы, отче, в силу.

Благодетельствовати единоплеменныя предложив, в пустыни грады создал еси боголепны и душеполезны, и в земли жаждущей источники вод извел еси, и тучи с небесе преславно, богомудре, в безводных селех низвел еси.

*Богородичен:*

Новоцветный безсмертия рай, и красен воистинну показалася еси, древо жизни в тебе насажденное богоначальнейше чревоносящи и раждающи, всем искапающее спасительныя надежды, верно Богородицу мудрствующым тя.

*Катавасиа:*
Рода человеча обновление:

*Песнь е~. Ирмос:*

угль исаии проявлейся, солнце из девственныя утробы возсия, во тме заблуждшым, богоразумия просвещение даруя.

облацы веселия сладость кропите сущым на земли, яко отроча дадеся, сый прежде век, из Девы воплощся Бог наш.

Житию и плоти моей свет возсия, и дряхлость греха разруши, напоследок из Девы без семене воплощся высочайший.

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго; но обрати мя, и к свету заповедей твоих пути моя направи, молюся.

Неуклонною мыслию к твоему желаемому простираяся, от него благодать величайших чудес независтну приял еси, отче, и верно приходящыя сострадательно уврачевал еси, преподобне.

Плотских тяжестей дебельство отложив, сосуд богоделанен избран был еси святаго, чудне, духа, (с. 61) ошаянием снедей и молитвою, и терпением, и смиреномудрием украшаемь.

Проповедник божественных догмат велегласнейший рукоположен еси, соборов, отче, святых сообщник был еси, цари умудряя, имиже яве, благодатию божественною ограждаемь, явился еси, блаженне.

*От*
Бога давшаяся благодать тебе, богодохновенне, провозгласися, раздадеся всем бо вселенныя концы, яве творящи боголепно показания чудес божественное действо.

*Богородичен:*

Верных предстательница, стена неразрушима благохвалящих тя, яко всему роду человеческому явльшееся спасение, Бога рождши телесне явльшася, душу мою спаси, пречистая.

*Катавасиа:*
Из нощи дел омраченныя прелести:

*Песнь з~. Ирмос:*

Глас глагол молебных от болезненныя, Владыко, души услышав, от лютых мя избави: един бо еси нашего спасения виновен.

Естество человеческое, работающее греху, владычце чистая, тобою свободу улучи: твой бо сын, яко агнец, за всех закалается.

Вопием ти вси истинней матери божии: прогневавшыя рабы избави, едина бо дерзновение к сыну имаши.

*Ин. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Любовь к Богу и ближнему стяжав, закона и пророков исполняя главизну: преимущую бо всех несосудно добродетель, отче, исправил еси. (с. 62)

Равноангельное на земли ты жительство стяжал еси, равноангельну же честь Христос тебе дарова, святых чины спутьшествующыя души твоей послав.

Премудрости пород явився, начало премудрости возжелел еси страх божий, имже укрепляемь к совершению вместному человеком, отче, достигл еси.

*Богородичен:*

Спаса и избавителя Бога всех, и Господи рождши, нам плотию приобщившася, спасай, пречистая, призывающыя тя от бед, владычце.

*Катавасиа:*
Обитая иона:

*Кондак, глас и~. Подобен:*
Взбранной:

Яко от младенства Богу жертва непорочная принеслся еси добродетелию, савво блаженне садоделатель быв благочестия: темже был еси преподобных удобрение, гражданин же пустынный достохвален. темже зовем ти: радуйся, савво пребогате.

*Икос:*

О отцев верховниче, и преподобных красото, постников ко Христу дерзновение, пустынный гражданине и садоделателю. како воспою твое житие, преподобне; блистаеши бо концем, яко солнце. тем вопию ти: радуйся, красная каппадоков славо: радуйся, честное вселенныя знамение: радуйся, пустыни добрейшее прозябение: радуйся, праведных божественное наслаждение: радуйся, яко презрел еси текущая и тленная: радуйся, яко на небесех со ангелы обитаеши: радуйся, монашествующих исправление и правило: радуйся, ленящихся к Богу воздвижение: радуйся, источниче чудес боготочный: радуйся, честный духа органе: радуйся, имже украсися восток: радуйся, имже западная сияют: радуйся, савво пребогате. (с. 63)

*Песнь з~. Ирмос:*

Витии явишася отроцы любомудрейшии древле, от богоприятныя бо души, богословяще устнами, пояху: пребожественный отцев и наш Боже, благословен еси.

Зряше в нощи убо иаков яко в гадании Бога, воплощен же из тебе, светлостию явися поющым: пребожественный отцев Бог и препрославлен.

Знамения, еже в тебе, неизреченнаго проявляя сплетения, со иаковом борется: чрез еже вольно соединися человеком, чистая, пребожественный отцев Бог и препрославлен.

Мерзок, не проповедуяй единаго Девы тя сына, от всепетыя Троицы, и несомненною мыслию, и языком вопия: пребожественный отцев Бог и препрославлен.

*Ин. Ирмос:*

Божия снизхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси Боже отец наших.

Отложил еси привременная, вечными возмездився, и со ангелы ликуеши, яко ангельское пожив житие. с нимиже и пел еси: благословен Бог отец наших.

Вопиет благодарно ко Господу твоя великая и всечестная лавра, жителя и зиждителя и гражданина тя предлагающи, мудре, и хвалящися зовет: благословен Бог отец наших.

Непрестанно моли Господа, савво богомудре, о пастве твоей, прилежно же испроси твоим трудом вечновати присно, плодоносящым и любовию зовущым: благословен Бог отец наших.

*Богородичен:*

Невестник пречист, паче словесе, слова воплощения, и чертог, и престол, правая мудрствующии тя именуем, (с. 64) и радующеся твоему сыну зовем: благословен Бог отец наших.

*Катавасиа:*
Всецаря любовию уловленнии отроцы:

*Песнь и~. Ирмос:*

О подобии злате небрегше треблаженнии юношы, неизменный и живый божий образ видевше, среди огня воспеваху: осуществованная да поет Господа вся тварь, и превозносит во вся веки.

Виден бысть на земли тобою, и с человеки поживе иже благостию несравненный и силою. емуже, поюще, вси вернии зовем: осуществованная да поет Господа всякая тварь, и превозносит во вся веки.

Воистинну тя чистую возвещающе славим, Богородице: ты бо единаго родила еси от Троицы воплощенна. емуже со отцем и духом вси поем: да поет Господа всякая тварь, и превозносит во вся веки.

*Ин. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

С веселием, преподобне, святых чины чистейшей твоей души предтекут на место отрадно в светлая селения, идеже праведных лицы веселятся. с нимиже ныне поеши: священницы воспойте, людие превозносите Христа во веки.

*Странна твоя чудеса:*
звери бо укротил еси, утишив страстей волны, предглаголеши будущая пророческим даром, полки демонския прогоняя, язвиши благомощными бдении же и молитвами, и пощеньми, и креста силою непобедимою, богоносе.

Иже моисею первее от столпа вещавый, столп от (с. 65) земли до небесе всесветел простерт тебе показа, идеже ныне лежит терпеливое твое и многострадальное тело. емуже, верою предстояще, благочестно поем: людие, превозносите Христа во веки.

Радостно память твоя совершается, всехвальне: в радостотворную бо одеялся еси добродетель, истинную ризу спасения, и чистую, и световидную веселия одежду, в нейже ныне, красуяся, поеши непрестанно: священницы, воспойте, людие, превозносите Христа во веки.

*Богородичен:*

Неискусобрачно родила еси, Дева пребывши, и странным рождеством твоим совокупила еси вся, временную брань и дальнее разстояние разрушивши, Христа, мира дателя, носящи в недрех твоих. егоже верно поем и превозносим во веки.

*Катавасиа:*
утробу неопально образуют:

*Песнь ф~. Ирмос:*

Весь еси желание, весь сладость, слове божий, Девы сыне, Боже богов, Господи, святых пресвятый: тем тя вси с рождшею величаем.

Жезл крепости дадеся естеству тленному слово божие, во утробе твоей, чистая: и сие возстави ко аду поползшееся. темже тя, всечистая, яко Богородицу, величаем.

Юже изволил еси, Владыко, приими милостивно молитвенницу матерь твою о нас, и твоея благости всяческая исполнятся: да тя вси, яко благодетеля, величаем.

*Ин. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Благоухает твоя рака духовное благовоние, богатно веселящи твоя сыны, тя обстоящыя искренно, (с. 66) поминающыя, преподобне, ангельское твое пребывание, и тебе данную светлость и славу, и присносущную красоту.

Проторжеся в пустыни вода, и земля жаждущая в блато бысть. молитвами претворшися, отче, твоими: постничестии бо полки сию населяют, яко речну, страна иорданова процвете, яко крин, напаяема твоими слезами.

Светлость святых на небесех, яко праведнику, тебе возсия, отче, Христа бо правду истинную проявленно возлюбил еси: егоже жительству последуя, всеблаженне, уподобився сего живоносней, яко мощно бе, святыни.

Богатным, богоносе сияя светом, и лики ангельския видя, световидны обходящыя троический свет, и приемлющыя благодатию боговидения лучы, не престай моля оставления грехов сподобитися поющым тя.

*Богородичен:*

Яко всех превышши земнородных несравненными, чистая, первенствы: Бога бо, всех тварей творца, во утробу твою вместила еси. того моли, яко милостива, единомышление, мир, благостояние тихое церквам даровати.

*Катавасиа:*
Любити убо нам:

*Светилен:*

Пустыню град сотворил еси любомудрыми нравы, отцев красото, савво, отче богомудре, и сию совершил еси мысленный рай, цветущь цветы божественными, единонравных множества, достойно совершающих твою честную память.

*Дважды.*

*Слава, и ныне, Богородичен:*

Яко имущи сострадательное, и милость велию, призри, всепетая Богородице Дево, на мое смирение, и страстей молву и соблазнов жития разори, отроковице, и огня геенскаго избави мя молитвами твоими. (с. 67)

*На хвалитех стихиры, на д~, глас а~. Подобен:*
Небесных чинов:

Презиратель дольних и пресельник, * рачитель горних, * и пустынный гражданин савво богомудрый, * всем нам праздновати повелевает, * к Богу отшествия его верно * день спасительный.

*Дважды.*

Вне плоти и мира добродетельми быв, * и теми на земли в житии * прославил еси Господа славы, отче мудре: * и по достоянию от него прославился еси, * и врачеваний показался еси божественный источник, * савво богоприятне.

Смирен, незлобив, кроток, прост, * молчалив яко был еси, отче, * паче человека воистинну: * и невеществен в вещи дом божий явился еси вседостойный, * яже от него прибывшая тебе дарования * милостивно подавая нам.

*Слава, глас з~:*

Преподобне отче, во всю землю изыде вещание исправлений твоих, тем на небесех обрел еси мзду трудов твоих, демонския погубил еси полки, и ангельския достигл еси чины, ихже житию непорочно поревновал еси. дерзновение имея ко Христу Богу, мир испроси душам нашым.

*И ныне:*
Богородице, ты еси лоза истинная:

*Славословие великое. И отпуст.*

*На литургии, Блаженна от канона святаго, песнь г~ и з~-я. Прокимен, глас з~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Апостол к галатом, зачало сг~и. Аллилуиа, глас и~:*
Блажен муж, бояйся Господа. *Стих:*
Сильно на земли будет семя. *Евангелие матфеа, зачало м~г. Причастен:*
В память вечную будет праведник.

