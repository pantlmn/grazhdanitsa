<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 97)

*Месяца тогоже в з~-й день.*

*Иже во святых отца нашего амвросиа, епископа медиоланскаго:*

*И преподобнаго отца нашего антониа, сийскаго чудотворца:*

*И преставление преподобнаго отца нашего нила, иже на езере селигере, на острове, зовомом столобное, новаго чудотворца.*

Службы их писаны по сей службе. *Аллилуиа, или тропарь.*

*На*
Господи, воззвах, *стихиры амвросиа, глас а~. Подобен:*
Небесных чинов:

Владычества престол украшая добродетельми, * от вдохновения божественна * священноначалие подобне приял еси: * темже верен строитель благодати * во обоих, амвросие, быв, * сугуб венец наследовал еси.

В воздержании и болезнех, и во бдениих мнозех, * и молитвах спротяженных, * душу и тело очистил еси, богомудре: * сосуд прочее избран явився Христу Богу, * апостолом равен явлься, * восприял еси дарования.

Благочестиваго царя, согрешивша иногда, * яко Давида нафан, дерзновением обличил еси, * амвросие всеблаженне, * сего яве отлучению подложил еси, * и покаянием наказав боголепно, * сочислил еси пастве твоей. (с. 98)

*Ины стихиры Богородицы, глас и подобен тойже:*

*(Аще Аллилуиа, сии стихиры поются прежде.)*

Жезлом твоего предстательства, * богородительнице чистая, * звериныя страсти окаянныя души моея отжени: * и отвсюду мирно к жизни мя управляющи: * святому стаду * избранных твоих овец причти.

Яко помощница ты еси безпомощных человеков, * яко надежда еси всех ненадежных, * решение, Богородице, в лютых, * и помощь мне буди, * грехов и бед, яко милостива, * избавляющи мя, пречистая.

Всегубительных страстей моих огнепальная стремления, росою божественною, * вольным одождением твоим угаси, Дево: * да и аз, якоже отроцы, * Бога, из тебе рожденнаго, благодарю, * и славлю и благословлю благодать твою, владычце.

*Слава, и ныне, Богородичен, глас и подобен тойже:*

Нравом гнилым поползся, ниц лежу, * и к твоей, Дево, притекаю тишине, * от бури сопротивныя * и искушений многообразных мя избави: * да пою твою благодать непрестанно, * Богородице Мати, приснодево.

*Крестобогородичен. Подобен: тойже.*

у креста предстоящи сына и Бога твоего, * и долготерпение того смотряющи, * глаголаше: плачущи, Мати чистая: * увы мне, чадо сладчайшее, * что сия страждеши неправедно, слове божий, * да спасеши человечество;

*На стиховне, октоиха. Тропарь, глас д~:*

Правило веры и образ кротости, воздержания учителя яви тя стаду твоему яже вещей истина. сего ради стяжал еси смирением высокая, нищетою богатая: отче амвросие, моли Христа Бога, спастися душам нашым. (с. 99)

*На утрени оба канона октоиха: И святаго канон на д~, егоже краегранесие:*
Всевеликаго амвросиа восхвалю.

*Творение иосифово.*

*Глас д~. Песнь а~. Ирмос:*

Моря чермную пучину, невлажными стопами, древний пешешествовав Исраиль, крестообразными моисеовыма рукама, амаликову силу в пустыни победил есть.

Божественными светолитии, преподобне, облистаемь, светлое и светоносное и святое твое успение благочестно чтущыя твоими молитвами просвети.

Слово божие премудрости тебе слово дарова, украшенное знанием истинным, иерарше амвросие, еретичествующих безсловесное отражая зломыслие.

ума твоего зрительное, пребогате, пред\ъочистив от страстныя мглы, приятно чистых блистаний всесвятаго духа соделал еси, всеблаженне.

Всемудрыми и священными твоими догматы ариемудрственную отгнав пагубу, яко пастырь, на злаце упасл еси православия, всемудре, словесныя твоя верою овцы.

*Богородичен:*

Безсеменно отчею волею, от божественнаго духа божия зачала еси сына, и плотию родила еси из отца безматерня, и нас ради из тебе без\ъотча.

*Песнь г~. Ирмос:*

Не мудростию, и силою, и богатством хвалимся, но тобою, отчею впостасною мудростию, Христе: несть бо свят, паче тебе, человеколюбче.

Величайшу благодать от Бога прием и силу, твоим чувственным прикосновением различныя страсти, отче амвросие, исцелял еси приходящих к тебе. (с. 100)

Научен, яко иерарх божественный, преподобне, всякое разумение писания, неведущым, отче амвросие, неудобопостижная яве уяснил еси.

Тебе, мудростию духовною сияющу, несмысленно приближитися дерзостно сквернейшую устремльшуюся скорейше умертвил еси божественным приглаголанием.

*Богородичен:*

Род человеческий обновила еси едина, рождши естества нашего содетеля же и Господа: темже тя славим, богорадованная.

*Седален, глас и~. Подобен:*
Премудрости:

Пророка илию ревнообразуя, и иоанна такожде крестителя, мужески обличил еси царя беззаконновавша, иерарше: престол божественне украсил еси, и чудес множеством мир обогатил еси. темже и божественными писании научен, верныя утвердил еси, и неверныя обратил еси, иерарше амвросие, моли Христа Бога, прегрешений оставление даровати празднующым любовию святую память твою.

*Слава, и ныне, Богородичен:*

Помышленьми поползохся лукавыми, во глубину впадох греховную, и стеня взываю ти от сердца, пречистая: на мне удиви богатую милость, и твоего милосердия неизмерную пучину, и щедрот твоих неизчетное богатство: и даждь ми покаяние, и прегрешений прощение, да любовию взываю тебе: моли Христа Бога, прегрешений оставление даровати ми: тя бо надежду имею раб твой.

*Крестобогородичен:*

Агнца и пастыря и избавителя агница зрящи на кресте, восклицаше плачущи, и горько рыдающи вопияше: мир убо радуется, приемляй тобою избавление, (с. 101) утроба же моя горит, зрящи твое распятие, еже терпиши за милосердие милости. долготерпеливе, Господи, милости бездно и источниче неисчерпаемый, умилосердися и даруй согрешений оставление верою поющым божественныя страсти твоя.

*Песнь д~. Ирмос:*

Любве ради, щедре, твоего образа, на кресте твоем стал еси, и растаяшася языцы: ты бо еси, человеколюбче, крепость моя и хваление.

Иерарх показался еси, помазався миром священства, совершая священники, всем спасительное даруя очищение.

Соблюл еси паству твою от всякаго вреда противных, блаженне, и ариеву лесть всю омрачил еси сиянием словес твоих.

Духа силою огражден, лукавыя отгоняеши злобы, всеблаженне, духи, не терпящыя твоего запрещения.

*Богородичен:*

Вся волею содетельствовавый содетельствуется хотя от чистых твоих кровей, спасая ведущыя тя, чистую Богоматерь.

*Песнь е~. Ирмос:*

Ты, Господи мой, свет в мир пришел еси, свет святый обращаяй из мрачна неведения, верою воспевающыя тя.

ум, сияющ светом невещественным, стяжав облистал еси врачеваний и чудес зари, амвросие блаженне.

Воздвигл еси тебе самаго, священное жилище духа, разорил еси храмы идольския, амвросие богодохновенне.

Величайших добродетелей светозарением сияюща, постыдешася царие тебе, и предела языка твоего не поколебаша.

*Богородичен:*

Хотением все мудре соделовая, хотя обновити человеки, Дево, в твою утробу вселися. (с. 102)

*Песнь з~. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

Рим твоя честная благохвалит исправления: яко бо звезда световидна, всюду лучы чудес твоих, иерарше, испустил еси, верно удивляемь.

утреневав ко Христу, тамо сущими светлостьми озарился еси богатно, и света наполнился еси божественнейшаго, и просвещаеши верно чтущыя тя всегда.

Тело и душу твою Богу освятив, и приятно соделал еси дарований, отче, твое сердце, непрестанно внемлющее сладкому желанию.

*Богородичен:*

Исцели души моея, Дево, язвы, осенением твоим божественным, и ум мой просвети, омраченный леностию и злобою врага борца.

*Кондак, глас г~. Подобен:*
Божественныя веры:

Божественными догматы облистая, помрачил еси ариеву прелесть, священнотаинниче и пастырю амвросие: чудодействуя же силою духа, страсти различныя яве исцелил еси, отче преподобне, Христа Бога моли, спастися душам нашым.

*Песнь з~. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Божественное вещание твоих догматов, отче всемудре, якоже молния, пройде всю землю: и чудес показаньми, яко свет облиста, яже во мраце сердца просвещающее.

Законоположением Cпаса ты последуя, отче, данный (с. 103) тебе талант, яко раб блажайший, тщательно умногосугубил еси, владычния сподобляемь радости.

Из\ъострив богословный твой ум, струи священных догматов, яко реку, испустил еси напояя верных исполнение, священнотаинниче отче амвросие.

*Богородичен:*

Се, Дево, во утробе твоей зачала еси слово, отцу собезначально: и плотию породила еси дарующее всем воззвание, сущым из адама падшым, всенепорочная.

*Песнь и~. Ирмос:*

Руце распростер даниил, львов зияния в рове затче: огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

умертвив уды и мертво плотское мудрование соделав, душу оживил еси, преподобне, и источник чудес источил еси умерщвленным от страстей, жизнь подающи вопиющым: благословите, вся дела господня, Господа.

уведел еси преставление, мудре, еже от телесе, божественным духом: пророчески бо сие сущым с тобою сказал еси, и радостно на небеса вопия востекл еси: благословите, вся дела господня, Господа.

Тело, и сердце, и ум пред\ъочистив от страстей смешения, огненосну лучу свыше приял еси духа, якоже божественнии ученицы вопия, амвросие: благословите, вся дела господня, Господа.

*Богородичен:*

Явилася еси превышши небес, Бога небеснаго порождши, земная, пречистая, небесным совокупльшаго, и познание свое всем подающаго, вопиющым: благословите, вся дела господня, Господа.

*Песнь ф~. Ирмос:*

Камень нерукосечный от несекомыя горы, тебе, Дево, (с. 104) краеугольный отсечеся, Христос, совокупивый разстоящаяся естества: тем, веселящеся, тя, Богородице, величаем.

Видел еси, во изступлении быв, вечныя святым, отче, лежащыя почести: к нимже прешел еси, восприем твоих трудов, славне, воздаяния, веселяся.

Яко грозд зрел, богомудре, в точилех горних достойно сокровищствовался еси, источая безсмертия вино, амвросие, и врачеваний дарования благочестно к тебе притекающым.

Тя, златозарный, отче, божественнаго духа светильник, свет благочестивых учений, и врачеваний лучу испущающ, и верныя просвещающ, велегласно ублажаем.

Днесветлую тя звезду церковь стяжавши, тмы избегает всякия, всеблаженне, льсти, и светлостьми священных твоих догматов озаряема, блажит тя.

*Богородичен:*

Глас тебе вопием, Дево, радостне архангелов: радуйся, проклятства разрешение, лютых всех, радуйся, избавление, земныя обожившая паче ума рождеством твоим.

*Служба преподобнаго антониа сийскаго.*

*На малей вечерни стихиры, глас а~. Подобен:*
Всехвальнии мученицы:

Желая улучити, антоние блаженне, небесную доброту, * земная вся преминул еси, * и яко безплотен подвизався в маловременней жизни сей, * мысленныя враги крепко победил еси и мужески, * имея пособие (с. 105) оружие непобедимое, * радуяся востекл еси к присножелаемому тебе блаженству. * темже молися, * даровати душам нашым * мир и велию милость.

Мирскаго пристрастия возгнушався, * сущая мира, яко не сущая, вменил еси, * и сего ради от всех упразднився, * безмолвно жити избрал еси, * несмутным умом и немятежным сердцем выну служа Богу: * отонудуже и сосуд святаго духа обрелся еси, * чистоты ради души твоея, * емуже молися, * помиловати душы нашя.

Божественныя радости и веселия духовнаго * исполнена явися светоносная твоя память, отче антоние: * отонудуже духовная твоя чада, * радостне сошедшеся, светло празднуем, * боголепну славу воздающе * прославляющему тя Богу, * ведущему прославляти святыя своя угодники, * емуже молися, * спасти душы нашя.

*Слава, глас и~:*

Приидите, отцы и братия, честное монашеское собрание, днесь обстояще всечестную раку любезнаго отца, благочестне лобзаем: и радостно поюще псаломская пения, во устех имуще духовная словеса, любовию принесем ему, яко воистинну монашескому удобрению и преподобных сожителю. и светло всепразднственная сотворяюще, сице рцем: радуйся, светильниче многосветлый, возводя ко Христу монахов множество: радуйся, похвало наша и утверждение, и всем верным благоутишное пристанище спасения, болящих целителю, антоние, всечестный отче наш, не остави нас сирых, но пребуди с нами чады твоими, якоже обещался еси: и не престай моляся пресвятей Троице, яко да милостива будет нам о гресех наших, и спасет душы нашя. (с. 106)

*И ныне, Богородичен:*
Владычце, приими молитвы раб твоих:

*На стиховне стихиры, глас в~. Подобен:*
Доме евфрафов:

Пищи райския насладитися возжелел еси, * гладом и жаждею истаил еси плоть твою, * и славою от Бога венчан быти восхотев, * земную славу преобидел еси: * от негоже и прославился еси, всеблаженне.

*Стих:*
Блажен муж, бояйся Господа, в заповедех его восхощет зело.

Любовию божиею укреплься, блаженне антоние, желание плоти умертвил еси: * душевное же око от помысленных прилог * свободно к Богу возвел еси, * и всего себе чиста * представил еси Богу.

*Стих:*
Честна пред Господем смерть преподобных его.

Светило великое явися нам днесь, * святая твоя память, преподобне антоние, * мир весь просвещающи зарями * изрядных чудес твоих, * любовию празднующым исцеления неоскудно подавающи.

*Слава, и ныне, Богородичен, глас и подобен тойже:*

Горнии тя лицы, * Богородице Дево, * поют с дольными, * славословяще непрестанно * рождество твое пречистое.

*Тропарь, глас а~:*

Желанием духовным распалився, и мятежи мирския отринув, ко единому же Богу любовию прилепился еси, и того вседушне взыскуя, во внутреннюю пустыню отшел еси, при водах вселився. идеже во слезах и трудех пребывая многолетное время, в терпении мнозем житие ангельское проходил еси, в наставлении божественнаго разума: и множество монахов собрал еси, мудре, ихже посещая не остави, антоние преподобне, отче наш, пресвятей Троице моляся от зол всяческих избавити и спасти душы нашя. (с. 107)

*Слава, и ныне, Богородичен:*
Гавриилу вещавшу:

*На велицей вечерни поем:*
Блажен муж, *а~-й антифон.*

*На Господи, воззвах, стихиры, глас з~. Подобен:*
Все отложше:

Вся оставил еси, * к небесным возложив ум твой, * Христа единаго в след ходити возлюбил еси. * сего ради безмолвно жити взыскал еси, * уклонився в пустыню, * в нейже подвизався, * житие ангельское притяжал еси, * к борению льстиваго постом и молитвами вооружив себе, * искушения многа претерпел еси, * и венцы нетленными обогатился еси. * благодать прием от Бога, * исцеляеши недуги различныя: * тем пресвятому духу, антоние преподобне, молися, * помиловатися душам нашым.

Весь освящен, * богоносец показался еси, * древняго человека совлекся с похотьми, * и во Христа воистинну облек себе, * духовную храмину нерукотворенную наздал еси, * положив основание добродетелей: * к высоте безстрастия достигл еси, * ума высокое смирением возвел еси Богу, * от негоже знания глубокое восприял еси, * проразумевати будущая, яко настоящая, * и ума сокровенная человеком пред\ъглаголати. * и ныне пресвятей Троице, блаженне, молися * о душах наших.

Зрети желая мысленную доброту, * чувственная вся преминул еси, * в слезах и воздыханиих живя дни своя, * огорчевал еси плоть твою всенощными бдении и частыми коленопреклонении. * и сего ради всяк вид добродетелей проходил еси, * немощная ополчения вражия обличив, * крепкодушным терпением, * многоболезненным страданием к неболезненным достигл еси, * идеже свет невечерний и ангел ликостояние. * (с. 108) с нимиже, преподобне, Христу со дерзновением молися * о спасении душ наших.

*Ины стихиры, глас д~. Подобен:*
Званный свыше:

Егда божественное рачение * найде на тя, пребогате, * тогда тяжесть мира от души твоея отринув, * ветрило ума яко легко к Богу вперил еси, * корабль твой направляя в тихое пристанище, * идеже и сподобился еси святаго образа монашескаго благоукрашения, * и тамо учителем твоим наставляемь, * образы благочестия сияя, * благими нравы украшаяся, * священства, яко сосуд избран, сподобился еси. * тем Христу Богу молися, * спасти и просветити душы нашя.

Егда любовь божия * двизашеся в сердцы твоем, преблаженне, * тогда мира сего суету * и прелестное мудрование в ничтоже вменил еси: * в пустыню преселився, * и в ней, яко безплотен, * добрым подвигом подвизався, * невидимых врагов ополчения * терпением твоим вся победил еси. * но емуже от юности твоея послужил еси, * Христу Богу молися, * спасти и просветити душы нашя.

Егда божественным мановением * показаннаго тебе в видении узрев, * крестным знамением вооружающа тебе, * тогда, преподобне антоние, * и ты, крестом вооружив себе, * вседушно Христу последовал еси, * и того любовию простираяся, * кротость и незлобие стяжал еси. * тем и кротких землю наследовал еси, * отонудуже источник целений проливаеши приходящым ти с верою, * пресвятей Троице моляся, * юже моли * спасти и просветити душы нашя.

*Слава, глас и~:*

Преподобне отче богоблаженне антоние, жестокое твое (с. 109) житие и труды, яже по Богу, в безмолвнем сем уединении, яко приято бысть Богу: тогда вседействием пресвятаго духа стезями правыми исправлял еси жизнь твою, имиже достигл еси обрести богоданен дар светолепный, священную мзду трудов твоих премудрое снискание, пречудный образ единосущныя Троицы: к нейже ходатайствы твоими молитвенными, душевным оком взирая к божеству трисветлому, зарями чудес, паче солнца, весь мир озарил еси, тму демонов далече прогоняя. днесь же, и по твоем преставлении Богу хотящу наипаче прославити тя, обильна исцеления источает с верою приходящым к цельбоносному твоему гробу, благоухание подая пресвятаго духа. темже, яко имея дерзновение, прилежно молися пресвятей Троице, церквам единомышление и православному народу нашему здравие неоскудное даровати, и на враги крепкое одоление и спасение испросити душам нашым.

*И ныне, Богородичен:*
Царь небесный за человеколюбие:

*Вход, прокимен дне, чтения г~, писаны сего месяца в е~ день.*

*На литии стихиры самогласны, глас в~:*

Стезею присноживотною присно ходити возжелел еси будущия ради оныя присноблаженныя славы: того ради, в пустынях пребывая, служил еси Богу, подобяся светилу оному, великому антонию: якоже бо он великий в пустынях египетских безмолвия ради вселися, такоже и ты, всеблаженне, душевнаго ради безмолвия, телесная чувства во внутренних пустынях сих неисходне затворил еси. но он убо древних святых отцев, в посте просиявших, отец и начальник бысть: ты же, преподобне, в последния роды сия (с. 110) возсиял еси богоугодным житием твоим, отец, и начальник быв монахом. емуже бо в житии сем наследник и ревнитель был еси, сице того и именование от дел прием, с нимже пресвятей Троице молися, спастися душам нашым.

Приидите, боголюбезное стадо, монашеское собрание, с празднолюбезными чинми Христианскаго множества богоименитых людей божиих, днесь восхвалим Христова рачителя, гражданина пустыннаго, монахом премудраго наставника, пустынников похвалу святолепную, божественныя песни принесем ему. сей бо ревность божественную в сердцы прием, мирскую прелесть всю оставив, Христу последова, труды постническими простираяся, демонския пагубы победи мужески, духа святаго оружии непобедимыми. темже, возшед на лествицу добродетелей, достиже кругов оных небесных, идеже богоначальным светом со ангельскими лики просвещаяся, молитвенник непрестанен бывает за душы нашя.

В тихое и небурное пристанище безмолвия вшед, во отходную пустыню боголюбезную, идеже с богом един безмолвствовал еси, тесным путем и прискорбным присношествовав, тамо житие ангельско проходил еси, неудобопокоривое плоти возразив воздержанием, научив сего повиноватися благому помыслу в хотения божия. темже свет безстрастия возсия тебе, в немже узрел еси присносущнаго света, Христа, Бога нашего. егоже непрестанно молити молимся, от всяких зол нас избавити, всечестное твое успение празднующыя, и спасти душы нашя.

*Слава, глас з~:*

Радуйтеся и веселитеся о Господе, богоизбранное стадо (с. 111) блаженное, духовная чада преподобнаго, яко таковаго светильника отца себе имуще, и чада нарекостеся, пресветлым житием своим весь мир озарившаго: егоже прослави Бог знамении же и чудесы своими преславными, обильна исцеления неоскудно дарующа приходящым к нему с верою. темже, обстояще всечестную раку его, молимся ему, глаголюще: о всеблаженне антоние, отче наш, непрестанно моли всесвятую Троицу, стадо твое спасти и верно чтущих пресвятую память твою, и труды твоя и терпения любочестне имеющих, яже за Христа под\ъял еси, яко да той милостив будет нам о гресех наших в день судный, и спасет душы нашя.

*И ныне, Богородичен:*
Творец и избавитель:

*На стиховне стихиры, глас е~. Подобен:*
Радуйся.

Радуйся, всесвященная главо, преподобне отче наш антоние, угодниче Христов присножеланный, вышних сил ревнителю и собеседниче ангелов. на земли бо, в плоти сый, безплотных житие проходил еси, подобяся тех житию же и нраву: с нимиже ныне в присноблаженнем свете пребывая, наслаждаяся зрений божественных, Христу Богу молися, мир вселенней даровати, и душам нашым велию милость.

*Стих:*
Честна пред Господем смерть преподобных его.

Радуйся, священный верше предобрый, преподобным и праведным совсельниче единонравный. тех бо житию последствовав, страстей играния, яко сечивом, креста знамением посекл еси, светом пресветлым, духом святым озаряемь, на свещнице добродетелей вся освещаеши, благочестия верше преизящный, украшенный (с. 112) даровании божественными. темже Христу Богу молися, даровати душам нашым мир и велию милость.

*Стих:*
Блажен муж, бояйся Господа, в заповедех его восхощет зело.

Радуйся, священный наш наставниче, главо предобрая, ученик твоих стадо избранное, ихже боголюбне в пустыни сей собрал еси мудре, о нихже труды и поты простирая, душу твою положил еси: не остави посещая, и о иже верою совершающих память твою святую, и любочестне почитающих всечестныя твоя мощи святыя, Христу молися, избавити всех нас всякаго гнева и томления, и спасение даровати душам нашым.

*Слава, глас и~:*

Пустыня, прежде неплодствующи, ныне же веселится, зрящи в себе стадо монахов, обстоящих всечестный гроб пречуднаго отца сего и духовно веселящихся, иже празднственная торжествуют, глаголющи: радуйся, светильниче пресветлый, иже, чудесы сияя, озаряеши душы верных. радуйся, отче всеблагий, умноживый чада в пустыни духовных желаний, о нихже, труды и поты полагая, душу твою предал еси Богу, емуже молися, святе антоние, о нас, чадах твоих, благочестне память твою празднующих, избавити от навет вражиих: яко да, добре скончавше жизнь свою, дерзновение получим в день страшнаго испытания.

*И ныне:*
Безневестная Дево:

*Тропарь, и Богородичен, писаны на малей вечерни.*
(с. 113)

*На утрени, на*
Бог Господь, *тропарь святаго, дважды. Слава, и ныне, Богородичен:*

*По а~-м стихословии, седален, глас и~:*

Многим воздержанием, преподобне, жизнь твою украсив, путь показал еси, ведущий в жизнь добродетели смирением: мира бо отвергся, и вся, яже в мире красная, преобидев, евангельским учением последовал еси: жестоким же житием плоть твою изнуряя, гордаго змия воздержанием убил еси. темже, на небесех водворяяся, трисолнечному божеству предстоиши, преподобне антоние, моли Христа Бога, согрешений оставление даровати чтущым любовию святую память твою.

*Дважды.*

*Слава, и ныне, Богородичен:*

Небесную дверь и кивот, пресвятую гору, светлый облак воспоим, неопалимую купину, словесный рай, евы воззвание, вселенныя всея великое сокровище, яко спасение в ней соделася миру и оставление древних согрешений. сего ради вопием ей: молися сыну твоему, прегрешений оставление даровати благочестно покланяющымся всесвятому рождеству твоему.

*По в~-м стихословии, седален, глас д~:*

*От*
юности взем твой крест, благочестно Христу последовал еси, увядив плотское мудрование воздержанием и победу взем на диавола, над страстьми телесными воцарился еси. темже и по кончине источаеши исцеления верою приходящым к чудотворному образу всесвятыя Троицы и к твоему цельбоносному гробу: антоние всечестне, испроси нам велию милость.

*Дважды.*
(с. 114)

*Слава, и ныне, Богородичен:*

Безневестная, чистая Богородице Дево, едина предстательнице верных и покров, бед и скорбей и лютых обстояний вся избави, иже на тя упование имущыя, отроковице, и душы нашя спаси божественными мольбами твоими.

*По полиелеи седален, глас и~:*

В пустыню, преблаженне, вселился еси, и в ней проходя жестокое жительство, якоже безплотен, жизнь исправляя, плоть твою умертвил еси, и поревновав антониа великаго изрядному жительству, Троицы служитель показался еси преизящный. темже к ревности тоя божественней лик монашествующих, славне, совокупил еси, богоносе отче наш антоние: моли Христа Бога, согрешений оставление даровати чтущым любовию святую память твою.

*Дважды.*

*Слава, и ныне, Богородичен:*

Яко Деву и едину в женах, тя, без семене рождшую Бога плотию, вси ублажаем, роди человечестии: огнь бо вселися в тя божества, и яко младенца, доиши зиждителя и Господа. тем ангельский и человеческий род достойно славим пресвятое рождество твое, и согласно вопием ти: моли Христа Бога, согрешений оставление даровати покланяющымся верою пресвятому рождеству твоему.

*Степенна, а~-й антифон д~-го гласа. Прокимен:*
Честна пред\ Господем смерть преподобных его. Всякое дыхание: *Стих:*
Хвалите Бога во святых его. *Евангелие матфеа, зачало м~г.*

*По н~-м псалме стихира, глас з~:*

Преблаженне отче наш антоние, егда к Богу во отшествии твоем отсюду боголюбезное собрание ученик твоих наказовал еси, яко отец чадолюбив, великую главизну соблюдати и исполнити божественных пророк и (с. 115) закона, глаголя: пребывайте, чада, в совершении духовнаго вашего исполнения, любовь имети им к Богу и ближнему, и елика сила, подвизатися на общаго врага, внимающым своему спасению, да получат будущее присноблаженствие. но убо, всеблаженне, не престай моляся пресвятей Троице, и нас, чтущих тя, сохранити в любви тоя, яко да получим от нея великую милость.

*Канон Богородице со ирмосом на з~. И святаго два канона на и~.*

*Первый канон:*

*Глас в~. Песнь а~. Ирмос:*

Грядите, людие, поим песнь Христу Богу, раздельшему море, и наставльшему люди, яже изведе из работы египетския, яко прославися.

О Троице всемилосердая, Боже преблагий, отче, и сыне, и святый душе, трисвятое естество, немудрых наказателю! подаждь просвещение моему неразумию, песнь воспети твоему служителю, в наставлении божественнаго твоего просвещения.

*От*
матерня чрева прилепился еси к Богу, преподобне, сего ради жизнь сию в ничтоже вменив, крест Господень из юности твоея возжелел еси носити, и вся земная возненавидев, в небесная присноблаженствия взирал еси.

Дивно житие твое, блаженне, купно же и смирение, еже от юности стяжал еси. и сего ради от всего мира отлучив себе, и ангельским образом облекся, был еси монах предивен, цветя в добродетелех.

*Богородичен:*

Воплощся из пречистых ложесн твоих, Дево всечистая, божие слово, всем из\ъясни богоразумия любовь: человеческое торжество лику ангельскому совокупив, в небесная возведе. (с. 116)

*Другий канон преподобному.*

*Глас и~. Ирмос:*

Колесницегонителя фараоня погрузи, чудотворяй иногда моисейский жезл, крестообразно поразив, и разделив море, Исраиля же беглеца, пешеходца спасе, песнь Богови воспевающа.

Весь вседержителю Богу возложив себе, богомудре, и к тому желанием и любовию ум твой вперив: того ради безмолвная и уединенная места возлюбил еси, да со Христом пребывая, жизнь вечную наследиши.

упованием на Бога всеблагаго укрепляемь, блаженне антоние, к будущым благим простирался еси, и твоей плоти немилостив, отче, был еси.

Лукавый враг, опасно ведый яко хощет тобою изгнан быти от места сего святаго, сего ради неправедныя человеки воздвизает на тя: но сии убо, ничтоже сотворше, вспять бежаша, лукавый же побежден бысть оружием молитв твоих: Бог бо снабдеваше тя.

*Богородичен:*

Неискусомужно Христа родила еси, суща по нам нас ради, непременна естеством, пречистая, и невращна во обоих пребывша. егоже моли непрестанно, грехов моих даровати и напастей избавление.

*Катавасиа:*
Христос раждается:

*Песнь г~. Ирмос:*

Процвела есть пустыня, яко крин, Господи, языческая неплодящая церковь, пришествием твоим, в нейже утвердися мое сердце.

Велико к Богу дерзновение стяжал еси, преподобне, присносущныя Троицы святому образу, стяжании трудов твоих, благодать испроси пресвятаго духа: егоже из пламене преславно изыти сотворил еси молитвами твоими. (с. 117)

В начале основание добродетелей, блаженне, положил еси в души твоей страх божий, и на сем основании наздал еси чистыя добродетели сохранением божиих заповедей. и сего ради вселился еси в вечная благая, яже уготова Бог боящымся его.

Временных и дольных возгнушався, высокая присно пребывающая возлюбил еси, божественным рачением распалая благолюбивую твою душу, и того сотворив живущаго Бога волю, восприял еси благая небесная.

*Богородичен:*

Сказуя иногда сокровенное таинство, отроковице, тебе древле гавриил, зовяше: радуйся, божия палато, в нюже вселився, обожи вся человеки, яко милосерд.

*Ин. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

утвердив твоя помышления, блаженне, упованием на Бога, вражиих наветов никакоже убояся, но мысленных рек стремления, к душевней твоей храмине приражающаяся, возразил еси о камень терпения.

Желая, преподобне, насыщатися приснопребывающия сладости, былии саморасленными трилетное время проводил еси жизни твоея: темже и ныне получил еси трапезу ону негибнущия яди, но присно пребывающия в жизни вечней.

Во ум прием царствия небеснаго вечное наслаждение, земная вся пренебрегл еси: и сего ради скорбная нашествия многа, и изгнания в жизни сей претерпел еси, но от всех сих свободи тя тебе жизнь вечную даровавый.

*Богородичен:*

Твою помощь подаждь ми, рабу твоему (с. 118) недостойному, Дево владычце, и вразумивши божественное сие начинание, сотвори от недостойнаго достойная, и избави бед и скорбей и прегрешений многих, яко рождши всех избавление.

*Седален, глас г~:*

Многомятежие мира и непостоянную суету, яко прах, вменив, к премирным возвел еси ум твой, затвором безмолвия воздержав телесная чувства, и стяжав жизнь ангельску, Богу угодил еси, демонов пагубник, страстей искоренитель, человеков спаситель неложен был еси. темже и нас от тлетворных страстей избави, молимся, твою память присно в песнех почитающих, блаженне антоние, отче наш.

*Дважды.*

*Слава, и ныне, Богородичен:*

Яко невозделанная, Дево, лоза, краснейший грозд прозябла еси, источающ нам вино спасения, всех веселящее душы же и телеса. темже яко вину тя добрых блажаще, присно со ангелом вопием ти: радуйся, обрадованная.

*Песнь д~. Ирмос:*

Пою тя, слухом бо, Господи, услышах и ужасохся: до мене бо идеши, мене ищя заблуждшаго. тем многое твое снизхождение, еже на мя, прославляю, многомилостиве.

Коль благо положил еси во уме твоем, еже прилеплятися Богу нашему: сего ради оставив вся, на земли сущая, ум твой вседушно возложил еси к небесным обителем, в безмолвии мнозе препровождал жизнь твою: да никогдаже отторгнешися сладчайшаго твоего Иисуса.

Смерть, паче всего жития сего, избрал еси, да Христу жити будеши, сего ради в мертвость повседневную вдаялся еси, труды постническими умерщвлял еси вся уды своя, истнив плоть свою посты многими. (с. 119)

Поминаяй, преподобне, последний день жизни сея, пришельца вменял еси себе в мире сем быти, на всяк день готовился еси ко исхождению, благими делы украшая душу твою, ожидая пришествия Владыки твоего.

*Богородичен:*

Боговидением просвещся пророк, явленно зрит гору божию благословенную, земным украшение, небесным славословие боголепное, едину всепетую.

*Ин. Ирмос:*

услышах, Господи, смотрения твоего таинство, разумех дела твоя, и прославих твое божество.

Потоки слезными пустыни напоил еси, блаженне, семя трудов твоих сея в них. темже и сторичный плод радостне пожал еси, вопия: слава силе твоей, Господи.

Стенанием сердца и умилением мнозем жития поприще прешед, мудре, и в страну безстрастия пресели себе, в нейже свет прием в сердцы твоем, непрестанно веселишися, неизреченнаго света Христа наслаждаяся.

Моляся не престай, отче, о стаде твоем, егоже многими труды и поты стяжал еси, избавления прося злых обстояний и скорбей всяческих: да тя вси, яко отца чадолюбива, непрестанно воспеваем.

*Богородичен:*

Корень из чресл царских, царь всех, яко сущу возлюбив, и вышшу херувим и серафим показа, весь, Богородице, вселися в тя.

*Песнь е~. Ирмос:*

Ходатай Богу и человеком был еси, Христе Боже: тобою бо, Владыко, к светоначальнику отцу твоему, от нощи неведения приведение имамы.

Яко древо благорасленно, при исходищах многих (с. 120) вод насажден быв, отче, ветви добродетелей многи израстил еси, под сень твою вся приемля, хотящыя спасения.

Пучиною слез твоих море греховное потопил еси, погружая ум свой во глубину видений божественных, идеже сокровенных таин ясно зритель быв, прорекл еси комуждо напоследок хотящая быти им.

Молитвенник яко тепл в жизни сей пресвятей Троице был еси, блаженне, ходатайствы твоими здравие всем подавая нескудное. тем и ныне паче в молитву предлагаем тя, просяще тобою прияти милости и грехов оставления.

*Богородичен:*

Моих прегрешений пленицу, владычце, расторгни, твоего сына и Бога молящи, и томящий грех, приснодево, низложи: яко да пою тя всегда, всенепорочная, тобою спасаемь.

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго. но обрати мя, и к свету заповедей твоих пути моя направи, молюся.

Пищи малоприятием скудным зело желание плоти обуздал еси, во всенощных же славословиих божественных словес души словесное непорочно Богу соблюл еси.

Царство небесное стяжав нищетою самовольною, отонудуже источаеши обильная дарования духовных исцелений верно почитающым всесвятую твою память.

Свещу твою духовную, чистоты светило вжегл еси, блаженне, елеем милости напояя непрестанно. тем достигл еси чертога небеснаго, идеже есть жених он, егоже измлада возжелел еси.

*Богородичен:*

Храм явилася еси честен, Дево Мати Марие, (с. 121) всяческая всесильно и премудро составльшаго Христа, и очистивша и носяща: егоже нам милостива сотвори матерними твоими мольбами.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Честное тело твое, преподобне, многа исцеления, яко источник присно кипящь, источает верою приходящым к чудотворному образу всесвятыя Троицы и к цельбоносному твоему гробу.

Непрестанными твоими к Богу, отче, молитвами, кругов небесных достигл еси, идеже есть свет неизреченный и наслаждение праведных, с нимиже предстоиши Троице всех Богу, отонудными светлостьми просвещаяся.

Антоние преподобне, аще и напоследок лет от земли, яко солнце, возсиял еси, но древних отец, прежде тебе бывших, чести и дара от Бога сподобился еси: будут бо, рече Господь, последни первии.

*Богородичен:*

Возсия из тебе мысленное солнце, и светлыя лучи своего божества всем простре, Богородице владычце: тем тя вси непрестанными пении величаем.

*Ин. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

В пустынях, яко птичищь, возгнездился еси, преподобне, от всех хотя единому Богу единствовати: но, яко на свещнице, яве быша всем твоя исправления, Богу тя прославляющу.

Нощь тебе, яко день, блаженне, вменяшеся, и день, (с. 122) яко нощь. не дал еси покоя телеси твоему, ни сна очесем, ни веждом дремания, дондеже достигл еси покоя небеснаго.

Сон и сень житие сие, преподобне вменил еси, тем, и на ничтоже обращался еси сущих в нем: но все твое помышление и душу к будущым простерл еси, идеже с преподобными всеми ныне веселишися.

*Богородичен:*

Расторгни моих прегрешений рукописание, одержащих мя печалей и страстей разрешение дарующи, и соблюдающи выну невреждена, владычце.

*Кондак, глас и~. Подобен:*
Взбранной:

*От*
юности, преподобне, плоть твою в постех и молитвах истончил еси, и крест твой взем, Христу последовал еси. темже и к вышним течение радостно совершил еси, идеже со всеми святыми святей Троице предстоиши: и ныне стадо твое посещая, поминай чтущих пресвятую память твою, да вси благодарне вопием ти: радуйся, богомудре антоние, наставниче пустынный.

*Икос:*

Евангельскаго гласа ревнитель блаженне, обрелся еси, вся бо земная вменив уметы, Христов воследователь в жизни сей изящен был еси, от негоже и разумом обогатився дарований божественных, вразуми ны вещати тебе сицевая: радуйся, богоносе, небесный человече, земный ангеле: радуйся, чистый доме пресвятаго духа: радуйся, яко в жизни сей служитель пресвятыя Троицы был еси: радуйся, яко молитвами твоими обитель твою избавил еси невредну от огненнаго возгорения: радуйся, яко пустыню слезами напоив, многоплодну сотворил еси: радуйся, яко всенощными божественными песнопении сию (с. 123) просветил еси: радуйся, яко в ней семя божественное многотрудно всеял еси, егоже уплоди Бог во много: радуйся, яко в той ученик стада собрав, страху божию наказал еси: радуйся, яко молитвами твоими нечистии дуси от человек отгоними бывают: радуйся, яко непрестанно молишися пресвятей Троице о совершающих благочестно память твою, еже соблюстися от враг ненаветным, да зовем ти: радуйся, богомудре антоние, пустынный наставниче.

*Песнь з~. Ирмос:*

Богопротивное веление беззаконнующаго мучителя высок пламень вознесло есть. Христос же простре богочестивым отроком росу духовную, сый благословен и препрославлен.

Смирен нрав и обычай кроток имев, блаженне, кроткому пастырю Христу, яко овча незлобиво, усердно последовал еси. емуже непрестанно поеши со избранными всеми: отец наших Боже, благословен еси.

Желая насладитися небеснаго хлеба, Христа, егоже ядый никогдаже умрет, алчбою и жаждею томил еси плоть твою: егоже ныне, отче антоние, насыщаяся, и нам причастником быти онаго молися.

Светило мира в последнем роде сем Господь сотвори тя, отче, чувственным очесем и душевным тобою дарует прозрение. того моли просветити ны светом заповедей божественных, поющыя: отец наших Боже, благословен еси.

*Богородичен:*

Обветшавшыя ны горьким древле древа вкушением, и падшыя преступлением, пречистая, обновила еси, зиждителя, рождши, слово впостасное, Дево Мати, владычце.

*Ин. Ирмос:*

*От*
иудеи дошедше, отроцы в вавилоне иногда, верою (с. 124) троическою пламень пещный попраша, поюще: отцев Боже, благословен еси.

Яко высок ум, преподобне, от земных всех к Богу имея, высок в добродетелех обрелся еси, и к вышним течение твое исправив, славиши с ними непрестанными гласы пресвятую Троицу: отец наших Боже, благословен еси.

Нищыя милуя, алчущыя питал еси, жаждущыя напаял еси. тем прия тебе в вечныя кровы, тебе ради в нищих бывый. емуже поеши: отец наших Боже, благословен еси.

Не устраши тебе, блаженне, долгота летняя, ни пустынное озлобление, ни в потребных скудость, ни разбойник нашествие: но едино пред очима имея, еже Христа ради смерть прияти в пустыни сей, да Христу жити будеши.

*Богородичен:*

украсилася еси девства добротами, и евы покрыла еси студ злообразный, Христа рождшая, одеяние безсмертия дарующаго тебе чтущым.

*Песнь и~. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте дела, яко Господа, и превозносите во вся веки.

Светоносная благодать и исцелений дарования дашася от Бога всей стране нашей, преподобне, чудотворный образ единосущныя Троицы и твоя мощи святыя. емуже покланяющеся, тя почитаем.

Яко шипок сладкоуханный, отче антоние, гроб твой миру обретеся. к немуже вси приходящии духовное благовоние в сердцах своих от него об\ъемлют благопотребное зело. (с. 125)

Всем всяк, блаженне, благочестне предложил еси себе: овем убо избавление подая от всяких злых обстояний, овем же от недуг здравие неоскудное, овем же спасение предлагая, хотящым монашеское пребывание.

*Богородичен:*

умертви, Богородице, многокозненнаго врага, всю тварь прежде тлею умертвившаго: ныне же тобою мертвии на жизнь взыдохом: родила бо еси воистинну жизнь Бога всех.

*Ин. Ирмос:*

Царя небеснаго, егоже поют вои ангельстии, хвалите и превозносите во вся веки.

Аще и зайде под землю тело твое, но, яко солнце, днесь возсия, вся освещающее, хвалящыя Христа во веки.

Многосветлое жития твоего, богоблаженне антоние, просвещает душевныя очи, и исправляет стопы к добродетели хвалящих Христа во веки.

По смерти явлением твоим яко прокаженнаго очистил еси, тако, блаженне, и мене, уязвленна грехом, молитв твоих вссопом очисти, поюща Христа во веки.

*Богородичен:*

На тя надежду возложих, Мати приснодево, спасения моего, и тя предстательницу имею жизни моея, поя Христа во веки.

*Песнь ф~. Ирмос:*

Безначальна родителя сын, Бог и Господь, воплощся от Девы, нам явися, омраченная просветити, собрати расточенная. тем всепетую Богородицу величаем.

Тесным и прискорбным на земли шествовав путем, пространства небеснаго радостне достигл еси: идеже зриши ясне пресвятую Троицу со ангельскими лики.

Яко злато, искушено в горниле терпения, явился еси, блаженне, без всякаго злобы примеса: и того (с. 126) ради высоту достиг добродетелей, восприял еси пресвятаго духа озарение.

Честна воистинну смерть твоя, преподобне: аще бо и преставился еси от нас, но духом неотступно с нами пребываеши, верно почитающими тя.

*Богородичен:*

Вся сотворшаго матеролепно в твоих недрех носивши, марие Дево, от руки мя избави борца, яко, да спасаемь тобою, твоя хвалю величия.

*Ин. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

Единаго лета ко осмидесятим в течении твоем не доскончав, блаженне, вышнее царствие восприял еси, со Христом царствуя во веки.

Оставив земную славу, к небесней взялся еси любовию, и яко ангел, в жизни сей Богу послужив, к премирным духовом преставился еси, божественным тамо светом просвещаяся.

Руки, антоние святе, к пресвятей Троице на мольбу простри, милостивное прося, иже с любовию пение ти сие принесшым: и избави всех напастей и бед верою совершающих память твою святую.

*Богородичен:*

Пение с песнию и хваление, исплетенное от болезненны души, принесох со страхом тебе, рождшей Христа, естеством суща Бога: егоже молящи, Богородице, благоприятна сотвори моления наша, и молитвами твоими соблюди люди твоя.

*Светилен.*

Твое успение в песнех празднующих посещай (с. 127) молитвами твоими, оставление прося греховных соблазн и избавити всех от различных напастей: да вси тя прославляем, блаженне антоние.

*Дважды.*

*Слава, и ныне, Богородичен:*

С богом упование на тя, пречистая, возложихом, из тебе прошедшему распятому Христу, твоими к нему мольбами невредны даже до конца сохрани ны.

*На хвалитех стихиры на д~, глас и~. Подобен: О*
преславнаго чудесе!

Преподобне отче антоние, * ты от юности Христу последовати возлюбив, * вся, яже на земли, мудрования отринув, * постническими труды Богу угодил еси, * слабое помысла повинуя духу. * и ныне на небесех со святыми всеми Троице предстоиши, * божественныя дары от нея приемля: * юже моли, блаженне, * о иже верою пресвятую твою память почитающих.

*Дважды.*

Преподобне отче антоние, * ты струями слез твоих пустыню безплодную напоил еси, * и в ней плоды преподобия и правды израстил еси: * и сего ради всыновления дар прияти от Бога сподобился еси, * святым духом просвещаемь, * сокровенных таин ясно зритель обрелся еси, сбытия последних времен * сказатель неложен быв. * темже молися, спасти душы нашя.

Преподобне отче, блаженне антоние, * иго Христово на рамо твое взем, * добродетели верх усердно достигл еси, * на немже утверждена любовию Господа узрел еси, * восход тебе к небесным обителем исправляюща. * емуже предстоиши с преподобными всеми, * моляся спасти благочестне верующыя в пресвятую Троицу, * и любочестне почитающыя * честныя мощи твоя трудолюбезныя.

*Слава, глас з~:*

Радуйся, пустыне святая и боголюбезная, израстившая (с. 128) отца сего досточуднаго, и воспитавшая саморасленными своими былии, егоже житием освятивши ложесна своя, небурное пристанище всем верным обретеся: той бо прослави Бога добродетельным житием своим, в жизни сей верно послужив ему. сего ради и Бог прослави того чудесы своими богодарованными, обильна исцеления подавает приходящым с верою к цельбоносному святому его гробу. темже и мы, обстояще всечестную раку его, со страхом покланяющеся, благочестне целуем святый образ священнолепнаго его подобия, и любезно вопием к нему: о всеблаженне отче наш антоние! молися неотступно пресвятей Троице, воинству даровати на враги пособие и крепкое одоление и Христоименитыя люди от зол спасти всяческих, и душам нашым испроси мир и велию милость.

*И ныне:*
Богородице, ты еси лоза:

*Славословие великое, и отпуст. На литургии, Блаженна, песнь г~-я и з~-я. Прокимен:*
Честна пред\ Господем смерть преподобных его. *Апостол к галатом, зачало сг~и. Евангелие матфеа зачало и~. Причастен:*
В память вечную.

*Служба преподобнаго отца нашего нила, иже на езере селигере, на острове зовомом столобное, новаго чудотворца.*

*На малей вечерни стихиры, глас а~. Подобен:*
Небесных чинов:

Наста, богоносе, солнца светлейший твой праздник, озаряет приходящыя к тебе верою, и безсмертием (с. 129) облагоухает, и душам источает исцеление, ниле преподобне, молитвенниче о душах наших.

*Дважды.*

Чувственныя страсти телесныя укротив воздержания броздами, чудодейственниче ниле, и ревность безплотных во плоти показав, вся плотская желания духови повинул еси. тем ныне в небесных селениих водворяяся, моли о душах наших.

Блаженне ниле, основание положив добродетелей, и ветхаго человека совлекся с похотьми, во Христа облеклся еси воистинну. тем и победил еси, преподобне, многая врагов ополчения, наставник монахом быв, моли спастися душам нашым.

*Слава, глас и~:*

Преподобне и богоносе отче наш ниле, ты усердно в пустыни подвизался еси, любве ради Господа своего, и воздаяния ради, еже со всеми святыми будущих его благ, и житием своим постническим, яко ангел на земли, человеки удивил еси: бесы же и всю силу их устрашил еси, и востающыя на тя злотворцы, немилостивыя разбойники помощию божиею посрамил еси. и ныне, преподобне угодниче Христов, отче наш ниле, моли о нас всемилостиваго Бога, подати мир мирови, и душам нашым велию милость.

*И ныне, Богородичен:*

*На стиховне стихиры, глас в~. Подобен:*
Доме евфрафов:

Дом и селение отцу безначальному был еси, преподобне ниле, отче наш, того моли подати мир церкви его, и душам нашым велию милость.

*Стих:*
Честна пред Господем смерть преподобных его.

Дом и обитель безначальнаго отца единородному сыну был еси, преподобне ниле, отче наш. того моли душам нашым подати велию милость. (с. 130)

*Стих:*
Блажен муж, бояйся Господа, в заповедех его восхощет зело.

Дом и жилище духу пресвятому был еси, преподобне ниле, отче наш. того моли, подати мир всему православию и душам нашым велию милость.

*Слава, подобен тойже:*

Дом и пребывание пресвятей и безначальней Троице был еси, преподобне ниле, отче наш. юже моли, мир обители твоей подати, и душам нашым велию милость.

*И ныне, Богородичен. Подобен: тойже.*

Дом и храм прекрасен воздвижен во обители твоей, преподобне, в похвалу и славу пресвятей Богородице Марии. юже моли, преподобне отче наш ниле, подати душам нашым велию милость.

*Тропарь, глас д~:*

Яко светильник всесветел, явился еси во острове селигера езера, преподобне отче ниле: ты бо крест Христов от юности своея на рамо взем, усердно тому последовал еси, чистотою Богови приближився, отонудуже и чудес дарованием обогатился еси. тем и мы, притекающе к раце мощей твоих, умильно глаголем: отче преподобне, моли Христа Бога, спастися душам нашым.

*Слава, и ныне, Богородичен:*
Еже от века утаенное:

*На велицей вечерни поем,*
Блажен муж: *а~-й антифон.*

*На*
Господи, воззвах, *стихиры, на и~, глас д~. Подобен:*
Яко добля:

В пустыню достигл еси, преблагим богом наставляемь, преподобне отче ниле, яко древо при водах насажден, день и нощь поучаяся в законе господни, плоды воздержания принесл еси всесвятей Троице: юже, преподобне, моли верою притекающым к раце мощей твоих (с. 131) благодать исцеления даровати, и спасти и просветити душы нашя.

В пустыню вселився, преблагим Христом богом наставляемь, преподобне отче ниле, в нейже яко древо при водах насадився, и в законе господни поучився день и нощь, плоды духовныя принесл еси Христу Богу. егоже моли о притекающих с верою к раце мощей твоих, благодать исцелений даровати, и спасти и просветити душы нашя.

В пустыню водворился еси благодатию Христа Бога, преблаженне отче ниле, в нейже яко лоза благоплодная при водах насажден еси, плоды Христу Богу принося, и к жизни вечней наставляя верою празднующих честную память твою: моли Христа Бога от тли и бед избавитися нам, и спасти и просветити душы нашя.

*Слава, глас и~:*

Преподобне отче ниле, ты в законе господни день и нощь поучився, достоин быв древа животнаго ветвь быти, и плод твой страданьми и венцы процвете, дерзновение имея к подвигоположнику Христу Богу, проси и нам очищения грехов и велия милости.

*И ныне, Богородичен:*
Царь небесный:

*Вход, прокимен дне, и чтения г~ преподобническая, писаны сего месяца в е~ день. На литии стихиры, глас и~:*

Радуйся, светильниче пресветлый, преподобне и богоносе отче наш ниле: ты на земли, яко безплотен, пожил еси, постом и молитвою Бога себе милостива сотворил еси, и дар от него прозрения и пророчества приял еси, и по преставлении чудеса от святых мощей твоих, яко от источника, преиз\ъобильно источаются, и с верою приходящии, различными недуги одержимии, исцелеваются. (с. 132) и ныне, преподобне отче наш ниле, моли о нас Христа Бога, подати мир мирови и душам нашым велию милость.

Радуйся, российския земли светило незаходимое, преподобне отче наш ниле: ты в пустыни тринадесять лет, Господа ради своего, терпеливо подвизался еси, и плотския страсти воздержанием своим умертвил еси, и в ней, много пострадав от начальника злобы, губителя врага, с ним мужественно брался еси, и помощию божиею, и своею к Богу теплою верою, все его злокознство, яко паучину, до конца расторгнул еси, и посрамил еси всесильною помощию пречистыя Богородицы пришедшыя на тя злыя разбойники: и ныне, преподобне отче наш ниле, не престай о нас моля Христа Бога, даровати мир миру, и душам нашым велию милость.

Радуйся, преподобне отче наш ниле, ты на остров столобное, яко на облак, радуяся возшел еси, и на нем молитвою и постом, чистотою и благоговением, смирением и беззлобием, и всеми добродетельми, яко ангел, подвизался еси во временней сей жизни: двадесять бо и седмь лет препроводил еси, совершая заповеди господни, и устрояя себе на небесех палаты нерукотворены и вечны, о нихже речено бысть: ихже око не виде, и ухо не слыша, и на сердце человеку не взыдоша, яже уготова Бог любящым его: аможе и преселился еси к вечным обителем онем, и прият тя Господь с праведными, ихже житию последовал еси. рака же и святыя мощи твоя, яко море, с верою приходящым неоскудно исцеления изливают, и мнози многия и различныя цельбы приемлют: слепии прозирают, глусии слышат, слукия исправляются, прокаженнии очищаются, немии благоглаголиви бывают, беси же от (с. 133) человек молитвами твоими отбегают. и ныне, преподобне отче наш ниле, не престай моляся Христу Богу о стаде и о обители своей, и душам нашым подати мир и велию милость.

*Слава, глас и~:*

Что ти принесем, преподобне, яко неоскудно изливаеши требующым благодать; ибо тело твое, отче, чистоты жилище показася. тем и, посещением святаго духа озарившеся, нетленно в наше благословение соблюдается, благодатных лучь сияний исполнено, ихже бесове не терпят зрети, далече отбегают, данныя ти благодати трепещут: ихже от душ наших и телес отжени, молимся, и ненаветны нас присно соблюди от тех лаяния твоими молитвами.

*И ныне, Богородичен:*
Радуйся, вселенныя похвало:

*На стиховне стихиры, глас и~. Подобен: О*
преславнаго чудесе!

Преподобне и богоносе, отче наш ниле, ты от юности отверглся еси мира и сродник своих, и приял еси образ ангельский иноческаго жития во обители святаго апостола и евангелиста иоанна богослова, и преподобнаго отца нашего саввы, иже в крипцах, и в ней подвизався смирением и послушанием, яко добрый воин Христов: того о нас моли, преподобне, со святыми сими, подати грехов оставление и душам нашым велию милость.

*Стих:*
Честна пред Господем смерть преподобных его.

Преподобне и равноангельне отче наш ниле, ты от юности Христа возлюбив, и легкое иго его на ся восприял еси, и невозвратным помыслом последовал еси стопам Владыки своего, и приял еси от него трудом своим воздаяния, еже с ним пребывание, и со ангелы ликование, и со всеми святыми радование: того моли о (с. 134) нас, преподобне, подати грехов прощение, и душам нашым велию милость.

*Стих:*
Блажен муж, бояйся Господа, в заповедех его восхощет зело.

Преподобне и богомудре отче наш ниле, ты Христа ради от юности в пустыню вселился еси, и в ней, яко безплотен, на страсти плотския подвизался еси постом и молитвою, и святым смирением, и начальника злобы врага с коварствы его до конца низложил еси, и ныне, преподобне, предстоя у престола всех царя, молися о почитающих священную и многорадостную память твою, подати грехов оставление и душам нашым велию милость.

*Слава, глас тойже:*

Монахов множества наставника тя почитаем, отче наш ниле: твоею бо стезею воистинну право ходити познахом. блажен еси, Христу работав, и вражию обличил еси силу, ангелов собеседниче, преподобных сопричастниче и праведных: с нимиже молися Господу, помиловатися душам нашым.

*И ныне, Богородичен:*
Безневестная Дево:

*На благословении хлебов, тропарь святаго, дважды.*

*Писан на малей вечерни, и*
Богородице Дево: *единожды.*

*На утрени, на*
Бог Господь, *тропарь преподобному, дважды. Слава, и ныне, Богородичен:*

*По а~-м стихословии, седален, глас д~. Подобен:*
Скоро предвари:

Званию Господа своего последовал еси, мир оставив, и вся, яже в мире, красования, преблаженне ниле, претерпел еси усердно пустынное озлобление, полки же бесовския победил еси мужески: темже память твою присно восхваляем песньми верно.

*Дважды.*
(с. 135)

*Слава, и ныне, Богородичен:*

Обновила еси, чистая, божественным рождеством твоим истлевшее страстьми земнородных существо, и возставила еси от смерти к жизни нетления. темже тя по долгу блажим вси, Дево препрославленная, якоже прорекла еси.

*По в~-м стихословии, седален, глас е~. Подобен:*
Собезначальное слово:

Постника господня песньми почтим, яко умертвивша вся прилоги страстей воздержанием твердым и крепким терпением воистинну, и посрамивша зело сопротивнаго всю гордыню, и ныне молящася Господеви помиловатися душам нашым.

*Дважды.*

*Слава, и ныне, Богородичен:*

Страшно чудо зачатия, и несказанен образ рождества в тебе познася, чистая приснодево, ужасает ми ум, и удивляет помышления: слава твоя, Богородице, всем простреся на спасение душ наших.

*По полиелеи седален, глас а~. Подобен:*
Гроб твой, Cпасе:

Погребл еси страстей все востание умерщвлением плоти, священный отче, жизнь безконечную по смерти приял еси: темже днесь Христова церковь празднует твою досточудную память, преподобным украшение.

*Дважды.*

*Слава, и ныне, Богородичен:*

Настави нас на путь покаяния, уклоняющихся присно к безпутиям зол, и преблагаго Бога прогневающих, неискусобрачная благословенная Марие, прибежище отчаянных человеков, божие селение.

*Степенна, а~-й антифон д~-го гласа. Прокимен, глас д~.*
Честна пред Господем: *Стих:*
Что воздам Господеви о всех: Всякое дыхание. *Евангелие от матфеа, зачало м~г.*
(с. 136)

*По н~-м псалме, стихира, глас и~:*

Преподобне отче ниле, мира красоты и пищи сладостныя возненавидев, иноческое житие паче возлюбил еси, и ангелом собеседник быв, светильник многосветлый явился еси чудесми, яко солнце сияя. тем всех нас поминай, совершающих священную память твою: мы бо чада твоя и овцы словесных ти учений, и тя на помощь призываем, просяще тобою прияти мир и велию милость.

*Канон Богородицы, со ирмосом, на з~, и святому един канон, на и~.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя? и воспою радуяся тоя чудеса.

Смирился еси Христа ради, отче ниле, и крест взем, отечества и сродник бегл еси: отнюдуже в пустыню вшед, и в ней трудолюбно подвизался еси, преподобне.

*От*
юности своея, отче ниле, ум к Богу вперив, и тленными нетленная, яко добрый купец, искупил еси: темже, ныне сошедшеся, память твою почитаем.

Христовым рачением, отче ниле, паче огня распалаемь, настоящая, яко ничтоже сущи, презрел еси: и того ради в покоище вселися, идеже праведных душы веселятся.

*Богородичен:*

Боляща исцели душею же и телом, владычце, раба твоего, блаженнаго нила молением: тебе бо предстательницу вси сущии в печалех стяжахом, яко рождшую спасение наше.

*Катавасиа:*
Христос раждается:

*Песнь г~. Ирмос:*

Твоя песнословцы, Богородице, живый и независтный источниче, лик (с. 137) себе совокупльшыя, духовно утверди, в божественней твоей славе, венцев славы сподоби.

Сна твоим очесем не дал еси, блаженне ниле, ни веждом дремания, дондеже сподобился еси праведных селения, яже уготова Бог любящым его.

Бодренными твоими молитвами, отче ниле, и жестоким воздержанием Богу на земли добре угодил еси: и сего ради быв страшен врагом и славен человеком.

Райскую жизнь, и тамо святым веселие, всегда во уме своем помышляя, преподобне, темже во слезах и в воздыхании всю жизнь свою, отче ниле, прошел еси: и сего ради по смерти от Христа чудесы прославися.

*Богородичен:*

Источаеши исцелением струи болящым, Дево, всюду: тя бо источник показа исцелений, владычце, иже милости Господь, из тебе рождейся паче ума.

*Седален, глас д~. Подобен:*
Скоро предвари:

Страстное покорил еси плотское мудрование, и хуждшее поработил еси лучшему, отче ниле преславне, сокрушил еси бесовския козни постом, и возсиял еси в мире, яко луча солнечная, сиянии твоих добродетелей: сего ради тя воспеваем.

*Дважды.*

*Слава, и ныне, Богородичен:*

Стена непобедимая нам Христианом еси, Богородице Дево, к тебе прибегающе невредими пребываем, и паки согрешающе, имамы тя молитвенницу. тем благодаряще вопием ти: радуйся, благодатная, Господь с тобою.

*Песнь д~. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей. (с. 138)

Житие свое, отче ниле, чудно на земли показал еси, велико пощение и смирение: и сего ради на небесех жизнь вечную наследовал еси, моли спастися от бед поющым тя.

Симеона великаго, на столпе жившаго, житию последуя, преподобне: темже того, елико мощно, именование от жития стяжал еси, ниле пребогате.

Постом и молитвами тело твое, отче ниле, изнурил еси, и сего ради сподобился еси видети неизреченная благая, яже святым уготована: с нимиже, отче ниле, о нас молися.

*Богородичен:*

Покров и заступление и прибежище буди ми, Дево, рабу твоему, исцели мя от безмерных зол, воспевати, пречистая: слава рождеству твоему.

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя, мир подавающая.

Чисто житие твое от юности потщался еси, преподобне, сохранити: темже, чистоту твою видев, пресвятый дух в тя вселися.

Яко преобидев тленная, вечныя, отче, сподобился еси прияти, по неложному словеси: просите, и приимете. темже яко просил, сия по достоинству приял еси.

Место освятися, на немже честныя мощи твоя положишася, преподобне, и по многим странам прославляемо есть, яко в себе мощи твоя имущее.

*Богородичен:*

Не престай молящи, егоже родила еси, богоневесто, яко Cпаса и Владыку, разрешение ми подати скорбей, и (с. 139) болезней облегчение: яко да прииму прощение, песнословя тя во веки.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

Твое великое житие и чистоту, к сим же безмерное смирение провидев пресвятый дух, славна тя, отче, показа: темже, от сего жития ко оному прешед, получил еси с праведными тамо веселие.

Днесь наставши священная память твоя, преподобне ниле, веселит ученики твоя, воспевающыя любовию подвиги твоя, иже, честное твое успение славяще, торжествуют, ихже молитвами твоими, отче, соблюди.

Разбойницы иногда приидоша тебе оскорбити, преподобне, но ты, тех лукавство разумев, превечнаго Христа Бога силою, и пречистыя его матере помощию, сих немощны сотворил еси, иже, не могуще тебе противитися, страхом отбегоша, побеждени паче бывше, нежели победиша.

*Богородичен:*

Твою помощь даждь ми, и избави мя от бед, и скорбей, и прегрешений моих, яже всех рождши избавление.

*Кондак, глас и~:*

отечества, преподобне, удалився, в пустыню вселился еси, и на остров селигера езера возшед, жестоко житие показал еси, и многих добродетельми удивив, дарования чудес от Христа приял еси. поминай нас, чтущих память твою, да зовем ти: радуйся, ниле, отче наш.

*Икос:*

Возлюбив, преподобне, Христовы божественныя заповеди, и возненавидев мира сего наслаждение, притекл еси усердно к тому, и был еси светильник, просвещаяй (с. 140) концы блистанием духовным. тем, припадая, молю тя: просвети ми очи сердечныя, воспети твоя подвиги, пощение, бдение, слезы, болезни, изнурение тела, блаженныя ради будущия жизни, еяже ныне наслаждаяся, моли непрестанно о всех нас.

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Источает чудеса честная рака твоя, преподобне, преиз\ъобилующи благодатию, верою приходящым здравие дарует, Христу от души вопиющым: благословен Бог отцев наших.

Древних онех и великих отцев, в посте просиявших, житию подобяся, преподобне, в пустыню вселился еси, и тамо в пощениих многа лета пребыл еси, ниле, отче наш.

Яко истиннаго и кроткаго пастыреначальника Христа незлобивое овча, отче ниле, был еси. темже незлобив хотящым тебе озлобити явился еси, Христу вопия: благословен Бог отцев наших.

*Богородичен:*

Обощрены болезни ранам моим от безмерных моих прегрешений, владычце, ведут в смерть душевную и телесную: но исхити, яко сильна, всяких скорбей и недуг.

*Песнь и~. Ирмос:*

отроки благочестивыя в пещи рождество Богородичо спасло есть: тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

Издетска, преподобне отче, потщался еси свою совесть (с. 141) и сердце с душею чисто Господу представити. тем и Христос чудесы тебе прославляет, тому вопиюща: Господа воспевайте дела, и превозносите его во веки.

Ныне пустыня веселием красуется, отче, имущи мощи твоя в себе, ниле преподобне: ученицы же твои, твоему житию ревнующе, о твоей памяти радующеся, творцу вопиют: Господа воспевайте дела, и превозносите его во веки.

В пустыню, преподобне, идеже селение имел еси, пречестен храм во славу богоявления господня воздвигл еси, в немже прославляется пречистое того имя, и вси вопиют: Господа воспевайте дела, и превозносисте его во веки.

*Богородичен:*

Светильник света трисолнечнаго сущи, зарею благоутробия твоего, тму отими прегрешений моих, богородительнице, избавление нуждных болезней подающи, верою превозносящему пречистое твое рождество.

*Песнь ф~. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Богатство и пища, похвала и радость преподобным еси, Христе Боже, егоже возлюбив преподобный нил, вся, яже в мире красная, нивочтоже вмени: темже наслаждается твоея красоты во блаженном свете.

Страстьми колеблющихся, и бурею греховною погружаемых, яко дерзновение имеяй ко Господу, всегда сохраняй благочестно тя воспевающих и прославляющих.

Облистав зарею, просиял еси духовно, и явился еси вышнему ликостоянию светел: озари ми ум, (с. 142) блаженне, трисиянным светом божества, и от страстей мя избави молитвами твоими.

*Богородичен:*

Ты еси верным похвала, безневестная, ты заступление и священное прибежище Христианом: к сыну бо своему и Богу мольбы носиши, всенепорочная, и от бед спасаеши, верою и любовию Богородицу чистую тя воспевающих и величающих.

*Светилен. Подобен:*
Небо звездами:

Постом течение твое совершив, на небеса возшел еси, и Христу Богу предстоиши: ниле отче преподобне, за ны молися, тепле поющих тя.

*Дважды.*

*Слава, и ныне, Богородичен:*

Радость неизреченную рождши Господа, радости небесныя причастников всех нас сотвори, тебе почитающих, пречистая, и от души вопиющих ти: не забуди твоя рабы, благословенная Марие.

*На хвалитех стихиры, глас д~. Подобен:*
Дал еси знамение:

Светлейший солнца просия всепразднственная память твоя, преподобне, лучами блистающи твоих добродетельных деяний, и озаряющи верных чувства светом чудес твоих: сию убо празднующе, радостно тя восхваляем и верно ублажаем.

*Дважды.*

Якоже ангел на земли пожил еси, воздержанием тело твое увядив, славне, бдением же и памятию смертною к верховному богомыслию возшел еси: тем и приближился еси к самому краеугольному каменю Христу, Богу нашему.

Страсти телесныя прилежным молением к Богу и воздержанием укротил еси, змия льстиваго слезными потоки умертвил еси, отче преподобне, и угодил еси (с. 143) Богу паче инех, досточудне: тем тя украси небесными дарованьми Иисус человеколюбец и Спас душ наших.

*Слава, глас е~:*

Преподобне отче ниле, глас евангельский Господень услышав, мира оставил еси красоту, богатство и славу нивочтоже вменил еси, всем вопия, глаголя: возлюбите Бога, и обрящете благодать вечную, и ничтоже предпочтите паче любве его: да егда приидет во славе своей, обрящете покой со всеми святыми, ихже молитвами, Христе, сохрани и спаси душы нашя.

*И ныне, Богородичен:*

Блажим тя, Богородице Дево, и славим тя вернии по долгу, град непоколебимый, стену необориму, тверду предстательницу и прибежище душам нашым.

*Славословие великое. И отпуст. На литургии Блаженна, от канона святаго, песнь г~ и з~. Прокимен глас з~:*
Честна пред Господем смерть преподобных его. *Стих:*
Что воздам Господеви о всех: *Апостол к коринфяном, зачало ро~з. Аллилуиа, глас з~:*
Блажен муж, бояйся Господа: *Евангелие луки, зачало к~д. Причастный:*
В память вечную:

