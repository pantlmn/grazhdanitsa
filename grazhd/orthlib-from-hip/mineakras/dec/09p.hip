<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 623)

*Месяца тогоже в ф~- день.*

*Празднование пресвятей Богородице в честь чудотворныя ея иконы, именуемыя нечаянная радость.*

*На малей вечерни.*

*На*
Господи воззвах, *стихиры на д~, глас д~.*

Всем предстательствуеши, владычце:

Егда некий человек:

Хотяй Спас излияти: *(зри на велицей вечерни).*

*Слава, и ныне, глас з~.*

Приидите, вернии: *(зри на литии).*

*Стихиры на стиховне, глас е~:*

Небо и земля да ликовствуют: се бо матерь пред\ сыном предстоит, прощения грехов грешнику великому усердно просящи. о сем ангели радуются, с нимиже и мы духовно да ликовствуем, Богородицу песньми величающе.

*Стих:*
Помяну имя твое во всяком роде и роде.

С чинми священных вси роди верных, днесь возвеселимся, празднующе торжество божия матере, явившия нам в чудотворнем образе ея источник приснотекущий, независтныя дары благости всем подающий.

*Стих:*
Слыши, дщи, и виждь, и приклони ухо твое. (с. 624)

Тя, рождшую всех Бога, блажат небеснии ангели и земнии человецы, яко за верныя люди молишися, покрывающи их милостию твоею, твой совершающих праздник.

*Слава, и ныне, Богородичен, глас и~:*

Владычце, приими молитвы раб твоих и избави нас от всякия нужды и печали.

*Тропарь писан на велицей вечерни.*

*На велицей вечерни.*

*На*
Господи воззвах, *стихиры на и~, глас в~:*

Приидите, воспоим Господеви, велию радость нам даровавшему, чудотворныя ради иконы матере своея, к нейже взирающе, песнь вси тако рцем: о пречудная владычце Богородице, спасай град и люди, верою и любовию покланяющыяся пречистней иконе твоей.

Кто возглаголет силы твоя, слышаны сотворит вся хвалы твоя, Господи, даровал бо еси дерзновенную ходатаицу роду Христианскому, пречистую матерь твою, грешных к тебе приводящую, и сим нечаянную радость им дающую, и просящую нам мира и велия милости.

Хотяй Спас излияти презельное богатство благодати на верныя своя, разсеял есть, яко звезды, сияющыя во странах православных, иконы матере своея, благодать чудес источающыя, исцеления подающыя, и мир, и велию милость.

Егда некий человек беззаконен припаде к пречудному образу твоему, архангельское приветствие (с. 625) принося тебе, единей пречистей и преблагословенней, тогда от пути погибельнаго отвратила еси его и нечаянную радость спасения даровала еси ему, и мир, и велию милость.

Всем предстательствуеши, владычце, прибегающым с верою в державный твой покров, иного бо, грешнии, не имамы присно в бедах и скорбех избавления, обремененнии грехи многими, Мати Бога вышняго ты еси, пречистая, потщися помощи рабом твоим.

Всех скорбящих и обидимых заступнице, алчущих питательнице, странных утешение, обуреваемых пристанище, больных посещение, немощных покров, жезл старости, Мати Бога вышняго ты еси, пречистая, потщися помощи рабом твоим.

*Слава, и ныне, глас з~:*

Срадуются с нами умная вся чиноначалия, видяще царицу и владычцу всех, многоименне верными славиму, радуются же и дуси праведных, зрящии Богоматрь, за грешныя люди всечестнии свои руце к сыну простирающую и просящую им оставления грехов, и мира, и велия милости.

*Таже вход, прокимен дне, и чтения богородичны г~.*

*Бытия чтение.*

[Глава к~и] Изыде иаков от студенца клятвеннаго, и иде в харран. И обрете место, и спа тамо: зайде бо солнце. И взят от камения места того, и положи возглавие себе, и спа на месте оном. И сон виде: и се лествица утверждена на земли, (с. 626) еяже глава досязаше до небес, и ангели божии восхождаху и низхождаху по ней. Господь же утверждашеся на ней, и рече: аз Бог авраамов, отца твоего, и Бог исааков, не бойся: земля, идеже ты спиши на ней, тебе дам ю, и семени твоему И будет семя твое яко песок земный, и распространится на море, и ливу, и север, и на востоки: и возблагословятся о тебе вся колена земная, и о семени твоем. И се аз с тобою сохраняяй тя на всяком пути, аможе аще пойдеши, и возвращу тя в землю сию: яко не имам тебе оставити, дондеже сотворити ми вся, елика глаголах тебе. И воста иаков от сна своего, и рече: яко есть Господь на месте сем, аз же не ведех. И убояся, и рече: яко страшно место сие: несть сие, но дом божий, и сия врата небесная.

*Пророчества иезекиилева чтение.*

[Главы м~г и м~д] Тако глаголет Господь: будет от дне осмаго и прочее, сотворят иереи на олтари всесожжения вашего и яже спасения вашего: и прииму вы, глаголет адонаи Господь. И обрати мя на путь врат святых внешних, зрящих на востоки: и сия бяху затворена. И рече Господь ко мне: врата сия затворена будут, и не отверзутся, и никтоже пройдет сквозе их: яко Господь Бог Исраилев пройдет ими, и будут затворена. Яко игумен сядет в них снести хлеб: по пути еламских врат внидет, и по пути его изыдет. И введе мя по пути врат святых сущих к северу, прямо храму: и видех, и се исполнь славы храм Господень. (с. 627)

*Притчей чтение.*

[Глава ф~] Премудрость созда себе дом, и утверди столпов седмь: закла своя жертвенная, и раствори в чаши своей вино, и уготова свою трапезу. Посла своя рабы, созывающи с высоким проповеданием на чашу, глаголющи: иже есть безумен, да уклонится ко мне. И требующым ума рече: приидите, ядите мой хлеб, и пийте вино, еже растворих вам. Оставите безумие, и живи будете: и взыщите разума, да поживете: и исправите разум в ведении. Наказуяй злыя приимет себе безчестие, обличаяй же нечестиваго опорочит себе: обличение бо нечестивому раны ему. Не обличай злых, да не возненавидят тебе: обличай премудра, и возлюбит тя. Даждь премудрому вину, и премудрший будет: сказуй праведному, и приложит приимати. Начало премудрости, страх Господень, и совет святых, разум: разумети бо закон помысла есть благаго. Сим бо образом многое поживеши время, и приложатся тебе лета живота.

*Стихиры на литии, глас д~:*

Днесь да возрадуется и да возвеселится верных собрание: се бо матерь света и чистоты, грешнику явивши заступление, сим и всем верным показует, яко благонадеждна есть нам заступница, обремененным грехи и скорбьми многими, с верою притекающым в пречудный ея покров. (с. 628)

*Глас в~:*

Смысл очистивше и ум, со ангелы и мы торжествуем, светло начинающе давидскую песнь отроковице невесте, матери всех царя, Христа Бога нашего, воскресни, Господи, глаголюще, в покой твой, ты и кивот святыни твоея, яко бо палату красну, сию украсил еси, Владыко, покрывати и спасати верныя державною силою твоею.

*Слава, и ныне, глас з~:*

Приидите, вернии, воспоим заступницу рода Христианскаго, подвигшуюся на умоление сына своего и Бога за человека беззаконна, греховным житием своим сына божия прогневивша и сим второе его распенша, и из\ глубины души к ней возопиим: о премилостивая ходатаице, не остави и нас благоприятными к сыну твоему о нас молитвами.

*На стиховне стихиры, глас д~:*

Яко солнце пресветлое, возсия нам чудотворная икона твоя, владычце, изливающи обильно лучы благости твоея: болящым здравие, скорбящым утешение, от бед избавление и душам нашым мир и велию милость.

*Стих:*
Помяну имя твое во всяком роде и роде.

Воспоим, людие, светло давидскую песнь отроковице, невесте божией, матери всех царя Христа: предста царица одесную тебе, Владыко, рясны златыми одеяна и преукрашена божественными лепотами. сию бо, избранную в женах, паче всего мира удобрив, благоизволи родитися от нея великия ради милости и сию помощницу людем своим дарова покрывати рабы своя, едину благословенную. (с. 629)

*Стих:*
Слыши, дщи, и виждь, и приклони ухо твое.

Приклонивши ухо твое ко архангельскому благовестию, восприяла еси во чреве твоем, чистая, преклоньшаго небеса и нашего ради спасения на землю сшедшаго, иже ныне приклоняет ухо свое к благоприятным твоим молитвам о всех, верою и любовию чтущих тя.

*Слава, и ныне, глас з~:*

Под\ кров твой, владычце, вси земнороднии прибегающе, вопием ти: Богородице, упование наше, избави ны от безмерных прегрешений и спаси душы нашя.

*На благословении хлебов тропарь, глас д~:*

Днесь, вернии людие, духовно торжествуем, прославляюще заступницу усердную рода Христианскаго, и, притекающе к пречистому ея образу, взываем сице: о премилостивая владычце Богородице, подаждь нам нечаянную радость, обремененным грехи и скорбьми многими, и избави нас от всякаго зла, молящи сына твоего Христа Бога нашего, спасти душы нашя.

*И Богородице Дево, радуйся:*

*На утрени. По а~-м стихословии седален, глас г~:*

Божественными сиянии ангельских воинств обступаема и с чинми пророк и апостол честно службу приемлющи, яко Мати божия, посети нас, твоих раб, молящи Христа Бога нашего даровати нам велию милость. (с. 630)

*Слава, и ныне, тойже. По в~-м стихословии седален, глас з~:*

Безпомощным крепость ты воистинну, Богомати, всем покров и к Богу ходатаица.

*Слава, и ныне, тойже.*

*По полиелеи седален, глас в~:*

Гора еси велика и преславна, паче горы синайския: она бо, не терпящи снития славы божия во образех и сенех, огнем возгорашеся, и громи и молния тамо быша, ты же, в себе божественнаго огня приемши, божие слово неопально носила еси, манием носящаго вся, и, матернее дерзновение к нему имущи, помози, владычце, верою тя почитающым, прияла бо еси от Бога дар строити и покрывати Христоименитое твое стадо, рабы твоя.

*Слава, и ныне, тойже.*

*По н~-м псалме стихира, глас з~:*
Срадуются с нами умная вся чиноначалия: *Славник на*
Господи воззвах, *писан на велицей вечерни.*

*Канон, глас д~.*

*Песнь а~.*

*Ирмос:*
Отверзу уста моя, и наполнятся духа, и слово отрыгну царице матери, и явлюся, светло торжествуя, и воспою, радуяся, тоя чудеса.

Отверзшая двери милосердия божия архангельское приветствие тебе приносившему, не затвори и от нас утробы человеколюбия твоего, тя воспевающих. (с. 631)

Чудно бысть житие твое на земли, преславная Мати Дево, но небесное твое жительство чуднейше есть: непрестанно бо являеши чудеса матерняго твоего милосердия тя воспевающым.

Сына, от отца безлетно раждающагося в последняя лета, зачала еси осенением духа святаго, вечную радость миру родивши.

Радуйся, море, потопившее фараона мысленнаго, диавола. радуйся, каменю, напоивший жаждущих жизни духовныя, даровала бо еси роду человеческому избавителя плененных и наставника заблуждших.

*Ин канон, глас в~.*

*Ирмос:*
Моисейскую песнь восприимши, возопий, душе: помощник и покровитель бысть мне во спасение, сей мой Бог, и прославлю его.

Работы вражия избавила еси весь род человечь, Cпаса всему миру родивши, егоже моли от наветов лукаваго и нас спасти.

Буди в напастех наших ходатаица и предстательница о нас к сыну твоему, пресвятая Дево, да тех избывше, прославляем его со отцем и святым духом.

Ангел и архангел превысшая и всея твари честнейшая, ты еси великая предстательница рода Христианскаго.

*Катавасиа:*
Отверзу уста моя:

*Песнь г~.*

*Ирмос:*
Твоя песнословцы, Богородице, живый и независтный источниче, лик себе совокупльшыя, духовно утверди, в божественней твоей славе венцев славы сподоби. (с. 632)

Тя усердно песнословящих утверди в житии добродетельнем и рождшагося от тебе усердно моли, да не лишени будем венцев славы грех ради наших.

Паче всякаго беззаконна человека в житии своем сына твоего грехи прогневляем, но, о Мати милосердая, буди о нас ходатаица.

Да сподобит нас венцев славы в божественней своей славе седяй со отцем и святым духом Иисус человеколюбец, рождейся от тебе и власть имеяй человеком оставляти грехи.

Радуйся, Дево, невместимаго Бога во чреве вместившая, и того яко младенца носившая, и сосцы твоими питавшая.

*Ин.*

*Ирмос:*
утверди мя, Господи Боже мой, да не похвалится враг мой о мне: ты бо еси, Господи, утверждение мое, и прибежище, и сила.

Моления наша услыши, Мати Дево, и вонми воздыханиям нашым, и о нас молитву к сыну твоему сотвори.

Яко милосердая, вонми молитвам нашым и даруй нам от злых и лютых обстояний и печалей избавление.

Бурю житейских треволнений наших утоли и злыя страсти нашя прожени, пречистая, да в тишине и безстрастии тя прославляем.

Людие божии, приидите, ныне восхвалим небесную царицу, с небесе святаго своего на ны призирающую и нас к небесным возводящую.

*Катавасиа:*
Твоя песнословцы: (с. 633)

*Седален, глас е~:*

Теплая предстательнице и непобедимая, упование известное и непостыдное, стено, и покрове, и пристанище прибегающым к тебе, приснодево чистая, сына твоего и Бога моли со ангелы умирение дати миру, и спасение, и велию милость.

*Слава, и ныне тойже.*

*Песнь д~.*

*Ирмос:*
Седяй в славе на престоле божества во облаце легце, прииде Иисус пребожественный, нетленною дланию, и спасе зовущыя: слава, Христе, силе твоей.

Спаса всему миру рождшая, и сама спасаеши, Мати, от бед и печалей житейских Богородицу тя исповедающих.

Исцели вся лютыя и неудобь исцельныя болезни нашя, Мати сына и избавителя, на крест грехи нашя вознесшаго.

Впостасная премудрость, Бог слово избра тя в жилище свое, сего усердно моли, да спасет нас имиже весть судьбами.

Радуйся, невесто прекрасная, добрая. радуйся, голубице чистая. радуйся, Мати еммануилева, Богородице приснодево.

*Ин.*

*Ирмос:*
Пою тя, слухом бо, Господи, услышах и ужасохся: до мене бо идеши, мене ищя, заблуждшаго. тем многое твое снизхождение, еже на мя, прославляю, многомилостиве.

Аще и недоумеет язык наш восхвалити тя по достоинству, обаче, любовию к тебе движими, (с. 634) от всего сердца и от всего помышления нашего славим и хвалим тя, всех благих ходатаицу.

Глубины морския кто изследит; кто же возможет исчислити и твоя великия нам милости и щедроты;

отче, Господи небесе и земли! коликое благодарение принесем тебе, зане благую и сильную ходатаицу роду Христианскому даровал еси.

Длани твоя простерши к рождшемуся из\ тебе, премилосердая Мати, не престай о нас моляся, да молитвами твоими небесных и земных дарований сподобимся.

*Катавасиа:*
Седяй в славе:

*Песнь е~.*

*Ирмос:*
ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Небо и земля удивляются, зряще милосердие твое к роду Христианскому, преславная Мати Дево, и к самым долу поверженным грешником нисходиши, всеблагая.

Спаси от зол и скорбей рабы твоя, Богородице, и мир божий, превысший всякаго мира земнаго, подаждь рабом, тя воспевающым.

Родила еси умиротворившаго горняя и дольняя и сего ради на землю сошедшаго, от отца же и духа святаго не разлучившагося.

Радуйся, царице небесе и земли. радуйся, превысшая ангел и архангел. радуйся, яко тобою иаковом (с. 635) предвозвещенный к нам примиритель сошел есть.

*Ин.*

*Ирмос:*
Просвещение во тме лежащих, спасение отчаянных, Христе, Cпасе мой, к тебе утренюю, царю мира, просвети мя сиянием твоим, иного бо, разве тебе, Бога не знаю.

Архангел гавриил, с небесных слетев кругов, принесе тебе радость благовещения, сему неизреченному божию совету послуживши, дивная в женах, и сама приносиши радость всем, верно тя песнословящым.

Радость воистинну нечаянную всему дольнему и горнему миру даровала еси, зане от тебе происшедый умиротвори и соедини горняя с дольними, егоже ныне моли вражды и нестроений нам избавитися.

Яд греховный от древняго праотца во весь род человечь привниде, но от тебе рождейся вся очисти, освяти и спасе, егоже ныне моли греховных страстей и безместных дел нам избавитися.

Щедроты твоя к нам неисчетны, и благости слова и сына твоего подобятся, и сие вемы и добре вемы, но что воздадим тебе о них, премилосердая Мати Дево,

*Катавасиа:*
ужасошася всяческая:

*Песнь з~.*

*Ирмос:*
Божественное сие и всечестное совершающи празднество, богомудрии, Богоматере, приидите, руками восплещим, от нея рождшагося Бога славим.

Священное торжество ныне духовно совершающе, приидите, празднолюбцы, воспоим песньми (с. 636) Богоматерь, прославляюще сына, даровавшаго толикую благодать матери своей.

Призри на пение рабов, богородительнице, врагов видимых и невидимых смиряя вознесенную гордыню и на смиренныя изливая высокия милости твоя.

Ты еси корень, от негоже произыде жезл иессеев, Христос. человек от дому давидова и Бог, отцу и духу соприсносущный.

Радуйся, Мати обрадованная. радуйся, прекраснейшая всех дщерей человеческих. радуйся, благородная отрасль богоизбраннаго рода давидова.

*Ин.*

*Ирмос:*
Во глубине греховней содержимь есмь, Cпасе, и в пучине житейстей обуреваемь, но, якоже иону от зверя, и мене от страстей возведи и спаси мя.

Ада, и смерти, и тления рождеством твоим спасла еси род человечь, тем тя всяко колено небесных и земных по долгу ублажает, яко матерь разрушителя ада и смерти свободителя.

Грех ради наших не отвратися от нас, Дево пресвятая, но молитвами твоими свобождение от ада и вечныя смерти нам исходатайствуй.

*О,*
в колицей лености, коликом нерадении о спасении нашем все житие наше иждиваем! кая мука, кий пламень предлежит нам! но, о Мати, данною тебе благодатию и нас спаси.

огнь божественный, Христа, неопально на руку своею носила еси, сего ради, ныне предстоящи пред\ престолом огнезрачным славы его, моли, да воспламенит нас к благих деланию.

*Катавасиа:*
Божественное сие и всечестное: (с. 637)

*Кондак, глас з~:*

Не имамы иныя помощи, не имамы иныя надежды, разве тебе, владычце. ты нам помози, на тебе надеемся и тобою хвалимся, твои бо есмы раби, да не постыдимся.

*Икос, глас з~:*

Не ввери мя человеческому предстательству, пресвятая владычце, но приими моление раба твоего: скорбь бо обдержит мя, терпети не могу демонскаго стреляния, покрова не имам. ниже где прибегну, окаянный, всегда побеждаемь, и утешения не имам, разве тебе, владычце мира, упование и предстательство верных не презри моление мое. полезно сотвори.

*Песнь з~.*

*Ирмос:*
Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Презрела еси вся красная мира, чистая единому Богу возжелавши послужити, емуже воспевала еси: отцев Боже, благословен еси.

Нас, всесовершенно благочестивым отроком не последующих, но прилепляющих твари паче, неже творцу, настави, владычце, единому Богу служити и воспевати: отцев Боже, благословен еси.

Даниил умныма очима пред\ъузре тя, Христе, в камени нерукосечнем. разрушившем суетная царства человеческая, во спасение поющих тебе со отцем и духом: отцев Боже, благословен еси. (с. 638)

Радуйся, горо, благодатию божиею приосененная, от неяже отсечеся камень, богом отцем положенный во главу угла церкве своея, Христос, емуже поем: отцев Боже, благословен еси.

*Ин.*

*Ирмос:*
Купина в горе огненеопальная и росоносная пещь халдейская яве предписа тя, богоневесто: божественный бо невещественный в вещественнем чреве огнь неопально прияла еси. темже из\ тебе рождшемуся поем: благословен еси, Боже отец наших.

Творец и зиждитель всех, Бог слово в последняя лета во утробу твою вселися, преславная богоотроковице, и вся научи воспевати: благословен еси, Боже отец наших.

Скорби, беды, болезни от многаго множества грехов наших, яко воды морския, внидоша до глубины душ наших, но на твою надеющеся, Богомати, помощь, не отчаяваемся, сыну твоему взываем: благословен еси, Боже отец наших.

Кто возглаголет силу твою на небеси, юже дарова ти от тебе происшедый; кто и на земли слышаны сотворит вся хвалы твоему великому покрову и заступлению земнородных, воспевающих: благословен еси, Боже отец наших.

отроковице чистая, неискусобрачная, очисти наш ум от помыслов суетных и сердце наше от похотей лукавых, да чистыми душами и нескверными устнами сыну твоему воспеваем: благословен еси, Боже отец наших.

*Катавасиа:*
Не послужиша твари: (с. 639)

*Песнь и~.*

*Ирмос:*
отроки благочестивыя в пещи рождество Богородичо спасло есть: тогда убо образуемое, ныне же действуемое, вселенную всю воздвизает пети тебе: Господа пойте, дела, и превозносите его во вся веки.

Слыши, отроковице Дево чистая, глагол, гавриилом тебе вещанный: родиши сына, спасающаго воспевающих: Господа пойте, дела, и превозносите его во вся веки.

Плотию от тебе происшедый спасл есть от огня отроков, верою зревших его. того моли и нас спасти, пламенем страстей жегомых, сыну же твоему воспевающих: Господа пойте, дела, и превозносите его во вся веки.

В пещи вавилонстей виден был еси, Христе, яко ангел светоносный, зраком же сыну божию подобный. тебе со отцем и духом поем: Господа пойте дела и превозносите его во вся веки.

Радуйся, купино, моисеем виденная, в последняя же лета от корене давидова происшедшая и Cпаса всех неизреченно рождшая, емуже поем: Господа пойте, дела, и превозносите его во вся веки.

*Ин.*

*Ирмос:*
Велению мучителеву преподобнии трие отроцы не повинувшеся, в пещь ввержени, Бога исповедаху, поюще: благословите, дела господня, Господа.

Руно орошенное, гедеоном виденное, тайно прообрази тя, Деву матерь, осенением духа святаго Бога (с. 640) слова неискусомужно родившую, емуже поем: благословите, дела господня, Господа.

Безумная ярость мучителя вверже благочестивыя отроки в пещь, огнем разжженную, но сын твой росою таинственною силу огня угаси. сего умоли, пресвятая, и нас огня вечнаго избавити и росоноснаго царства славы не лишены сотворити, да тамо поем: благословите, дела господня, Господа.

Егоже неизреченней тайне воплощения послужила еси, егоже всею матернею любовию возлюбила еси, сего моли и самых отверженных грешников не отринути, да и тии поют: благословите дела господня, Господа.

Славим и воспеваем тя по долгу, премилосердая Мати, ты бо великая заступница рода Христианскаго и наша преблагая и скорая помощница.

*Катавасиа:*
отроки благочестивыя в пещи:

*Песнь ф~.*

*Ирмос:*
Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Бог, от тебе воплотивыйся и к нам пришедый, содела чрево твое небес пространнейше. дивное чудо: невместимый во утробу Девы вмещается, да сию поем во вся веки.

Неизреченно в последняя лета от тебе заченшагося моли, Богородице Дево, вся нашя печали на радость преложити и света невечерняго нас сподобити, да сию поем во вся веки. (с. 641)

Ты еси престол славы божия, иезекиилем тайно узренный, яко сына божия, отцу и духу сопрестольна. во твою пречистую утробу восприяла еси и твоима матернима рукама носила еси.

Радуйся, храме одушевленный. в немже Бога плотию обита. радуйся, кивоте, славою сына божия приосененный. радуйся, всеблаженная, Богородице чистая, приснодево.

*Ин.*

*Ирмос:*
Невместимаго Бога во чреве вместившая и радость всему миру родившая, тя поем, Богородице Дево.

Пастыря добраго, взыскавшаго овцу заблуждшую, миру даровала еси, с нимже ныне соцарствующи, приведи к нему и вся заблуждшая овчата.

Агнца, вземлющаго грехи всего мира, яви тобою отец, превосходяй всяк ум любовию к падшым во адаме, пред\ ним не престай моляся кровию сына его нам освятитися и очиститися.

Со отцем спрославляемый, с духом сославимый, сыне божий, молитвами рождшия тя не остави нас, погибающих.

Иже от тебе воплотивыйся и вочеловечивыйся постави тя превыше всякаго ангельскаго чиноначалия, идеже предстоя, возведи и нас к небесным высотам, греха всякаго из\ъимающи.

*Катавасиа:*
Всяк земнородный:

*Светилен: Подобен:*
Плотию уснув:

Посетил ны есть восток с высоты и дарова нам, яко пресветлую зарю, тебе, Богородице, в (с. 642) скорбных обстояниих нечаянную радость нам подающую, грешных ходатаицу.

*Слава, и ныне, тойже.*

*На хвалитех стихиры, на д~, глас д~:*

Небо и земля да ликовствуют: се бо матерь пред\ сыном предстоит, прощения грехов человеку некоему беззаконну усердно просящи. о сем ангели радуются, с нимиже и мы духовне да возвеселимся, Богородицу песньми величающе.

Воспоим, людие, светло давидскую песнь отроковице, невесте божией, матери всех царя Христа: предста царица одесную тебе, Владыко, рясны златыми одеяна и преукрашена божественными лепотами. сию бо, избранную в женах, паче всего мира удобрив, благоизволи родитися от нея великия ради милости и сию помощницу людем своим дарова покрывати рабы своя, едину благословенную.

*Слава, и ныне, глас з~.*

Срадуются с нами умная вся чиноначалия, видяще царицу и владычцу всех, многоименне верными славиму: радуются же и дуси праведных, зрящии Богоматерь, за грешныя люди всечестнии свои руце к сыну простирающую и просящую им оставления грехов, и мира, и велия милости.

*Славословие великое, ектении и отпуст.*

*Молитва.*

О пресвятая Дево, всеблагаго сына Мати всеблагая, града москвы покровительнице, всех сущих во гресех, скорбех, бедах и болезнех верная предстательнице и заступнице! приими молебное пение (с. 643) сие от нас, недостойных раб твоих, тебе возносимое, и якоже древле грешника, на всяк день многажды пред\ честною иконою твоею молившагося, не презрела еси. но даровала еси ему нечаянную радость покаяния и преклонила еси сына твоего многим и усердным к нему ходатайством ко прощению сего грешнаго и заблуждшагося, тако и ныне не презри моления нас, недостойных рабов твоих, и умоли сына твоего и Бога нашего, да и всем нам, с верою и умилением покланяющымся пред\ цельбоносным образом твоим, дарует нечаянную по коегождо потребе радость: грешником, погрязшым во глубине зол и страстей, вседейственное вразумление, покаяние и спасение: сущым в скорбех и печалех утешение: обретающымся в бедах и озлоблениих совершенное сих избытие: малодушным и ненадеждным надежду и терпение: в радости и из\ъобилии живущым непрестанное благодетелю благодарение: бедствующым милосердие: сущым в болезни и долгонедужии и оставленным врачами нечаемое исцеление и укрепление: иждившым от недуга ум ума возвращение и обновление: отходящым в вечную и нескончаемую жизнь память смертную, умиление и сокрушение о гресех, дух бодр и твердую на милосердие судии надежду. о госпоже пресвятая! умилосердися ко всем, чтущым всечестное имя твое, и всем яви всемощный покров твой и заступление: во благочестии, чистоте и честнем жительстве пребывающыя до последняго (с. 644) их скончания во благости соблюди: злыя благи сотвори: заблуждшыя на путь правый настави: всякому делу благому и сыну твоему угодному споспешествуй: всякое дело злое и богопротивное разруши: в недоумении и трудных и опасных обстояниих обретающымся незримую помощь и вразумление с небесе низпосли: от искушений, соблазнов и погибели спаси: от всех злых человек и от врагов видимых и невидимых защити и сохрани: плавающым сплавай: путешествующым спутешествуй: сущым в нужде и гладе буди питательница: неимущым крова и пристанища буди покров и прибежище: нагим подаждь одеяние: обидимым и неправедно гонимым заступление: клевету, поношение и хуление терпящыя незримо оправдай: клеветники и хулители пред\ всеми обличи: ожесточенно враждующым нечаемое подаждь примирение, и всем нам друг ко другу любовь, мир и благочестие и здравие с долгоденствием. супружества в любви и единомыслии сохрани: супруги, во вражде и разделении сущыя, умири, соедини я друг ко другу и положи им союз любве неразрушимый: матерем, дети родящым, скорое подаждь разрешение: младенцы воспитай: юныя уцеломудри, отверзи им ум к восприятию всякаго полезнаго учения, страху божию, воздержанию и трудолюбию настави: от домашния брани и вражды единокровных миром и любовию огради. безматерних сирот буди матерь, от всякаго порока и скверны отврати я и всему благому и богоугодному (с. 645) научи, прельщенныя же и во грех и нечистоту падшыя, скверну греха отявши, из\ бездны погибели изведи. вдов буди утешительница и помощница, старости буди жезл, от внезапныя смерти без\ покаяния всех нас избави, и всем нам Христианскую кончину живота нашего, безболезненну, непостыдну, мирну и добрый ответ на страшнем судищи Христове даруй. Преставльшыяся в вере и покаянии от жития сего со ангелы и всеми святыми жити сотвори, скончавшымся внезапною смертию милостива быти сп~а твоего умоли, и о всех усопших, иже не имут сродников, о упокоении их сына твоего умоляющих, сама буди непрестанная и теплая молитвенница и ходатаица, да вси на небеси и на земли ведят тя, яко твердую и непостыдную предстательницу рода Христианскаго, и, ведуще, славят тя и тобою сына твоего, со безначальным его отцем и единосущным его духом, ныне и присно и во веки веков. аминь.

