<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 210)

*Месяца тогоже в г~и-й день.*

*Святых мученик, евстратиа, авксентиа, евгениа, мардариа и ореста:*

*И святыя мученицы лукии девы.*

[Зри] *Ведомо да есть, яко аще случится память святых сих в неделю праотец, вкупе возследование и мучеников поется.*

*Вечер,*
Блажен муж: *На*
Господи, воззвах, *стихиры на з~, глас д~: Подобен:*
Дал еси знамение:

Сияет память * страстотерпца твоего, Господи, евстратиа, * яко солнце светлостию, * скрывшаго непобедимыми словесы многобожие, * якоже несветлу сень упражняему от веры, * и четыри сострадальцы, * и сообщники сотворшаго. * ихже ради нам даруй очищение, * яко человеколюбец.

Камение познати * твое владычество, * евстратий словесное устрои, * ощутити силу в плоти своей твою понудивша, * яже от мук страшных отложити внезапно раны, * и лжу погубляюща, * богословити тя усты, * Иисусе всесильне, * Cпасе душ наших.

Словесы и страдании, * и многообразными лишеньми жизни, * показаша любовь святии * к тебе совершену (с. 211) непоколебиму, * со евстратием мудрым, и авксентием подвизавшиися, * орест и мардарий * со евгением славнии: * тех молитвами, Господи, спаси души нашя.

*Ины стихиры, глас тойже. Подобен:*
Яко добля:

Яко добре воинствовав, царю сил, * тебе самаго, евстратие * предал еси вольно на мучение * и нуждную смерть, * приводя с собою лик мучеников, блаженне. * с нимиже пострадал еси, * и победы приял еси венцы: с теми молися * о нас, всеславне.

Богомудрый евстратий, * доблий авксентий, * славный евгений и мардарий, * со орестом добльствоваша, враги победивше, * и возсиявше яве, яко звезды многосветлы, * уясниша верных сердца, * и прелести отгнаша тму, * светозарением духа.

Неослабно биемь, и огнем изнуряемь, и в сапоги железны, всемудре, пригвождаемь, и в путех гонимь, * в темнице заключаемь, и яко жертва чиста в пещи пекомь, принеслся еси, тебе ради пожершемуся, * яко благовонно сожжение на вышнюю трапезу, * мучениче евстратие.

*Слава, глас з~:*

Приидите, мучениколюбцы, Христовых страдальцев в песнех почтим, евстратиа непобедимаго мученика, авксентиа, и евгениа, и мардариа, и ореста, пятозарный мучеников лик, иже добре подвизавшеся на невидимаго врага, и венцы победными увязени, молятся Христу о иже верою и любовию совершающих память их.

*И ныне, Богородичен:*
Кто тебе не ублажит:

*Прокимен дне, и чтения г~. Пророчества исаиина чтение.*

[Глава м~г] Тако глаголет Господь: вси языцы собрашася вкупе, и соберутся князи от них: кто возвестит сия в (с. 212) них; или яже от начала, кто слышана сотворит вам; да приведут свидетели своя и оправдятся, и да услышат, и да рекут истину. Будите ми свидетели, и аз свидетель, глаголет Господь Бог, и отрок, егоже избрах, да познаете, и веруете ми, и разумеете, яко аз есмь: прежде мене не бысть ин бог, и по мне не будет. Аз есмь Бог, и несть разве мене спасаяй. Аз возвестих и спасох, уничижих, и не бе в вас чуждий. Вы мне свидетели, и аз Господь Бог. И еще от начала аз есмь, и несть от рук моих избавляяй: сотворю, и кто отвратит то; Сице глаголет Господь Бог, избавляяй вас святый Исраилев.

*Премудрости соломони чтение.*

[Глава г~] Праведных душы в руце божией, и не прикоснется их мука. Непщевани быша во очесех безумных умрети, и вменися озлобление исход их, и еже о нас шествие сокрушение: они же суть в мире. Ибо пред лицем человеческим аще и муку приимут, упование их безсмертия исполнено. И вмале наказани бывше, великими благодетельствовани будут: яко Бог искуси я, и обрете их достойны себе. Яко злато в горниле искуси их, и яко всеплодие жертвенное прият я. И во время посещения их возсияют, и яко искры по стеблию потекут: судят языком, и обладают людьми, и воцарится Господь в них во веки. Надеющиися нань разумеют истину, и вернии в любви пребудут ему: яко благодать и милость в преподобных его, и посещение во избранных его.

*Премудрости соломони чтение.*

[Глава е~] Праведницы во веки живут, и в Господе мзда их, и попечение их у вышняго. Сего ради приимут (с. 213) царствие благолепия, и венец доброты от руки господни: зане десницею покрыет я, и мышцею защитит их. Приимет всеоружие рвение свое, и вооружит тварь в месть врагом. Облечется в броня правды, и возложит шлем, суд нелицемерен. Приимет щит непобедимый преподобие: поострит же напрасный гнев во оружие: споборет же с ним мир на безумныя. Пойдут праволучныя стрелы молниины, и яко от благокругла лука облаков на намерение полетят. И от каменометныя ярости, исполнь падут грады, вознегодует на них вода морская: реки же потопят я нагло. Сопротив станет им дух силы, и яко вихор развеет их. И опустошит всю землю беззаконие, и злодейство превратит престолы сильных. Слышите убо, царие, и разумейте: навыкните судии концев земли. Внушите держащии множества и гордящиися о народех язык: яко дана есть от Господа держава вам, и сила от вышняго.

*На стиховне стихиры, глас е~. Подобен:*
Радуйся:

Столп светлоявлен, страдальче, иже мудрости испущая светлость, воздвиглся еси на высоту терпения, мудре, и к свету направился еси разума, нас божественными твоими светлыми, евстратие, мудрыми словесы озаряя, славне, твоею любовию окриляемых, блаженне. темже и похвалами твою память чтуще, мучениче, от любве, божественнаго человеколюбия просим улучити твоими молитвами, и миру даровати велию милость.

*Стих:*
Воззваша праведнии, и Господь услыша их.

Добротою и сладостию истинною наполнена чаша мудрости твоея, вино благочестия в сладчайших, мудре, и обильных словесех излиял еси: имиже наслаждаеми, (с. 214) истинно в немутное и сладкое таинственно возводимся знание божественное Владыки, евстратие. темже и похвалами твоя страдания чтуще верою и любовию, божественнаго человеколюбия просим улучити твоими молитвами, и миру даровати велию милость.

*Стих:*
Многи скорби праведным, и о всех их избавит я Господь.

Полк мученический светозарный, победоносный, светлый, и пяточисленный, да почтится похвалами, притяжав светлаго верховника истинно евстратиа, тепле из\ъобличивша еллинския жертвы, Христианом же боговещанная учения утвердивша словесными веленьми. сего убо восхвалим налиявшаго мудрости чашу, и духовно нас веселяща, Христа моляща, подающаго миру велию милость.

*Слава, глас тойже:*

Мучащих свирепства не убоявшеся, паче Христову веру ясне проповедавше, строгания многая и муки претерпесте, евстратие и авксентие, евгение и оресте, и славный мардарие. темже молитеся царю и Богу о нас, верою совершающих память вашу.

*И ныне, Богородичен:*

Блажим тя, Богородице Дево, и славим тя, вернии, по долгу, град непоколебимый, стену необоримую, твердую предстательницу и прибежище душ наших.

*Тропарь, глас д~:*

Мученицы твои, Господи, во страданиих своих венцы прияша нетленныя от тебе Бога нашего: имуще бо крепость твою, мучителей низложиша, сокрушиша и демонов немощныя дерзости: тех молитвами спаси душы нашя.

*Слава, и ныне, Богородичен:*
Еже от века утаенное: (с. 215)

*На утрени, по а~-й стихологии, седален, глас д~.*

*Подобен:*
Скоро предвари:

Мужеством веры в броня облекся, мудростию божественною вооружився благочестно, евстратие славне, вся диаволи победил еси полки, и обличил еси безбожных немощную дерзость, яко имея дерзновение к Богу, моли спастися нам.

*Дважды.*

*Слава, и ныне, Богородичен:*

Многими согрешеньми аз блудный ум омрачив, вопию твердому твоему заступлению: просвети, Богородице, души моея зеницы, возсияй ми покаяния светлую зарю, и облецы мя во оружие света, богородительнице чистая.

*По в~-й стихологии седален, глас д~:*

оружием словес твоих мучителя уязвил еси, воевода быв Христоносных людей, евстратие богомудре: облистал еси зарями чудес миру, венец же исплетеся твоей главе свыше. темже и в памяти твоей Христа прославляем.

*Дважды.*

*Слава, и ныне, Богородичен:*

Поем тя, богоневесто, Мати Христа Бога, славяще рождество твое непостижимое, имже избавихомся от лести диаволи, и всяких бед, Богородице владычце, и верно вопием: помилуй стадо твое, едина всепетая.

*По полиелеи, седален, глас и~. Подобен:*
Премудрости:

Троическою верою утверждся, истины пращею вооружся, лести низложил еси иноплеменную дерзость, и вражий восхитил еси словес мечь, тем ссекл еси лживое противление. сего ради победами обличив лесть, телом умерл еси, и духом ожил еси, страстотерпче евстратие: моли Христа Бога, грехов оставление (с. 216) даровати празднующым любовию святую память твою.

*Дважды.*

*Слава, и ныне, Богородичен:*

В напасти многоплетенныя впад от враг видимых и невидимых, бурею одержимь безчисленных согрешений моих, и яко к теплому заступлению и покрову моему, чистая, ко пристанищу притекаю твоея благости. темже, пречистая, из тебе воплощенному безсеменно молися прилежно о всех рабех твоих, непрестанно молящихтися, Богородице пречистая, молящи его присно, согрешений оставление даровати воспевающым достойно славу твою.

*Степенна, а~-й антифон д~-го гласа. Прокимен, глас д~:*
Воззваша праведнии, и Господь услыша их. *Стих:*
Многи скорби праведным, и о всех их избавит я Господь. Всякое дыхание: *Евангелие матфеа, зачало л~з.*

*По н~-м псалме стихира, глас а~. Самогласна:*

Пяточисленный лик святых восхвалим, людие, Cпаса воспевающе Христа, евстратиа терпеливодушнаго и твердаго страстотерпца, с ним авксентиа, евгениа, мардариа и ореста: сии бо по вере пострадавше, треволнения попраша вражия, и спасу молятся, очищение и оставление грехов даровати верою совершающым память их.

*Канон Богородицы со ирмосом на з~: и святых два, на и~.*

*Канон первый иоанна монаха.*

*Глас д~. Песнь а~. Ирмос:*

Моря чермную пучину, невлажными стопами, древний пешешествовав Исраиль, крестообразными моисеовыма рукама, амаликову силу в пустыни победил есть.

Раздаваяй на небесех дары, сущым на земли страдальцем, подвигоположник седит Христос десницею (с. 217) вседержительною, евстратиа сущым обоюду, божественныя венцы простирая.

Лик мученический пяточислен, приидите видим, пресветлым блистающийся светом, имеяй чиноначальника возжеленнаго евстратиа, благодатию божественною венчаема.

Пояс земнаго воинства отрешивый, истинному привносиши царю, страдания знамение от Христа, евстратие, чрез авксентиа прием.

*Богородичен:*

Село вместительно была еси божественнаго естества, богородительнице чистая. тем тя лукиа возжелавши, девственно в след тебе твоему сыну приведеся.

*Другий канон.*

*Глас з~. Песнь а~. Ирмос:*

Яко по суху пешешествовав Исраиль, по бездне стопами, гонителя фараона видя потопляема, Богу победную песнь, поим, вопияше.

Небесных кругов царь дародатель председит, страдавшым на земли со евстратием, Христос простирая тем победы венцы.

Песнословесный лик боговенчанный страдальцев пяточисленных восхвалим, вернии, мудраго евстратиа, верна имуща о Христе божественнаго чиноначальника.

Воинства вышняго желая, почесть, евстратие, отдав образно: Богу привед, мудре, твою жизнь, священно очищен.

*Богородичен:*

Добропобедных мученик лик радуяся поет тя, чистая, иже победы венец прият: тобою бо небо человеком бысть входно, яко родила еси паче ума творца небесе.

*Катавасиа:*
Христос раждается: (с. 218)

*Песнь г~. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище и утверждение.

Надеждею мучений, якоже невещественнаго сокровища, преестественно был еси исполнен всякия радости, всеблаженне евстратие.

Мудростию духовною, терпением же напастей, обличил еси, мучениче Христов авксентие, мучительское безбожие.

Якоже красота пресветлая, церкве верных мученицы, Христовыми язвами, яко цветы, обложени бысте.

*Богородичен:*

Господственно и истинно тя Богородицу вернии чтим: ты бо Бога родила еси, плоть бывша, всенепорочная.

*Ин. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Твердостию ума упование твое все возложив, блаженне, к вышнему Богу, надеждею ран утешения исполнен весь был еси.

Процвел еси любовию Христовою, божественною мудростию: терпением же мук, авксентие, безумие обличаеши гонителей, наглость и суетие.

Неукротимый, мудре, лисиев гнев вменися тебе сон, и огнь мук сильных: утверждся бо о Христе преобидел еси, якоже иному страждущу.

*Богородичен:*

Священнословесными тя гласы, Богомати Дево, всех виновную виновника по нам быти, боголепно воспевающе вернии ублажаем.

*Катавасиа:*
Прежде век. (с. 219)

*Кондак, глас в~. Подобен:*
В молитвах:

Светильник явился еси светлейший во тме неведения седящым, страстотерпче: верою бо, яко копием, обложився, врагов шатания не убоялся еси, евстратие, риторов сый благоязычнейший.

*Седален, глас и~. Подобен:*
Премудрости:

Ни мечь, ни зверие, ни огнь, ниже ино что страшащих чувственных, отнюд устрашити твою твердость возмогоша: вражию бо поправ течением силу, яко безстрастен преминул еси житие и безплотен. темже верным исцеления подаваеши, любовию притекающым в память твою, святе страстотерпче евстратие. моли Христа Бога, грехов оставление даровати празднующым любовию святую память твою.

*Дважды.*

*Слава, и ныне, Богородичен:*

Егда приидет судити всей земли всех Владыка и творец, овцам мя причти десным осужденнаго, и кромешния тмы, и всякаго мучения, твоего непотребнаго. раба исхити, молюся: да благодарно величаю богатство твоея благости, Богородице всенепорочная, и вопию ти радуяся: моли Христа Бога, согрешений оставление даровати, тя бо имам надежду раб твой.

*Песнь д~. Ирмос:*

Любве ради, щедре, твоего образа, на кресте твоем стал еси, и растаяшася языцы: ты бо еси. человеколюбче, крепость моя и хваление.

Отложил еси с язвами плоти твоея душевныя скверны: стрелы сокрушил еси лукаваго змия верою, евстратие.

Прославися твоими ранами, страстотерпче, царь славы и (с. 220) неизреченныя тя славы силою исполни чудес, евстратие.

Рыбарскому поревновав дерзновению, мученическою мрежею владыце приводиши мудраго евгениа, уловив, евстратие.

*Богородичен:*

Всенепорочная, и едина святейшая херувимов явльшися, душы нашя спаси от всякаго обстояния, верою поющих тя.

*Ин. Ирмос:*

Христос, моя сила, Бог и Господь, честная церковь боголепно поет, взывающи от смысла чиста, о Господе празднующи.

Всесильный божественное желание в души твоей вжег, чудодейственна показа изрядно, всецелы плотския раны твоя творя.

Мрежею духовною рыбарей, мудре, уловив, приводиши царю мудраго евгениа, егоже уловив, Христу привел еси, евстратие.

Гвоздьми, всемудре, нозе разжигаемь, мучением сапог железных, весь себе обагрил еси, царя Иисуса подобяся страсти.

*Богородичен:*

Необ\ъемлемый и неизменный, Бога отца слово, изменився видением, пренепорочная, из тебе воплощаемь, обожает человеколюбно мя человека.

*Катавасиа:*
Жезл из корене:

*Песнь е~. Ирмос:*

Ты, Господи мой, свет в мир пришел еси, свет святый, обращаяй из мрачна неведения, верою воспевающыя тя.

Ты, якоже звезда светоносная, возсиял еси в полце мученик далечесиятельно, непобедимый евстратие.

О жребия благаго! о части богоданныя! о жены добрейшия! советом победившия лесть праматернюю.

Ты вся красная вменил еси, яко уметы, мардарие, победив естества законы любовию страдания. (с. 221)

*Богородичен:*

ум землен твоего паче ума зачатия не может разумети, Дево Мати, отроковице: Бога бо родила еси.

*Ин. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Чуден, якоже звезда, быв церкви, издалеча посреде мученик возсиял еси, мученическими осияя зарями, евстратие, мир, паче солнца.

Зарелучными сиянии зарю испущающа тя видев богоглаголивый мардарий, тебе, якоже агнец пастырю незлобив, простотою сердца последова.

Превознесеся сроднаго естества, мужелюбная жена и разумная и Христолюбивая, изрядно предпобеждает и совершенне, помазавши мужа к мучению.

*Богородичен:*

Иже Богородицу от души, и владычцу мира, благая, исповедающыя тя спасай: тя бо предстательницу непобедиму стяжахом, сущую богородительницу.

*Катавасиа:*
Бог сый мира:

*Песнь з~. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

Христос мне вместо всех есть, мардарий велегласно вопияше, и отечество и честь и имя: от тебе бо сему научихся, евстратие.

Язык отрезан песней непрестает, отсеченныя же твоя руки к Богу, евгение, возвышахуся, спасения просяще поющым память твою. (с. 222)

Ногам провертенным повешен бысть стремглав, разжженными же рожны палимь по плещем, дух владыце предал еси, мардарие.

*Богородичен:*

Крепость тя обретши, Дево, и твердь страстотерпица, раны доблественне терпит, и радующися в след тебе всех владычце приводится.

*Ин. Ирмос:*

Житейское море, воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Сам вместо всех мне Христос есть отеческих, возопив, о мардарие! пяте сокрушенней рожны разжженными огнем, стрелами же рамена, радуяся скончался еси.

Отрезан быв, евгение, твой язык, Христа песнословити не престает: руки же отсечены к Богу, блаженне, возвышаются, поющым тя избавления просяще.

Яко досточудна мужественная твоя душа, всеблагородне евгение, сокрушенным бо нуждею твоим голенем, дух предал еси в руце Владыки всех радуяся.

*Богородичен:*

Пречистая владычце, рождшая земных кормчию и Господа, страстей моих непостоянное и лютое утиши смущение, и тишину подаждь сердцу моему.

*Катавасиа:*
Из утробы иону:

*Кондак, глас г~. Подобен:*
Дева днесь:

Витийствуя пред беззаконнующими божественная, биения претерпел еси мужественнейшим сердцем, облистал еси богознаменьми, пречудне, угасил еси возвышенный прелести пламень: сего ради тя чествуем, всеблаженне мучениче Христов евстратие. (с. 223)

*Икос:*

Священный совершает церковь днесь праздник таинственно, светло проповедающи твоя доблести, болезни и труды, яже паче естества божественная борения, яже всюду раны: имиже низложи многокозненнаго, слава страдальцев велия и хвала, мужества столп, светильник всех тя чтущих благочестно, врачеваний сокровище, богатителю нищих, первопобедниче честных мучеников, всеблаженне мучениче Христов евстратие.

*Песнь з~. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Непреложно исповедания мудрование имея, в Троице чествовати единаго Бога, муки преобидел еси, зовяй: благословен еси в храме славы твоея, Господи.

Яко блажен в непорочном пути ходил еси, колени благоразумно преклонил еси избавителю, душу же предав владыце в руки, яко благовоннейшу жертву, авксентие.

Иже враном илии пищу подаваяй Бог, той и о честней твоей главе чудотворя, желающым откры, яко многожеланное чреждение миру, авксентие.

*Богородичен:*

Дево Мати, яко чисту тя и нетленну слово чистое возлюби, и из тебе воплощся возсозда всего человека, иже лукию прославивый чудесы.

*Ин. Ирмос:*

Росодательну убо пещь содела ангел преподобным отроком, халдеи же опаляющее веление божие мучителя увеща вопити: благословен еси, Боже отец наших.

Победоносец к небесному царству, авксентие, востекл (с. 224) еси: по искушении бо мук многовидных, Христа Бога исповедая скончался еси за него, во главу усечен.

Пречудно есть благоразумное, оресте, мужество твое, на судищи бо показуеши разум: душу же лисиеву крестом унзаеши, поя: благословен Бог отец наших.

Мучения путем спутника тебе, и с тобою текуща союзника ореста, и сострадальца имея, обогатил еси, поя с ним: благословен Бог отец наших.

*Богородичен:*

Юношы три пещь не опали, рождество прообразующи твое, божественный бо огнь тя не опали вселився в тя, и вся просвети вопити: благословен Бог отец наших.

*Катавасиа:*
отроцы благочестию:

*Песнь и~. Ирмос:*

Руце распростер даниил, львов зияния в рове затче, огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

устна разверз чисто, божественный привлекл еси дух, евстратие: и душетленных убо обличил еси служений немощь, в Троице же Бога чествовати взывал еси: благословите, вся дела господня, Господа.

Мудрыми наказании твоими укрепив смысл, мучениче евстратие, на одре железнем простерт быв непобедимый орест, вопияше разорителем пламене, детем подобяся: благословите, вся дела господня, Господа.

Простер тело терпеливно, оресте славне, ты на одре разжженнем сопричтался еси убо мучеников в Господе радуяся, воспочил же еси в скиниях небесных, вопия: благословите, вся дела господня, Господа. (с. 225)

*Богородичен:*

Явилася еси превышши небес, Бога небеснаго порождши, онебесившаго, всечистая, земнородных все смешение, и лукии честныя память уяснившаго, емуже вопием всегда: благословите, вся дела господня, Господа.

*Ин. Ирмос:*

Из пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. тя превозносим во вся веки.

Единаго естества Троицы безмерную силу, со дерзновением проповедая, богословил еси: и идольское служение суетное обличил еси, всемудре евстратие, богомудре.

Не ведый гонитель терпения твоего, пламенным видом устрашити тя покушашеся: ты же того суровство оплевав, радуяся Владыку, евстратие, воспевал еси.

Вещании твоими божественными наказуемь богомудрый орест, на одр вскочи играя, яко агнец непорочен всесожигаемь, Богу венцедавцу вопия: благословите, вся дела господня, Господа.

*Богородичен:*

Пречистая Дево, ты мя спаси, моей немощи буди помощь: скорбей многих и лютых мя избави, да тя славлю едину Богородицу.

*Катавасиа:*
Чуда преестественнаго:

*Песнь ф~. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Божественных причаститися таин возжелев, страстотерпче, и богоявления светозарнаго сподобитися, блаженне евстратие, к зовущему тя на небеса, желаемому приближился еси Христу. (с. 226)

Зело веселяся страстотерпче, радостному осуждению мучительскаго пребезумия, подвигоположника твоего величал еси, песнословя, евстратие, смерти разорителя Христа.

Приидите мучениколюбцы вси, прелести потребителя священными евгениа песньми, мудраго ореста же и мардариа, и в сими авксентиа со евстратием возвеличим.

*Богородичен:*

Свет нам возсия из ложесн неискусомужных твоих, Дево, егоже светосиянии божественно озарившися, свет же бысть чудная лукиа, богородительнице Дево Мати.

*Ин. Ирмос:*

Бога человеком не возможно видети, на негоже не смеют чини ангельстии взирати: тобою бо, всечистая, явися человеком слово воплощенно: егоже величающе, с небесными вои, тя ублажаем.

Поя евстратие, желаемаго, и общник божественных таин быв, богоявления его в темнице сподобился еси, блаженне, зовуща тя к небесней жизни царствия его.

укрепився силою Христовою, евстратие, гонителей ласканию посмеялся еси, величая, славне, Христа песньми: якоже бо юношы древле в пещь, радуяся, яко в красный рай, блаженне, внутрь вшел еси.

Песньми и пеньми восхвалим вси вернии божественныя воины, авксентиа, евгениа, вкупе и мардариа, славнаго ореста, и чиноначальника и сострадальца и наставника мудраго евстратиа.

*Богородичен:*

Храм, Дево, царствующаго со отцем и духом Христа была еси: тебе ради, чистая, храмы и мы благодатию бывше, сподобихомся сынотворения его крещением.

*Катавасиа:*
Таинство странное:

*Светилен. Подобен:*
Духом во святилищи:

Совершил еси чудное страдания течение, евстратие (с. 227) блаженне, и привед купно евгениа честнаго, и мудраго авксентиа, мардариа же со орестом, ихже вере и дерзости удивишася человечестии и ангельстии собори.

*Дважды.*

*Слава, и ныне, Богородичен:*

Несказаннаго рождества твоего была еси, пренепорочная невеста, яко сущи честнейший храм, Богородице, ты бо превечное в тя всельшееся родила еси Бога слово. тем поюще рождество твое величаем, о всенепорочная отроковице.

*На хвалитех стихиры на д~, глас г~. Германово.*

Риторскими словесы Христов воин беззаконныя ужаси, страдальческими ранами вражия силы мужески победи евстратий славный, и твердый страдалец, иже тесный и прискорбный шествовав путь, и в землю достиг вечныя жизни: в нейже и молит Христа, даровати нам велию милость.

Иже в божественней мудрости явльшася философа, и в доброте словес показавшася ритора, в свидетелех великаго евстратиа страдальческими похвалами увенчаим: свойство бо сей Христов воин благочестивое собрав, во время браней к подвигом страдания вчиняя, вражий восхитив мечь, сим того уязви. к немуже возопиим: мучеников изряднейше, с постравдавшими с тобою моли Христа Бога, о верою совершающих всечестную память твою.

*Глас д~. Иоанна монаха:*

Да венчаются от нас похвалами добропобеднии истины свидетели: евстратий, еллинскаго басносмышления обличитель, и Христианскаго богомудрия проповедник: авксентий, иже мудростию словес, и терпением дел, мучительское обличивый безбожие: к сим евгений, Богу благопотребный, и мучителем непотребный (с. 228) спасительнаго ради исповедания, и орест истинный и чудный царя всех воин: с нимиже и мардарий, голубь незлобивый,мудрое посрамивый змия благодатию Христа Бога, и Cпаса душ наших.

*Кассии монахини:*

Паче еллинских наказаний, апостольскую мудрость предпочтоша святии мученицы, книги витийския оставльше, и рыбарскую навыкше. тамо бо убо благоязычие глаголам, в некнижных же богогласиих троическому научахуся богоразумию. в немже молитеся, в мире сохранится душам нашым.

*Слава, глас д~, тояже кассии.*

Пятострунную цевницу, и пятосветлый свещник божия церкве, богоносныя мученики тезоименне воспоим, и благочестне похвалим: радуйся, иже добре богом ввоинствованный в небеснем воинстве, и ввоинившему тя угодив, иже в витиях витий, евстратие богомудре: радуйся иже талант от Бога, тебе вверенный, возрастив во множество, авксентие блаженне: радуйся, краснейшая ветвь божественнаго благородия, евгение богомудре: радуйся, красный образом, нравом же предобрый, и обоюдоизрядный, иже в божественных горах пребывая весь, всеблаженне оресте: радуйся, сияяй прозрачный бисере, иже муки горькия радостне претерпевый, мардарие непобедиме: радуйся равночисленный личе мудрых дев: яже молим всякаго гнева и скорби избавити, и неизреченныя вашея славы сопричастники сотворити, летнюю вашу память чтущыя.

*И ныне, Богородичен:*
Имуще тя, Богородице:

*Славословие великое. И отпуст.*

*На литургии блаженна, а~-го канона песнь г~-я, на д~ и в~-го, песнь з~, на д~. Прокимен, глас д~:*
Святым, иже суть на земли (с. 229) его, удиви Господь вся хотения своя в них. *Стих:*
Предзрех Господа предо мною выну: *Апостол ко ефесеем, зачало сл~г. Аллилуиа, глас д~:*
Воззваша праведнии, и Господь услыша их. *Стих:*
Многи скорби праведным: *Евангелие луки, зачало р~з. Причастен:*
Радуйтеся, праведнии, о Господе:

