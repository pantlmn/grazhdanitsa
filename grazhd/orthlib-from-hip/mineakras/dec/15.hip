<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 236)

*Месяца тогоже в е~и-й день.*

*Святаго священномученика елевфериа:*

*И преподобнаго отца нашего павла, иже в латре:*

*И иже во святых, отца нашего стефана исповедника, архиепископа сурожскаго.*

Служба его писана по сей службе. *Аще изволиши, пой аллилуиа.*

*На*
Господи, воззвах, *стихиры священномученика г~: и преподобнаго г~. Стихиры священномученика, глас д~.*

*Подобен:*
Дал еси знамение:

Сосуд священнейший * духа божественнаго был еси, * душу очистив от страстей, священнейше. * Отсюду божественное помазание святое приял еси, * архиерей быв, и наставник людей богомудрый, * и мученик непобедимь, * нас ради страсти претерпевшаго, * и безстрастие источившаго, * страдальче елевферие. (с. 237)

Добре подвиг тя видевши скончавша, * яже добре тя роджшая, * равное желающи тебе * проити течение, * тебе об\ъемши посреде тризнища, мудре, * якоже юница закалается. * с неюже молим тя, * о нас, елевферие, Cпаса и Господа умоли, преблаженне.

Тело преобидел еси, * ураняемо биеньми, * и огню приближающееся: * ум бо вперил еси непобедимым желанием, краснейшею добротою божественнаго рачителя. * егоже сладким уязвился еси желанием, * мучеников удобрение, * архиереев украшение, * страдальче елевферие, ангелов собеседниче.

*Стихиры преподобнаго, глас в~. Подобен:*
Егда от древа:

Павле, монашествующих доброта, прозябение красное пустыни, преподобных хвала, латра честнословие, верных твердь, любовию совершающыя твою всечестную память, и мощей твоих облобызающыя раку, избави обстояния всякаго, и огненнаго осуждения, ко владыце твоими молитвами.

Храм Троицы тебе самаго соделав, отче богоблаженне, храм во имени сея воздвигл еси, в пустыни же непроходныя латрския вшед, яко моисей в синайскую гору, вселился еси: идеже прием божественный закон, монашествующих множества истинно научаеши изряднейшым, всечудне.

Имея дерзновение к Богу, пастве, юже составил еси многими поты, преподобне, моли сохранитися от искушений врага, и языческих нахождений, огня же и меча, и всякаго прилога навета лукаваго: тебе бо градодержца и покров имуще, на тя надежду с богом стяжахом, блаженне. (с. 238)

*Слава, и ныне, Богородичен. Подобен: тойже:*

Едина невместимаго Бога, нетесноместно во чреве носила еси, человека бывша за благость, пресвятая богоневесто. темже молю тя: утесняющих мя страстей измени, яко да, тесную и правую стезю шествовав, достигну юже к жизни, Дево, водящую.

*Крестобогородичен:*

Егда нескверная агница виде своего агнца на заколение, яко человека, волею влекома, плачущи глаголаше: безчадствовати мя ныне тщишися, Христе, рождшую тя, что сие сотворил еси избавителю всяческих, обаче воспеваю и славу твою, юже паче ума и слова крайнюю благость, человеколюбче.

*Тропарь, глас д~:*

И нравом причастник, и престолом наместник, апостолом быв, деяние обрел еси, богодохновенне, в видения восход: сего ради слово истины исправляя, и веры ради пострадал еси даже до крове, священномучениче елевферие, моли Христа Бога, спастися душам нашым.

*Слава, преподобнаго, глас тойже:*

Яко безплотных единовсельника, и всем преподобным сообщника, всеславне павле, поем тя, и молим тя: молися всегда о нас, яко да обрящем милость.

*И ныне, Богородичен:*

*На утрени един канон октоиха: И святых два.*

*Канон священномученика. Егоже краегранесие:*
Страстей свободна мя покажи, всеблаженне. *Иосиф:*

*Глас а~. Песнь а~. Ирмос:*

Песнь победную поим вси Богу, сотворшему дивная чудеса мышцею высокою, и спасшему Исраиля, яко прославися. (с. 239)

Страстей омрачением порабощеннаго светлыми молитвами твоими, мучениче елевферие, ныне свободи: да яко раба тя Христова божественными воспою песньми.

Страдания возсиял еси чистейшими зарями, священнейше, обагрил еси кровию священную твою одежду, и был еси световиден духом.

Богу прилепляяся чистейшим умом от юности, плотскаго мудрования душу удалил еси, и чудес обильною благодатию обогатился еси.

*Богородичен:*

Яко престол огнезрачен носиши зиждителя, яко одушевлен чертог, и красна палата царя вмещаеши, бывшаго еже есмы, кроме преложения и смешения.

*Ин канон преподобнаго, глас тойже.*

*Песнь а~. Ирмос:*

Христос раждается, славите. Христос с небес срящите. Христос на земли, возноситеся. пойте Господеви вся земля, и веселием воспойте людие, яко прославися.

Новое тебе пение похвальное привнести во отверзение уст, павле богоносе, тщащуся, подаждь ми глаголати твоими молитвами, преподобне, благодать, яко да подвиги твоя честныя проповем.

*От*
юности, преподобне, ярем Господень восприемь, и в браздах твоего сердца пшеницу сеяв духовную, клас пожал еси, утверждающь душы, богоблаженне.

Поты множайшими восприял еси вышнее царство, яко безплотен на земли жив, и телом пожив ангельское житие. и ныне убо в высочайших Троице предстоя, нас поминай.

*Богородичен:*

Тленную мою плоть, богоневесто, прием от твоих кровей безплотный, и в яслех возлегий волею, сию, (с. 240) юже прият, обожает плоть, Богомати, от соединения ея преблагий.

*Песнь г~. Ирмос:*

Да утвердится сердце мое в воли твоей, Христе Боже, иже над водами небо утверждей второе, и основавый на водах землю, всесильне.

За Христа страдати изволивый, язвы терпиши телесныя, услаждаяся, мудре, болезньми и скорбьми: сего ради неболезненну жизнь ныне восприял еси.

Теплым желанием сотворшаго, страдальче богомудре, держимь, разжженней тебе самаго повергаеши хитрости, орошаемь духа огнем, елевферие.

В священницех священнейший и в мученицех мученик твердейший явлься, венец сугуб приял еси, блаженне, лице божие выну видя.

*Богородичен:*

Жезл крепости прозябла еси Христа, имже утверждаемся: тя бо воображаше ааронов жезл иногда прозябший, неделанная земле, чистая голубице приснодево.

*Ин. Ирмос:*

Прежде век от отца рожденному нетленно сыну, и в последняя от Девы воплощенному безсеменно Христу Богу возопиим: вознесый рог наш, свят еси, Господи.

О твоего мужества! о душевныя доблести, славне! ты бо членовныя львов сокрушити невидимых желая, два каменя носил еси превелика во время нощи, тяготу на раменах.

Кто твоя подвиги изрещи по достоянию возможет; ты бо пути жестокия в пустыни шествуя, суровыя желуди ел еси, вкушение навыцая твое услаждати болезньми воздержания.

Боговидец древле моисей в купине сподобися (с. 241) таинственнаго видения: всечестный же павел, огню явльшуся свыше, сам позна яве себе самаго, неопально распаляема.

*Богородичен:*

Безначален сый естеством яко Бог, и отцу слово равночестное, еже под летом приял еси рождся от Девы начало, естеством явлься человек, и младенствовав, яко отроча ты, Христе, явился еси пеленами повит.

*Кондак преподобнаго, глас и~. Подобен:*
Взбранной:

*От*
юности, мудре, яже паче смысла вожделел еси мужески, мирский мятеж оставил еси, и был еси божественнаго ради жительства Троицы жилище и просветил еси верою приступающыя тебе. тем зовем: радуйся, павле пребогате.

*Седален священномученика, глас а~. Подобен:*
Гроб твой, Cпасе.

Свободен ум от страстей стяжав, был еси божий искреннейший раб, и от лести свободил еси добре послушавшыя тебе: пострадав же, яко иерей и мученик, елевферие, сугуб приял еси венец: моли спастися нам.

*Слава, преподобнаго, глас и~. Подобен:*
Премудрости:

Окормляемь силою вседетельною, и ветрилом вкриляемь крестным, легко преплыл еси житейскую бурю, и к божественным истинно пристанищем достигл еси, добродетелей куплю многу стяжав, юже владыце всех принесл еси, и еже благий рабе, слышал еси, и сим последующая. темже павле блаженне, моли Христа Бога грехов оставление подати чтущым любовию святую память твою.

*И ныне, Богородичен:*

В напасти многоплетенныя впад, от враг видимых и невидимых, бурею одержимь безчисленных согрешений моих, и яко к теплому заступлению и покрову моему, чистая, ко пристанищу притекаю твоея (с. 242) благости. темже, пречистая, из тебе воплощенному безсеменно молися прилежно о всех рабех твоих, непрестанно молящихтися, Богородице пречистая, молящи его присно, согрешений оставление даровати воспевающым достойно славу твою.

*Крестобогородичен:*

Дева и Мати избавителя, кресту предстояще, болезненно со слезами рыдающи, матерски вопияше, что странное сие и преславное, сыне; источаяй всем человеком безстрастие, посреде осужденною на кресте распятся, в ребра прободаемь, и желчию напояемь от рук, яже создал еси. но востани, и даруй прегрешений оставление верою поющым божественная твоя страдания.

*Песнь д~. Ирмос:*

Духом провидя, пророче аввакуме, словесе воплощение, проповедал еси, вопия: внегда приближитися летом, познаешися, внегда приити времени, покажешися. слава силе твоей, Господи.

Ни зияния львов, ни врения огня, ни лютых прещения, крепости твоего, священнотаинниче, разслабиша терпения: но яко адамант, муками услаждался еси, ревностию божественною распаляемь.

Вод животочных уста твоя исполнена, реки источиша божественных учений, священномучениче, потопляющыя беззаконнующих ругания, и напаяющыя сердца познавших Христа Бога.

Вельми тя прославляя твой содетель, за негоже усердствовал еси страдати, страстотерпче, голубя тебе посылает приношающа пищу ангельскую, равноангельну бывшу страданий светлейшими сияньми.

*Богородичен:*

ужасошася зряще ангельская воинства, како (с. 243) невидимый зраком сущим по нам из тебе виден бысть, Дево богородительнице: егоже моли, спасения сподобити вся, верно тя славящыя.

*Ин. Ирмос:*

Жезл из корене иессеова, и цвет от него, Христе, от Девы прозябл еси, из горы хвальный, приосененныя чащи, пришел еси воплощся от неискусомужныя, невещественный и Боже, слава силе твоей, Господи.

Сном победившуся тебе иногда во время юности, и ко всенощному ослабившуся стоянию, твой видев честный учитель петр, по лицу, отче, ударяет: и тебе заушение дав, дает абие исцеление.

Богу особь беседуя, и сему приближився несредственне павел, отец наш, никогдаже победився от сна пребысть по язве учителеве: но якоже безплотен сый, бодр присно бысть.

Сосуд священнейший явлься, миро небесное Христа приял еси сердцем твоим, и свещу твоего терпеливнаго воздержания жительством добродетельным вжег светло, к невестнику божественному востекл еси.

*Богородичен:*

Имея, слове, престол небо, землю же подножие, в ложесна Девы воплощаяся вшел еси, и во убог вертеп вселился еси: от волхвов же, царей персидских, яко царь дары и богочеловек приял еси.

*Песнь е~. Ирмос:*

Твой мир даждь нам, сыне божий: иного бо, разве тебе, бога не знаем, имя твое именуем, яко Бог живых и мертвых еси.

Лестными ухищряяй украсти тя словесы, мучениче, враг вселукавый, смех зрится, мудростию твоею мудрец злобы прехищряемь. (с. 244)

На колеснице взимаемь божественных добродетелей, славне, высоту достигл еси мучения, и низложил еси лукавых бесов превознесенную гордыню.

Видети красоту желая Иисусову, преподобне, тебе самаго украсил еси мучения красотою: и к нему пришел еси, венчався светлым венцем.

*Богородичен:*

удивляет всяк ум чудо твое, чистая: раждаеши бо Бога плотию, и питателя питаеши млеком, искушения мужеска не познавши, сам яко весть един.

*Ин. Ирмос:*

Бог сый мира, отец щедрот, великаго совета твоего ангела, мир подавающа, послал еси нам. тем богоразумия к свету наставльшеся, от нощи утренююще, славословим тя, человеколюбче.

*От*
кала страстей очистив ум, нескверно зерцало был еси, осияния духа прием присно. темже тебе искуситель посрамися приразився, иже сада злобы немощь из\ъучивый.

Мудрость сущо, Христа Бога во твоем сердцы стяжав обитающую, немудраго низложил еси злобы мудреца, ногами твоими красными, мудростьми различными прельстити тя, павле богомудре, покушающася.

Света сый приятелище, дне сын, тмы прельстил еси начальника якоже льва, на тя наветующа, земными трусы и колебании камений, безстудием устрашающа, павле, и мечтании свирепствующа.

*Богородичен:*

Изверженна перваго адама из едема, приснодево отроковице богоневесто, слово пребезначальное из тебе воплощся, и в ясли безсловесных восклонився, яко младенец, наш род от безсловесия избави. (с. 245)

*Песнь з~. Ирмос:*

Пророка иону подражая, вопию: живот мой, блаже, свободи из тли, и спаси мя, Cпасе мира, зовуща: слава тебе.

Нарочитый овен паств Христовых, пастырь словеснейший, подвигов стезя прославляется, Бога прославив своими удесы.

Вжилився к Богу воззрении, мудре, обезжилил еси врага многокозненнаго твердо, приснопамятне, мучеников славо, священства правило.

К ранам терпя, ко огню самоидя, успил еси зверей свирепых стремления, неусыпну к зиждителю имея любовь.

*Богородичен:*

Священия сень явльшися, марие, оскверненную сластьми окаянную мою душу освяти, и божественныя славы причастницу сотвори.

*Ин. Ирмос:*

Из утробы иону младенца изблева морский зверь, якова прият: в Деву же всельшееся слово, и плоть приемшее пройде сохраншее нетленну. егоже бо не пострада истления, рождшую сохрани неврежденну.

Якоже Спас, Христос Бог наш малыми хлебы народ насыти многочислен, такожде и павел таинник Христов, скудела малейшаго малою водою множества до сытости возвесели: и сытость являет обилие.

уставляеши зной молитвами твоими, чудне, и решиши глад претимый: водами же свыше пролиявшимися упаяеши землю, и напаяеши сухия сея бразды, прозябая и богатя даровании, и умножаяй сея делание.

Неболезненную жизнь в болезнех восприял еси, и болезней лютых уставляеши озлобление, верою просящым прияти врачевания от тебе, всечестне, отцев (с. 246) доброто. темже разреши болезни моя душевныя и телесныя, молюся.

*Богородичен:*

Слово отчее, сыне божий безлетне, и порождение матере чистыя богоотроковицы превечное, яко Бог, и яко человек младенец сый, в вертепе вместися невместимый. темже вси дивящеся покланяемся великому таинству.

*Кондак священномученику, глас в~. Подобен:*
Твердыя:

Яко удобрение священников, преподобне, и пред\ъувещание страстотерпцев вси восхваляем, и просим тя, священномучениче елевферие: любовию память твою празднующыя бед многообразных свободи, моля непрестанно о всех нас.

*Икос:*

Презри, благоутробне жизнодавче, яко человеколюбец един и щедрый Бог, души моея омрачение, и всемощною десницею твоею, слове, страстей свободи стужения, яко да твоего иерарха воспою елевферия, той бо истинно из утробы познася тебе, и освятися, и возложен бысть яко самуил, от матере священныя тебе зиждителю, моля непрестанно о всех нас.

*Песнь з~. Ирмос:*

Сущым в пещи отроком твоим, Cпасе, не прикоснуся, ниже стужи огнь. тогда трие, яко единеми усты, пояху, и благословляху, глаголюще: благословен Бог отец наших.

Да величается, взывал еси, мудре, раздробляемь, ныне во плоти моей Христос, не ужасаюся распалений конобов, не боюся смерти, ни зверей стремлений, сущия ради жизни.

Единаго Бога доброты иский, едину того славу получити желаю: да раздробляется и опаляется все тело мое, взывал еси, славне: свобождения ищу, порабощающаго Христу. (с. 247)

Смотряя будущую жизнь, блаженне, миру умертвился еси истинно, и яко злато, язвенными искушении разжегся, просиял еси, и положился еси в сокровищах небесных обителей.

*Богородичен:*

Чистейшу тя едину обрет, всенепорочная, слово чистейшее божие, из чрева твоего родився, верныя очищает осквернения, богоневесто, прибывшая нам от неудержания страстей.

*Ин. Ирмос:*

отроцы благочестию совоспитани, злочестиваго веления небрегше, огненнаго прещения не убояшася, но посреде пламене стояще пояху: отцев Боже, благословен еси.

Яко солнце возсияв, восток абие просветил еси, на столп же возшед, яко посреде небесе стоя, вселенную всю учении возвеселил еси, отцев, вопия, Боже, благословен еси.

удалился еси, бегая мирских волн, и в пустыни псаломски водворився, богоблаженне, приял еси Бога в сердцы твоем, ангельским хранением тебе соблюдающа.

Зрел еси мучения тамошняя мысленными очесы, и человеколюбною твоею душею сердцем болезнуя, слезами себе присно омакал еси, не яко Давид во время нощи постелю.

*Богородичен:*

Безплотный воплощается, и безлетный в лето бывает, и пеленами повивается нас ради, иже землю повиваяй Господь мглою, плоть сам паче постижения неизменно явився от неискусомужныя.

*Песнь и~. Ирмос:*

Егоже ужасаются ангели и вся воинства, яко творца и Господа, пойте священницы, прославите, отроцы, благословите людие и превозносите во вся веки. (с. 248)

Процвет, прозябл еси сад красен мучений светлостьми, мучеников доброто, и ныне рая цвети явистеся, божественно благовоние испущающе божественне.

Кропленьми кровей твоих, рожденнаго из нея, кровь свою мати приобщает: твоему бо телеси об\ъемшися, мудре, мечем скончавается, и живет во веки.

Исцелений воды, чудес реки изливает требующым рака твоя, мудре, отмывающе скверны душетленных страстей, мучениче иерарше, во вся веки.

*Богородичен:*

Яко дождь, во утробу твою сниде Христос, и всю напои тварь воистинну, изсушив, Дево, мутныя реки идолонеистовства, един благодетель.

*Ин. Ирмос:*

Чуда преестественнаго росодательная из\ъобрази пещь образ: не бо, яже прият, палит юныя, яко ниже огнь божества Девы, в нюже вниде утробу. тем, воспевающе, воспоем: да благословит тварь вся Господа, и превозносит во вся веки.

Спротяжену с Давидом благогласну песнь всестройну пел еси, глаголя: яко утешения твоя душу мою боголепно человеколюбным мановением, всецарю, возвеселиша. темже радуяся взывал еси: да благословит тварь вся Господа, и превозносит его во веки.

Подаваяй тебе яже противу любви зиждитель, от юности соблюдая тя десницею, и треми питает тя салатами боголепно, яко от младенства всяко похотение поправша: рукою же ангела сия дает, яко ангельскому житию ревнующу, препрославленному тебе, павле богоносе.

Возмогоша убежати осуждения трие осужденнии связани мужие, яко уклоншеся служения общаго: уз бо невидимо именем разрешшеся твоим, отче (с. 249) всеславне, связанных от бед избави, и единою носимы рукою содержащаго.

*Богородичен:*

Солнце правды рождшая, звездою созывает волхвы со златом, и смирною же и ливаном, новолепно покланяющеся невращно младенствовавшему: егоже пастырие возвеличиша, и ангел множество воспеша славяще, яко и по существу Бога, и человека естеством.

*Песнь ф~. Ирмос:*

Живоприемный источник приснотекущий, светоносный светильник благодати, храм одушевленный, сень пречистую, небесе и земли пространнейшую, Богородицу, вернии величаем.

уста божия быв, от уст чуждаго люди суемудренныя восхитив, показал еси наследники благодати, и пострадав крепко, со иереи и страдальцы живеши, елевферие.

Чистая мироположница духа, добродетелей красное жилище, агнец незлобивый, светильник незаходимый, иерархов степень и мучеников, да восхвалится верно елевферий.

Во свете живеши истинно невечернем, свет быв солнца светлейший. тем память твою светоносную днесь совершающыя, страстей мглы избави к Богу твоими молитвами, елевферие.

*Богородичен:*

Пощади нас поющих твое, Господи, еже из Девы, неизреченное рождество, от напастей избавляя и страстей и скорбей, мольбами ея твоя рабы, яко благодетель, и един человеколюбец.

*Ин. Ирмос:*

Таинство странное вижу и преславное: небо, вертеп: престол херувимский, Деву: ясли, вместилище, в нихже возлеже невместимый Христос Бог, егоже воспевающе, величаем. (с. 250)

Поведует еже к Богу дерзновение твое, и яже совершил еси, по еже к нему отшествии, чудная дела: многих бо елеем твоего световождения, от недуг различных свободил еси.

Всесветлу твою душу имея, преподобне, яко миром благодати весь напоився, елеем демоны отгониши, прокаженныя очищая и угрызенныя главы, и краст лютых уставляя болезни.

Распадся падает сатана вселукавый, образом всесвирепа зверя, зря простерша тебе елей кандила твоего, яко миро, на исцеление различных недугов, и страхом одержимь исчезе.

*Богородичен:*

Зачала еси в последняя лета в ложеснах твоих, егоже отец роди сына прежде век нетленно, неискусомужная Мати. сего звездою небеса показуют, и земля пещерою земною.

*Светилен октоиха: Слава, преподобнаго. Подобен:*
Со ученики взыдем:

Давидски процвел еси в дому господни, яко финикс, отче преподобне, плоды твоих трудов во сто ныне умножив. темже полк демонов тучами слез твоих, павле блаженне, погружь, от Христа почесть и венец победы приял еси, и чудес, премудре, независтнобогатую благодать.

*И ныне, Богородичен:*

Иже горе славимый божески от ангел, недр отеческих не отступив, чистая, неизреченно, с дольними поживе: ты же сего была еси спасения виновна, от чистых твоих кровей сему, чистая, паче слова плоть заимодавши. егоже моли, рабом твоим избавление дати прегрешений.

*На стиховне октоиха.*
(с. 251)

*Служба святителя стефана исповедника, архиепископа сурожскаго.*

*Вечер,*
Блажен муж:

*На*
Господи, воззвах, *поставим стихов з~, и поем стихиры, глас д~. Подобен:*
Дал еси знамение:

Житие непорочно * явил еси, стефане, * к престолу господню, * прехвальне, дошел еси, * архиерейским миром помазався, * на смерть предаяся по содетелю создание: * и ныне на небесех вселився * в жертвенник Господень, славне, * моли о поющих тя.

Знамении и чудесы * тебе Владыка прослави, * треблаженне стефане: * прогониши бо духи, * и врачуеши страсти, * душы просвещаеши верных, * приходящих ко святому твоему гробу: * ангелов равностоятелю, * архиереев сопрестольне, * апостолов единонравне, * благоверия поборниче.

Поганых прещения не устрашився, блаженне, * благобоязненным умом, * Христове благолепно честней иконе, * научил еси всех непосрамленно покланятися, * и теплою верою целовати: * и о ней претерпел еси * биения, отче стефане, и темницы, * провидя будущия радости восприятие.

*Ины стихиры, глас в~. Подобен:*
Киими похвальными:

Киими похвальными венцы увязем святителя; священству венца, благочестия управление, церкви светлое украшение, источника божественных исцелений неисчерпаемаго, пролитие дарований духовных, реку многих (с. 252) чудес, отрасли сурожския веселяща теченьми, стефана, теплаго предстателя нашего и хранителя.

Киими смиренными устнами воспоим святителя; дивнаго в чудесех, и безплотным сожителя, освященнаго от пелен, столпа церкве недвижима, веселие земли сурожской, царю нечестивому обличителя, и православию исповедника, и Христа ради от беззаконных заушаема, имуща велию милость.

Приидите, сурожстии собори, псаломски восплещем руками, печальным утеху, и отчаянным заступника, блаженнаго стефана воспевающе, божественнаго Христова смирения ревнителя, похвалу земли сурожской, и всей той стране украшение, роду же нашему везде промысленника, подающаго миру велию милость.

*Слава, глас д~:*

Подобает сурожскому роду стефана везде имети архиереа, яко некую утварь царскую, и сокровище некрадомо, всем дающо богатство, спасительное проповедание, и вся собирающа к соединению песней боголепных. к немуже возопием: иерарше и исповедниче стефане, Христа Бога моли о душах наших.

*И ныне, Богородичен, глас тойже:*
Иже тебе ради:

*Вход. Прокимен дне.*

*И чтения г~, писаны сего месяца в з~-й день.*

*На стиховне стихиры, глас е~. Подобен:*
Радуйся:

Радуйся, священная главо, от пелен очистившаяся духом, и сему соумножившися, и воспитавшися добре в меру божественнаго наставления, от негоже всяко движение, всяко деяние, всяк разум, и всяко слово, возвещая добльственне, крайняго желания достигл еси! идеже срадуешися, всеблаженне стефане, ликостоянию (с. 253) ангельскому, и архиерейскому собору, со всеми святыми умоляй Cпаса, помиловати нас.

*Стих:*
Священницы твои облекутся правдою, и преподобнии твои возрадуются.

Радуйся от среды тмы многия возсиявый, яко звезда всесветлая, всю вселенную просвещаеши светло, зарями, отче, дел твоих: тем вся влечеши к непостыдному рачению, и божественною любовию взерцатися всегда лица твоего неразсуднаго зрака. имже и по смерти взятися, святе, приемшая тя слава явственно плодоносящи: еяже ныне восприемля, умоляй Cпаса, помиловати нас.

*Стих:*
Восхвалятся преподобнии во славе, и возрадуются на ложах своих.

Радуйся, честный уме, Троице чистый сосуде, столпе церковный, верным утверждение, побеждаемым помощь, звездо, иже сиянии богоприятных твоих молитв, разоряя напастей же и скорбей тму всегда, стефане, пристанище тихое, в неже притекающе иже треволненьми жития одержимии спасаются. Христа моли душам нашым дати велию милость.

*Слава, глас тойже:*

Вострубим трубою песней, стецемся, православнии, и узрим победительства пастыреначальника сурожскаго, и учителя нашего. царие и князи посрамишася от стефанова страшнаго явления: царя бо обличи, образу Христа Бога нашего не восхотевшаго покланятися. пастырие и учителие православныя паствы, Христова пастыреначальника, приидите, восхвалим, ангелов сожительника, и мучеников похвалу, архиереев славу, и по вере поборника, и нашего теплаго заступника, (с. 254) путьшествующым спутешественника, и плавающым окормителя, везде теплаго предстателя, первопрестольника сурожскаго восхваляюще, тако рцем: всесвяте стефане, предвари, и избави нас искушения всякаго, и спаси паству сию молитвами твоими.

*И ныне, Богородичен, глас тойже:*

Вострубим трубою песней: преклоншися бо свыше всецарица Мати Дева, благословеньми венчавает воспевающих ю. людие да стекутся, и царице да восплещут в песнех царя рождшей, иже смертию одержимыя первее, разрешити человеколюбно благоизволившаго: пастырие и учителие, добраго пастыря пречистую матерь сошедшеся восхвалим: свещник златозарный, светоносный облак, небес пространнейшу, одушевленный же кивот, огнезрачный владычень престол, манноприемную златую стамну, заключенную слова дверь, всех Христиан прибежище, песньми богогласными похваляюще, сице рцем: палато слова, сподоби смиренных нас небеснаго царствия, ничтоже бо невозможно ходатайству твоему.

*Тропарь, глас д~:*

Яко святитель со безплотными единожитель быв, священномучениче стефане: восприем бо крест, яко оружие: и став крепко сопротив иконоукорителя, и духоборцев, не покланяющихся пречистому образу Христа Бога нашего, и отсекл еси всяку ересь лукавых. того ради прием мучения венец, избавил еси град твой сурож от всякия неприязни. и ныне молим тя, святе, да избавиши нас от всяких злых искушений и бед и вечныя муки.

*Слава, и ныне, Богородичен:*
Еже от века: (с.255)

*На утрени, на*
Бог Господь, *тропарь святаго, дважды. Слава, и ныне, Богородичен:*

*По а~-й кафисме, седален, глас г~. Подобен:*
Божественныя веры:

Божественным духом просвещен, проповедал еси со дерзновением православия предание, всеблаженне стефане, и мучителя беззаконна посрамил еси, в заточение неправедно отсылаемь. отче преподобне, Христа Бога моли, грехов оставление подати чтущым любовию святую память твою.

*Дважды.*

*Слава, и ныне, Богородичен:*

Небесная любовию веселяхуся, и земная трепетом ужасахуся, егда пречистый глас найде на тя, Богородице: едино бо торжество обоим возсия, егда безплотный радость тебе принесе. темже со ангелом тебе вопием: радуйся, чистая, божие жилище.

*По в~-й кафисме, седален, глас и подобен тойже:*

Божественная повеления умножив, веру соблюл еси православия, беды прием за ню, стефане, в заточении пострадав ранами, в темницах претерпев озлобления, отче преподобне: Христа Бога моли даровати нам велию милость.

*Дважды.*

*Слава, и ныне, Богородичен:*

Божественная скиния была еси слова, едина пречистая Мати Дево, чистотою ангелы превозшедшая, паче всех мене персть бывша, осквернена плотскими прегрешеньми, очисти молитв твоих божественными водами, подающи, чистая, велию милость.

*По полиелеи седален, глас д~. Подобен:*
Скоро предвари:

Христу последовав, мир оставил еси, и плоть покорив воздержанием яве, преблаженне стефане. (с. 256) отнюдуже священия помазание имел еси: ныне же к невещественным преставился еси ликом, моля о всех нас восхваляющих тя.

*Дважды.*

*Слава, и ныне, Богородичен:*

Едина рождшая творца всему, едина украсившая человечество рождеством твоим, богоневесто, избави мя от сети льстиваго стрельца, и постави мя на камени Христовых хотений: того молящи прилежно, егоже воплотила еси.

*Таже степенна, а~ антифон д~-го гласа. Прокимен:*
Честна пред Господем смерть преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие иоанна, зачало л~е, от полу. По н~-м псалме стихира, глас д~:*

Подобает сурожскому роду стефана везде имети архиереа, яко некую утварь царскую, и сокровище некрадомо, всем дающо богатство, спасительное проповедание, и вся собирающа к соединению песней боголепных, к немуже возопием: святителю и исповедниче стефане, Христа Бога моли о душах наших.

*Канон Богородицы на з~: и святаго два, на и~.*

*Канон.*

*Глас з~. Песнь а~. Ирмос:*

Волною морскою скрывшаго древле, гонителя, мучителя, под землею скрыша спасенных отроцы: но мы, яко отроковицы, Господеви поим: славно бо прославися.

Приидите, сошедшеся, воспоим вси священнаго нашего стефана, и почтим сурожу утверждение, заступника душам нашым, и граду нашему хранителя необорима.

Преклони сердца наша, богоносче, во спасительныя Христовы заповеди, не помышляти житейских, но да, (с. 257) душевных достигше доброт, светло внидем в чертог Христов.

Стефане богомудре, верховный отче, ангелом равне, сурожу утверждение, не отвержи, но песненно приими, яко кадило от убожества моего, еже ти принесох не достойный.

*Богородичен:*

Возопий, недостойная душе, прежде смерти к Богоматери, в помыслех тепле со слезами вопиющи: пречистая госпоже, сына твоего молитвами твоими милостива мне сотвори.

*Другий канон.*

*Глас а~. Песнь а~. Ирмос:*

Христос раждается, славите. Христос с небес, срящите. Христос на земли, возноситеся. пойте Господеви вся земля, и веселием воспойте, людие, яко прославися.

Благодать духа прием, отче, в сердцы твоем, Христов святителю, очисти язык же и сердце твоих певец, яко да твою память воспеваем светло, стефане исповедниче.

Великий ныне стефан, пастырь церкве сурожския, пастыря вкупе и стадо и весь сурож светло призывает: приидите, собравшеся, яко общему отцу светло торжествуем.

Побеждают твоя исправления и словеса и вещи, стефане, егоже ради душевное предложение приемли со благоуветием, достодивный, еже бо по достоинству песнь тебе плести всем невозможно.

*Богородичен:*

Безмерна бездна твоего непостижимаго рождества, всечистая, сего ради вернии несомненно убо чисте припадаем ти, глаголюще: радуйся, Богородице Дево, Мати неневестная. (с. 258)

*Катавасиа:*
Христос раждается:

*Глас г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Кто тебе не ублажит, преблаженне стефане богоносче, той мертв есть душею и телом прежде смерти, и прежде суда во осуждение низпаде.

Сокруши супостаты, преподобне, и силу их вооруженную, покори нам под ноги вскоре видимую рать: рабы твоя утверди, и державу даруй твоей пастве, блаженне и священне.

Покрый град твой, отче наш стефане богоносче, от сынов агарян. се бо скрежещут зубы своими на ны, пожрети ны разжегшеся, яко зверие дивии: но сокруши зубы их.

*Богородичен:*

Лествицу тя провиде, препетая Мати, иаков во сне, небесе досязающу, в нюже слово вселися, и человеки возведе, от человекогубительнаго змия избавляяй.

*Ин. Ирмос:*

Прежде век от отца рожденному нетленно сыну, и в последняя от Девы воплощенному безсеменно Христу Богу возопиим: вознесый рог наш, свят еси, Господи.

Позна тебе от чрева, богоносе, всеведый Бог, прежде возвещает тебе ангелом: освящает тебе путеводителя душам, и пастыря великаго, якоже петру, и тебе вверяет свое стадо.

Жезлом воздержания страстей море разделил еси, блаженне, якоже моисей, и на безстрастия гору вшел еси, прием разумныя скрижали, церковь научил еси Христову закону духовному. (с. 259)

Смирен явился еси, кроток же и тих, стефане, отнюдуже духовная благодать довольне излиявшися в тебе, велика показа тя, чудес лучами землю сурожскую осиявающа.

*Богородичен:*

Тя запечатанную истинно, лик пророческий, и заключенную источника дверь нарече, девства твоего, всепетая, издалеча образы нам пишущь тя, юже соблюде и по рождестве.

*Седален, глас а~. Подобен:*
Гроб твой, Cпасе.

Великий святитель Христов да воспоется, столп светлый, просвещаяй нас чудес светлостьми, и облак росный, пламень страстей погашающь, и орошающь верных мысли, божественный стефан.

*Дважды.*

*Слава, и ныне, Богородичен:*

Светлый светильниче, божественная трапезо, кадильнице златая, стамно, манну носящая живоносную, верных мысли услаждающи, якоже пророцы тебе, Дево, провозвестиша.

*Песнь д~. Ирмос:*

На кресте твое божественное истощание провидя аввакум, ужасся вопияше: ты сильных пресекл еси державу, блаже, приобщаяся сущым во аде, яко всесилен.

Отлучихся от Бога грешный, и удалихся аз блудный, иногда во страну вселихся далече, отче, обнажихся, послушав лестца, неисправленный.

Ты праведне озарился еси трисолнечным светом несозданныя Троицы: того нам посли поющым его, и на небеси того сподоби нас в Троице воспевати, блаженный отче, богоносный стефане.

отче отцев богоносный стефане, сурожу утверждение, сын правоверия, рабы своя соблюди от всякаго (с. 260) прегрешения, и от безбожных варвар, видимых же враг и невидимых.

*Богородичен:*

Горестных слез моих не забуди, и стенания души моея не презри, Дево чистая и непорочная, яви на мне милость и человеколюбие сына и Бога твоего.

*Ин. Ирмос:*

Жезл из корене иессеева и цвет от него, Христе, от Девы прозябл еси, из горы, хвальный, приосененныя чащи, пришел еси воплощся от неискусомужныя, невещественный и Боже, слава силе твоей, Господи.

Законом от сосец матерних подклонився духовным, закон плотских превшел еси, преподобне, яже прежде времене умертвил еси, тяжких греховных: сего ради невернаго царя обличил еси, исповедник великий явлься, стефане.

Сна очесем твоим и дремания веждом не дал еси, дондеже обрел еси место достойно всех блаженных, отче, сердце твое очистив достойне. темже показа тебе жилище свое царь славы и Бог вечный.

умертви мудрование, мудре, плоти нашея неисцельное, и к божественным настави ны стезям, яко крепок и силен, и законом благим повини, блаженне, и рабы покажи Христовы, порабощенныя страстьми лютыми.

*Богородичен:*

Поем великое и страшное твое таинство, еже премирных убо утаився, возвести тебе чиноначальник, на тя сый сниде, яко дождь на руно, всепетая, на спасение наше и обновление.

*Песнь е~. Ирмос:*

Союзом любве связуеми апостоли, владычествующему всеми себе Христу возложше, красны ноги очищаху, благовествующе всем мир. (с. 261)

Душу мою очерних неподобными делы аз нищий, к тебе вопию заступнику моему теплому: не остави мене, пречестне стефане, но молитву сотвори ко спасу.

Мольбы твоего раба не забуди, отче любимый: но приими сия, и ко Господу тепле принеси, да избудем нужды и огня негасимаго.

Отягчену во гресех, и на земли лежащу, помощь твою, отче, посли мне рабу твоему, и возстави мя, да стою праве, и хожду в путех божиих.

*Богородичен:*

Радуйся, едина Богородице, радость рождшая, ангельская красото, и человеков великое прибежище, грешных простыне, волнующихся пристанище, Дево.

*Ин. Ирмос:*

Бог сый мира, отец щедрот, великаго совета твоего ангела, мир подавающа, послал еси нам: тем, богоразумия к свету наставльшеся, от нощи утренююще, славословим тя, человеколюбче.

Яко великое богатство твоих щедрот явися сурожскому роду, безчисленно пролитие милости твоея, слуго Христов. ты бо просящым сущая подавая, и тех насытити тщался еси твоим предложением, блаженне.

Кроток явився и смирен вкупе, делом же и словом и мыслию, сим вся к себе привлекл еси, любовию и добрыми делы. царя же злославнаго обличив, сердца верных возвеселил еси, укрепляемых твоим исповеданием.

Великий пастырь всех Христос, овец тя, блаженне, показа своих пастыря и учителя словесных. темже заблуждаемых нас на горах погибельных, яко пастырь человеколюбив, ныне твоих овец взыщи. (с. 262)

*Богородичен:*

Святых святая Дево чистая, святых святаго родила еси, всяческая освящающаго, Христа избавителя. темже тя, царицу и владычцу всех, яко матерь зиждителя тварей, величаем.

*Песнь з~. Ирмос:*

Бездна последняя грехов обыде мя, и волнения не ктому терпя, яко иона, владыце вопию ти: от тли мя возведи.

Имуще тя твои раби заступника тепла, не убоимся супостатных сил, но побеждаем тыя, крестом Христовым укрепляеми.

Сохрани град твой, отче преподобне стефане, и от безбожных иноверных находа, и от усобныя рати, и всякаго страха и муки избави.

Даде нам Христос честнаго стефана, посекати противная вся видимая воинства, и исправляти благоверное свое стадо.

*Богородичен:*

Свят еси един, во святых почиваяй, светом своим мя осияв, освяти душу мою покаянием, молитвами матере твоея.

*Ин. Ирмос:*

Из утробы иону младенца изблева морский зверь, якова прият: в Деву же всельшееся слово, и плоть приемшее, пройде сохраншее нетленну. егоже бо не пострада истления, рождшую сохрани неврежденну.

Ты сурожу быв просветитель, и живущих в нем везде заступник, обуреваемых же в скорбех тихое пристанище, врачь душевных страстей вкупе и телесных, отнюдуже вси вкупе вещают и призывают твое имя.

Архиереи и священницы срадуются нам днесь, сурожскому отцу празднующе: согласуют же и воспевают (с. 263) вкупе общии истиннии безмолвницы, и простии вси нашему тебе воспевают предстателю вкупе и учителю.

Чадо порочное аз един бых, отче, страстьми скверными, воистинну недостоин добраго твоего, славне, и краснаго празднования: но ты очистив мою скверну, преподобне, душевную, покажи мя вечери твоей достойна.

*Богородичен:*

Недр не отступль безначальна родителя, в недрех чистыя отроковицы водворяется, и бывает безматерен прежде, ныне без отца воплощается, иже присно царствуяй Христос: сего неисчетен и страшен род и неизреченен.

*Кондак, глас г~:*

Вышняго силою, священне, укрепився, царева низложил еси иконоборная шатания: днесь сурожу и нам верным предлежат, слава и богатство, святыя твоя мощи, ихже свыше дароносят ангельстии чинове: песньми и пением славословят тя, великий священный стефане.

*Икос:*

Твоего чистаго и непорочнаго жития кий язык человеческий восхвалити когда и воспети, преподобне стефане, возможет, верою и разумом и истиною; ибо во всех подвизех доблествен показался еси: ты бо, всеблаженне, лютаго царя посрамил еси, честь же иконы восходити на первообразие научил еси, святе, и отцев догматы, всемудре, исповедал еси: сего ради тя ублажаем, великий священный стефане.

*Песнь з~. Ирмос:*

Неизреченное чудо, в пещи избавивый преподобныя отроки из пламене, во гробе мертв бездыханен полагается, во спасение нас поющих: избавителю Боже, благословен еси.

Отверзи ми двери покаяния, преподобне стефане, и (с. 264) всяк мрак отжени от моея души, и тела моего вся скверны очисти, да приношу ти песнь, и зову: избавителю Боже, благословен еси.

Предстани души моея во исходе, стефане пречестне, и от лукавствия сатанина избави мя, яко да славлю тя верно иерарха великаго, поя Богу: избавителю Боже, благословен еси.

Иерарше, твоя люди упастви, сохраняя нас, стефане мудре, и на небесех сподоби с тобою Троице безпрестанно воспевати: избавителю Боже, благословен еси.

*Богородичен:*

Дождь подаждь ми слез, владычце, струпы душевныя и плотную черность омывающи ми очисти, и приведи к содетелю, и мучения всякаго избави мя.

*Ин. Ирмос:*

отроцы, благочестию совоспитани, злочестиваго веления небрегше, огненнаго прещения не убояшася, но посреди пламене, стояще, пояху: отцев Боже, благословен еси.

Земля сурожская и страны, отче, чудеса твоя возвещают убо, и воспевают всюду, учащеся пети радостно: отцев Боже, благословен еси.

Жених красный паче всех сынов человеческих, якоже есть писано, невесте, блаженне, своей церкви, краснейша тя показа жениха, того носяща образы подобия, отцев Бога и препрославленна.

украсив твое житие милостынею, и кротостию, и любовию, светлоподобник показался еси изрядный, пастыря добраго, избрав того добродетели добре. емуже поем: отцев Боже, благословен еси.

*Богородичен:*

Тя иаков, Богородице, лествицу пророчески разумевает, (с. 265) тебе бо ради превозносимый на земли явися, и с человеки поживе, якоже благоволи, воспетый отцев Бог и препрославлен.

*Песнь и~. Ирмос:*

За законы отеческия блаженнии в вавилоне юношы предбедствующе, царюющаго оплеваша повеление безумное, и совокуплени, имже не сваришася, огнем, державствующему достойную воспеваху песнь: Господа пойте дела, и превозносите во вся веки.

Согреших весь грешный паче всех человек, и несть греха, егоже не сотворих, ни зла, ниже клеветы, ихже не содеях: но верою прихожду к тебе, Христе, якоже манассию онаго, помилуй мя.

отче отцев святый стефане, правоверия столп, сын веры, рабы твоя спасай от всякия беды, возмущенныя от человекоубийцы диавола, не презри молящихся тебе истинным сердцем и поющих: Господа воспевайте дела, и превозносите его во веки.

Сынове агаряни вооружаются на смиренныя люди твоя, стефане пречестне: но сокруши их невидимо, лук и стрелы их и мечи вонзи в сердца их, да радостию воспоем песнь многогласную: Господа пойте дела, и превозносите его во веки.

*Богородичен:*

Одержима прегрешении, и в похотех житейских погружена, свободи и спаси мя, святая Богородице, и стенания сердечная услыши: якоже блудницы слезы, и мене покаявшася, девице, и со слезами припадающа приими.

*Ин. Ирмос:*

Чуда преестественнаго, росодательная из\ъобрази пещь образ: не бо, яже прият, палит юныя, яко ниже огнь божества Девы, (с. 266) в нюже вниде утробу. тем, воспевающе, воспоем: да благословит тварь вся Господа, и превозносит во вся веки.

Окорми молитвою твоею церковь твою многочеловечную, и бури ветр противных чувственных и мысленных устами твоими молитвами, и запрети, и избави всяких искушений и смущений, и даже до конца неврежденную соблюди.

Падоша востающии на ны, отче, твоими молитвами побеждаеми, агаряни внуцы, хотящии достояние твое озлобити, и смех убо быша и ругание, падения своего плачуще: мы же воспеваем радостно твою священную память.

Неизреченно твое чадолюбие, отче, превосходяще отеческую любовь: всегда убо прирадееши, невидимо нас посещая бодренными твоими молитвами, спасение нам всегда содевая, и подавая нам с тихостию, стефане, радостная.

*Богородичен:*

Всего мя отпадша, Богородице Дево, и сокрушивша еже по образу, чистая, Бог своего создания не презре, но тобою всего мя обнови. сего ради тя вину спасения нашего вся тварь воспевает, зовущи: благословена ты в женах еси, всенепорочная.

*Песнь ф~. Ирмос:*

Не рыдай мене, Мати, зрящи во гробе, егоже во чреве без семене зачала еси сына: востану бо и прославлюся, и вознесу со славою непрестанно, яко Бог, верою и любовию тя величающыя.

Вельми радуется присно град твой твоими чудесы, и мы во всяка времена насыщаемся во веки от священных мощей твоих. и ныне не отходи от нас, молитву творя ко Господу, яко да от безбожных варвар нас избавит.

Сурожстии народи, приидите, соберитеся вси к (с. 267) божественней раце отца нашего стефана преподобнаго, и со слезами воззовите: избави люди своя, не даждь достояния твоего роду исмаильтескому, да достодолжно воспоем милость твою, святителю.

*Богородичен:*

Яко разбойник, яко блудница, вопию ти от сердца: согрешивша оживи мя, святая Богородице, не разгневайся на мя, не отвержи мене от лица твоего, неразумна суща и отчаянна.

*Ин. Ирмос:*

Таинство странное вижу и преславное: небо, вертеп: престол херувимский, Деву: ясли, вместилище, в нихже возлеже невместимый Христос Бог: егоже, воспевающе, величаем.

Славу твою воспети по достоинству невозможно: чудеса бо твоя многа, и исцеления безчисленна независтно подаеши с теплою верою приходящым, стефане святителю, похвало рода сурожскаго.

Постави тебе церкви своей основание Христос, столпа крепка и неподвижна во веки, соблюдающа и назирающа град свой незыблен, и во веки века ненаветуемь, и от всяких избавляюща нападаний, верою совершающих священную твою память.

Архиереи убо, священницы же и монаси, и вси людие, мужие и жены, и отроковицы, старцы со младенцы, и всяк возраст, и всяко достояние, святителю стефану сурожскому светло празднуем.

*Богородичен:*

Неизреченно Девы таинство: та бо престол херувимский, и светоносный чертог показася вседержителя Христа Бога. юже благочестно, яко Богородицу, величаем.

*Светилен.*

Давидски процвел еси в дому господни, яко финикс, (с. 268) отче преподобне, плод твоих трудов стократно ныне умножил еси. темже облак демонов тучами слез твоих, блаженне, погрузив, от Христа почесть и венец победы приял еси, и чудес, премудре, независтно богатую милость.

*Дважды.*

*Богородичен: Подобен:*
Со ученики взыдем:

Христову ныне престолу предстоя, святителю, с Богоматрию и пречистою Девою моляся не престай, победы на варвары стране нашей даровати, и мир миру, и душам спасение, премудре, совершающым, о стефане, память твою, святителем красото.

*На хвалитех стихиры, на д~, глас д~:*

Стефане преславне отче, архиерею Христов, утешение странных, врачь недужных, не отходи от нас, моля за поющыя тя.

*Дважды.*

образ соблюл еси, преподобне отче, по Христове иконе стал еси мужески, не устрашився гноетезнаго прещения, но духовным мечем того умертвил еси. тем дерзновение имаши ко Господу, спаси паству твою от ереси всякия, стефане многострадальне.

*Глас и~:*

Доблестей твоих, преподобне отче, плод уясни верных сердца: кто бо слыша безмерное твое смирение, и терпению не удивится, еже к нищым тихость, к скорбящым милование; вся боголепно научил еси, святителю стефане. и ныне неувядаемым венцем увязлся еси, моли спастися душам нашым.

*Слава, глас з~:*

Преподобне треблаженне, священный отче, пастырю добрый, первопастыря Христа учениче, положивый душу твою за сурожь: ты и ныне, стефане святителю, проси молитвами твоими даровати нам велию милость. (с. 269)

*И ныне, Богородичен:*
Богородице, ты еси лоза истинная:

*Славословие великое и отпуст.*

*На литургии блаженна, перваго канона песнь г~-я, на д~: и в~-го песнь з~, на д~. Прокимен, глас а~:*
уста моя возглаголют премудрость, и поучение сердца моего разум.*Стих:*
услышите сия вси языцы: *Апостол ко евреем, зачало ти~и. Аллилуиа, глас в~:*
уста праведнаго поучатся премудрости, и язык его возглаголет суд. *Стих:*
Закон Бога его в сердце его, и не запнутся стопы его. *Евангелие матфеа, зачало а~и. Причастен:*
В память вечную будет праведник.

