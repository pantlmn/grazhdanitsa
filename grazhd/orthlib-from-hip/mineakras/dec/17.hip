<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 275)

*Месяца тогоже в з~и-й день.*

*Святаго пророка даниила:*

*И святых триех отроков, анании, азарии и мисаила.*

*На*
Господи, воззвах, *стихиры пророка, глас д~. Подобен:*
Яко добля:

Даниил чудный * сердце стяжав чисто духа жилище, * и от него просвещаемый, * будущих явление * прорицает явственно: * пророчества светлостию удобряемый, * и ясно сказуяй державных * пребеззаконных царей * сокровенная сония.

Пред\ъукрепив тело твое * постом неослабным, * львов уста заткнул еси: * посреде бо их стоя, пророче чудный, * и к Богу благому взирая, * пребыл еси не уязвен, * несказанною силою * вся действующаго преславно, * избавителя душ наших.

На престоле седящаго, * и ангелы обстоимаго, * непостижнаго видел еси судию, * суща праведнаго, * пророче чудный. удивльжеся ужасному и страшному видению, * назнаменал еси сущым потом всем, * написав второе пришествие * воплощшагося Бога нашего.

*Ины стихиры святых отроков, глас тойже.*

*Подобен:*
Дал еси знамение:

Законов держащеся богоданных, * всеблаженнии, * (с. 276) мерзостными не осквернистеся пищами, * но нетленну душевную * доброту сохранше, * соблюдосте плоти невредный * и неувядаемый цвет чудный, * и красную лепоту, * владыце прославляющу своя угодники.

Божественным распалаеми юношы пламенем, * огнь преобидеша: * в немже орошаеми честнии, * лик пресветел вообразивше, * песнь многопетую видешася поюще: * ибо непреемное даниил * царствие Христово видев радовашеся, * яко пророк всеизряднейший.

Словеси премудрости твоея, * удивльшеся мучители, * данииле досточудне * и отроков разуму, * халдейскою страною начальствовати * и владети вас поставиша, честнии: * добродетели бо весть явственнейше чудитися и супостат, * и жития светлости: * страсти бо удержавше властели бысте.

*Слава, глас в~. Анатолиево:*

Духовно нас, вернии, собра днесь пророк даниил, и трапезу предложи добродетелей обильно богатым и нищым, и странным, и домашним, и чашу умну проливающу воду благочестия, и веселящу сердца верных, и духа святаго благодать подающу. сей бо пророк светлейший светильник просиявый в мире, служения вся ассирийская низложи, и зверей неукротимых уста загради. с сим и трие отроцы да восхвалятся, не злати естеством суще, и злата искусншии показавшеся: не слия бо их огнь пещный, но сохрани целы, ихже наффа и смола и рождие венчаша. приведый же нас на обхождение лета Господь, да сподобит ны достигнути и в господский и честный день рождества Христова, подающаго нам тех молитвами очищение грехов и велию милость. (с. 277)

*И ныне, предпразднства, глас тойже. Андреа пирскаго:*

Приидите вси, Христово рождество предпразднуем верно, и мысленне пение, яко звезду предлагающе, волхвов славословия, с пастырьми возопиим: прииде избавление человеков, из девственных ложесн, верныя призывающее.

*На стиховне октоиха. Слава, и ныне, глас з~:*

Даниил, муж желаний, камень без руки отсечен видев тя, Господи, младенца без семене рождена пронарече тя, из Девы воплощенна слова, непременнаго Бога, и Cпаса душ наших.

*Тропарь, глас в~:*

Велия веры исправления, во источнице пламене, яко на воде упокоения, святии трие отроцы радовахуся: и пророк даниил львом пастырь, яко овцам, являшеся. тех молитвами, Христе Боже, спаси душы нашя.

*На утрени един канон октоиха. и святых два.*

*Пророка канон, егоже краегранесие:*

Мудраго даниила песньми увенчаю. * Творение феофаново.*

*Глас и~. Песнь а~. Ирмос:*

Песнь возслем, людие, чудному Богу нашему, свободившему Исраиля от работы, песнь победную поюще и вопиюще, поим тебе единому владыце.

Спасе благодетелю, всех благих виновный, светоносным твоим сиянием ум мой просвети, человеколюбче. яко да твоего пророка восхвалю славную память.

утро яко возсиял еси, мудре, целомудрия, целомудренную предбедствовавшую спасл еси сосанну: Бог бо тя воздвиже, ведетель тайных, старцы лютыя осудити. (с. 278)

Страхом укрепляеми божиим авраамовы внуцы, пищу пребеззаконную отринуша доблественне, и божественным питающеся желанием благочестия, к величайшей взяшася славе.

*Богородичен:*

Гору видел еси мысленную, данииле священнейше, едину пречистую приснодеву отроковицу, из неяже отсечеся камень краеугольный, и лесть сокруши всю.

*Ин канон святых триех отроков, егоже краегранесие:*

Три отроки пою, и даниила великаго. *Творение феофаново.*

*Глас тойже. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Безначальное слово, из отца прежде всех веков рожденно боголепно, еже в пещи юношам образно виденное прославим.

Глаголы мучителя злочестиваго благороднии отроцы оплевавше терпеливно, снедьми пребеззаконных осквернитися халдейски не восхотеша.

Питастеся убо словом душевне, снедьми же саморасленными плотски, паче питающихся дебелыми снедьми, царю краснейшии виды показастеся.

*Богородичен:*

Яд змиин, в слухи горько излиявшийся евы, яже из Давида возрастшая, отроковице, исцеляеши, избавителя порождши.

*Песнь г~. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Разум и мудрость от Бога прием, сказал еси светоявленно сеновная царем сония.

Змия умертвил еси, пищу вверг, славне, чувственнаго: первее бо невидимыя победил еси демоны. (с. 279)

*Богородичен:*

Зарею просвещаемь, явленную зриши, славне, гору божию благословенную, человеков украшение.

*Ин. Ирмос тойже.*

Разум стяжавше богонаученный, Владыко, отроцы Давидовы, законы отеческия богомудренно соблюдоша.

огнь не опали чистейшая телеса благочестивых, постом бо душепитательным напаяхуся.

Хвалу всемирную и многопетую поют отроцы трие, посреде пещи чудно орошаеми.

*Богородичен:*

Да рождество, Владыко, из девствующаго телесе покажеши нам, спасаеши в пещи девствующая телеса.

*Кондак пророку, глас г~. Подобен:*
Дева днесь:

Просветившееся духом чистое твое сердце, пророчества бысть светлейшаго приятелище: зриши бо, яко настоящая, далече сущая. львы укротил еси ввержен в ров: сего ради тя почитаем, пророче блаженне данииле славне.

*Икос:*

Ии~са Христа, истиннаго Бога нашего, егоже божественное ясно пришествие провозгласил еси, моли непрестанно, с веселием божественную сию творящым память твою, и верою чтущым тя, искушений всяких спастися, и грехов и обстояний, яко дерзновение, богомудре, имея. и во отверзение моим подаждь устнам, тя пети, незазорно слово. и никакоже мене гнушайся, пророче блаженне данииле славне.

*Седален, глас и~. Подобен:*
Премудрости:

Троицы образ пророчески из невещественных шаров, в пламени отроцы написаша тростию веры, и слова крайнее на землю низшествие таинственно видеша, и (с. 280) всем проповедаша. темже и росу с небесе приемше духовную, источают верным дарования, и согласно вопиющым тебе: даруй, Христе Боже, прегрешений оставление, яко благоутробен, празднующым любовию святую память вашу.

*Слава, ин седален, подобен тойже:*

Пророчествия благодатию обогатився, Девы рождество сеннопишеши, и решиши сония царем явственне: ввержен же быв в ров, яко мученик научил еси преславно, блаженне, поститися львы. тем разорил еси безбожных служение, змия убил еси, добльствовав светлейше, данииле досточудне. моли Христа Бога, грехов оставление даровати празднующым любовию святую память твою.

*И ныне, Богородичен:*

Радуйся, престоле огнезрачный божий: радуйся, отроковице, седалище царское, одре преиспещренноустланный, златопорфирный чертоже, хламидо червленосветлая, украшенный храме, молненосное оружие, светильниче многосветлый: радуйся, Богородице, дванадесятостенный граде, и двере златокованная, и чертоже светлообразный светлопозлащенная трапезо, богокрашенная скиние: радуйся славная невесто, солнце каплющая: радуйся, едина, души моея благолепие.

*Крестобогородичен:*

Агнца и пастыря и избавителя агница зрящи на кресте, восклицаше плачущи, и горько рыдающи вопияше: мир убо радуется, приемляй тобою избавление, утроба же моя горит, зрящи твое распятие, еже терпиши за милосердие милости. долготерпеливе Господи, милости бездно и источниче неисчерпаемый, умилосердися и даруй согрешений оставление верою поющым божественныя страсти твоя. (с. 281)

*Песнь д~. Ирмос:*

Из горы приосененныя, слове, пророк, единыя Богородицы, хотяща воплотитися боговидно усмотри, и со страхом славословяше силу твою.

Закон благочестно сохранив, о пророче! воистинну мудрости познал еси дателя: тайным же научающа, и глубоким, и яже во тме тя просвещающа.

Священну жизнь пожив, богоявленне, желаний муж нареклся еси: мужественно бо страсти поправ, к нестареющейся преставился еси жизни.

Всельшаяся в тебе утешителя благодать, данииле, показует тя светоносна, и победителя мучителей и царей, и премудрости жилище.

*Богородичен:*

Камень тя без руки отсечен, слове, от горы зрит Девы Богородицы даниил пророк, взывая, и воспевая твое божество.

*Ин. Ирмос:*

услышах, Господи, смотрения твоего таинство, разумех дела твоя, и прославих твое божество.

Даниил мудрейший божественне умом просвещаемь, сония разреши самодержцев божественною благодатию.

Облистает чудесы еже в пещи отроков страдание: мучителя бо уловиша к познанию твоему, всесильне.

Согласия органы, и мусикии песни всесличныя доблественных не привлекоша, и златому образу не подклониша.

*Богородичен:*

Песньми, всепетая, иже в вавилоне дети почитают сына твоего пребожественнаго, егоже в пещи познаша.

*Песнь е~. Ирмос:*

*От*
нощи неведения, боговедением просветивый концы, просвети мя утром человеколюбия твоего, Господи. (с. 282)

Страдальческия подвиги пророчествия уяснив проповеданием, сияеши обоими, божественнаго вдохновения исполнен.

Премудр показался еси, блаженне, паче ума премудрости сияньми, величайший богоглаголиве данииле, и вся просветил еси.

*Богородичен:*

Тайновождествует образы неизглаголаннаго воплощения, чистая, иже из тебе высочайшаго, даниил пророк славный.

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

Научившеся закону, Cпасе, не отвергошася твои угодницы, даниил великий, с треми юношами богоразумными: но крепость приемше от тебе благодетеля, мучителей мужески победиша.

Мысленно научашеся даниил, человеколюбче, твоим тайнам: на облаце бо яко сына тя человеча грядуща, языков всех яко судию и царя, зряше ума чистотою.

украсися, о дети, паче камене сапфира, ваше совокупление, яко заря златая: благочестия ревностию распальшеся, ходяще радостно в пещи и плещуще лик всемирный.

*Богородичен:*

Даниил тя, Дево, гору прописа яве божественный, трие же отроцы видевше пламень орошающь, твое божественное рождество песненно восхваляют, яко Cпаса и зиждителя и Господа.

*Песнь з~. Ирмос:*

Якоже пророка избавил еси из глубины преисподния, Христе Боже, и мене от грехов моих избави, яко человеколюбец, и управи живот мой, молюся. (с. 283)

Ангельския ты лики во свете светлейшем зря, подражатель всеизряднейший сих был еси, всецаря наслаждаяся сияньми.

Спасительное слова пришествие возвещая, предвозвестил еси и храма разорение, закона же исполнение, и благодати паче ума дарования.

*Богородичен:*

Се Дева во утробе яве зачинает Христа Бога, осиявшися духом, еяже проображение провидяше даниил славный.

*Ин. Ирмос:*

Бездна грехов и прегрешений буря мя смущает, и во глубине нужднаго реет мя отчаяния: но твою крепкую руку мне простри, яко петрови: о управителю! и спаси.

Обладавше естественными страстьми силою слова, стране язык халдейских властели бысте: весть бо добродетель честь даровати стяжавшым ю, о Давидовы мудрии внуцы!

В мертвость даниил живоносную одеявся древле, яко Бога халдеем злочестивно мнимаго, убивает снедию змия злейшаго: священники же злочестивыя мудре убил есть.

*Богородичен:*

Милостива ми судию и сына твоего, Богородице Дево, твоими молитвами быти в день суда, избавителя же лютых, Мати, умоли: на тя бо едину надежду мою возлагаю.

*Кондак, глас з~:*

Рукописаннаго образа не почетше, но неописанным существом защитившеся, треблаженнии, в подвизе огня прославистеся: среде же пламене нестерпимаго стояще, Бога призвасте: ускори, о щедрый! и потщися, яко милостив, в помощь нашу, яко можеши хотяй.

*Икос:*

Простри твою руку, еюже древле прияша искушение (с. 284) египтяне борющии и евреи боримии, не остави нас, да не пожрет нас смерть жаждущая нас, и сатана ненавидяй нас, но приближися нам, и пощади душы нашя, якоже пощадил еси иногда отроки твоя, сущыя в вавилоне, непрестанно славящыя тя, и вверженныя тебе ради в пещь, и от сея вопиющыя ти: ускори, щедрый, и потщися, яко милостив, на помощь нашу, яко можеши хотяй.

*Песнь з~. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Законом, пророче, огражден, не приял еси осквернитися пребеззаконно, но божественне умом просвещаемь вопиял еси: благословен еси, Господи Боже, во веки.

Вся ужасает твое чудо, якоже пророку бо пророк тебе предста восхищен, пищу нося тебе, и поя: благословен еси, Господи Боже, во веки.

Внутрь рова затворен, и львом на снедь предложен, спаслся еси, Богу покрывшу тя, блаженне, благословен еси, зовуща, Боже отец наших.

*Богородичен:*

Струю независтно источаеши врачеваний, о Дево Богомати! даниил бо ясно узре тя гору, из неяже Спас возсия Бог отец наших.

*Ин. Ирмос:*

отроцы богочестивии в вавилоне образу златому не поклонишася, но посреде пещи огненныя орошаеми, песнь воспеваху, глаголюще: превозносимый отцев и нас Боже, благословен еси.

Глас боголюбезен песнопояшеся из среды огня вседержителю: азариа бо, божественный лик составив, песнь воспевая, глаголаше: благословен Бог отец наших. (с. 285)

Цевница юношей богословяше всех Бога и вседержителя, тем в пещи ясно явльшагося, и песнь воспеваху, глаголюще: благословен Бог отец наших.

Три в пещь вверженныя видев царь, яко узре четвертаго вид, сына пронарече божия, и всем возопи: благословен Бог отец наших.

*Богородичен:*

Имея просвещен божественною зарею ум, данииле богоблаженне, Девы рождество яве предвидел еси таинственными образы образуемо, благословен, вопия, Бог отец наших.

*Песнь и~. Ирмос:*

Богоглаголивии отроцы, в пещи со огнем пламень попирающе, пояху: благословите, дела господня, Господа.

Священноявлен показался еси, о пророче! и деятельным видением со безтелесными пел еси: благословите, вся дела господня, Господа.

Тя, всеблаженне, благохвалим вси, и в честное торжество твое радующеся взываем: благословите, вся дела господня, Господа.

*Богородичен:*

Пречудную отроковицу богоглаголивый образовательными образы усмотрив, взывал еси: благословите, вся дела господня, Господа.

*Ин. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Авраамово благородие сохранити тщащеся, свойственное к нему стяжасте основание веры и надежди, преподобнии, терпение и напастем пождание, вопиюще: благословите священницы Владыку, людие, превозносите его во веки.

Яко светила просиявше, и землю онебесивше, и (с. 286) благочестия просвещением осиявшеся, всемирное составльше ликостояние, поют иже от напастей спасшему владыце: отроцы благословите, священницы воспойте, людие превозносите во вся веки.

Юношески погасивше распалимую пещь, и львов челюсти связавше, Давидовы внуцы, ныне радующеся поют тя благодетеля царя всех: отроцы благословите, священницы воспойте, людие превозносите во вся веки.

*Богородичен:*

Тайнонаучает, пречистая, даниил мудрейший, и предживописуют отроцы трие рождество твое богомудреннии, чрез образы зряще из утробы твоея прошедшаго несказанно, егоже отроцы благословят, священницы воспевают, людие превозносят во вся веки.

*Песнь ф~. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

Пожал еси твоих болезней приплодия: на небесех со пророки ликуя присно, окрест высочайшаго престола вседержителева.

Светом трисолнечным, ныне венценосец желаний крайнейшему предстоиши, с безтелесными лики веселяся.

*Богородичен:*

Красна слава твоя, еяже ныне наслаждаешися: всепетую бо отроковицу, пророче честный, образы возвещати всем сподобился еси.

*Ин. Ирмос тойже.*

Достигосте кончину желанную, и желаний крайнейшему предстоите в небесных чертозех, отроцы всебогатии.

Радующеся рукоятие, еже от слез, добраго вашего делания приясте, нетления клас плодоносивше.

Возсия светлость ныне вам достойно, и веселие (с. 287) сердца процвете: отонудуже бо отбеже печаль, вселистеся.

*Богородичен:*

Пажить смерти уставила еси, Дево, жизнодавца рождши и Господа, животворящаго верою величающыя тя.

*Светилен октоиха. Слава, пророка.*

Иже во пророцех величайший даниил ныне да почтится, Христа бо Бога нашего виде камень отсечен, кроме рук, от горы чистыя Богородицы. с ним да восхвалятся и трие отроцы, яже спасе от пещнаго огня невреждены, образ Девы божественный и неизреченный, имже мир спасеся.

*И ныне:*

Тайнонаучает, всечистая, духом божественным даниил премудрейший, и прописуют верою авраамстии трие отроцы твое безсеменное рождество: сый бо божеством неописанное слово, из тебе плотию хотя описуется, Богородице, в вифлееме раждаемь на спасение человеков.

*На стиховне октоиха. Слава, и ныне: глас з~. Малаксово:*

Мысленному солнцу правды, из девическия утробы возсияти хотящу, якоже светлыя звезды, пред\ъосияют нам от пещи огненныя равночисленнии Троицы отроцы, странное таинства собою предзнаменающе. с ними убо и даниил, светлейший пророк, пред\ъозаряет концем светом проречения, Христа проповедуя нерукосечный камень, от горы присенныя, Девы происходящаго, во спасение душ наших:

*На литургии: Блаженна, от канона пророка песнь г~: и отроков песнь з~. Прокимен, глас д~.*
Дивен Бог во святых своих, Бог Исраилев. *Стих:*
В церквах благословите Бога, Господа от источник Исраилевых. *Апостол к евреем, зачало т~л. Аллилуиа, глас д~:*
Воззваша праведнии, и Господь услыша их. *Евангелие луки, зачало кс~в. Причастен:*
Радуйтеся: (с. 288)

*<М\р>*
*Подобает ведати: аще случится святаго пророка даниила, и святых триех отроков в неделю святых праотец.*

Поется возследование их вкупе с воскресною службою сице:

На малей вечерни, на Господи, воззвах, стихиры воскресны и Богородицы, по обычаю.

На велицей вечерни на Господи, воззвах, стихиры воскресны г~: и праотцев г~: и пророка даниила в~, глас д~. Подобен: Яко добля: И отроков в~, глас тойже. Подобен: Дал еси знамение: Слава, праотцев, глас з~: Иже прежде закона: И ныне, Богородичен первый гласа. Вход. Прокимен дне. На литии стихира храма, и пророка даниила, глас д~: На престоле седящаго: писан на Господи, воззвах, в ряду последний: И отроков, глас тойже: Словеси премудрости твоея! писан на Господи же воззвах, последний. и глас в~: Духовно нас вернии! Слава, праотцев, глас а~: Лучами облиставшеся: И ныне, Богородичен: Се исполнися: На стиховне стихиры воскресны: Слава, праотцев, глас г~: Праотцев собор: И ныне, пророка, глас з~: Даниил, муж желаний: На благословении хлебов тропарь: Богородице Дево: дважды: и праотцев единожды. И Буди имя господне: трижды. псалом л~г: Благословлю Господа: и чтение в посланиих апостольских.

[Зри] А идеже бдения не бывает, на повечерии глаголем по Достойне, и по трисвятом, кондак святых праотцев.

На утрени, на Бог Господь, тропарь воскресн дважды: Слава, отроков: И ныне, праотцев. По кафисмах седальны воскресны, с Богородичны их: и чтение во евангелие толковом, неделя ряд. По полиелеи тропари: Ангельский собор: впакои гласа: и седален праотцев. И чтение во евангелии, неделя святых праотцев. Степенна и прокимен гласа. Евангелие воскресно, псалом н~. Стихира воскресна: и прочее. Канон воскресн со ирмосом на д~: пророка, и отроков, оба канона на з~. и поем (с. 289) в коейждо песни, пророка три тропаря, Богородичен оставляется: и отроков первыя стихи два за един. Таже тропарь един, и Богородичен, и праотцев на д~, и держим стихов в~и, кроме Слава, и ныне: всех же на д~и. Катавасиа, Христос раждается: По г~-й песни кондак, и икос пророка, и седален его: Слава, отроков: И ныне, впакои праотцев, и чтение. По з~-й песни кондак праотцев, и икос, и чтем пролог. По ф~-й песни светилен воскресн, и праотцев: Слава, пророка: И ныне, Солнце великое: На хвалитех стихиры воскресны д~. и святых праотцев на д~: с припевы: Благословен еси, Господи: в~-й: Яко праведен еси: Слава, праотцев, глас з~: Приидите вси верно торжествуем: И ныне, Преблагословенна еси: Славословие великое: По трисвятом тропарь воскресн, ектении, и отпуст, и обычное исхождение: Слава, и ныне, стихира евангельская: и час а~. На а~-м часе тропарь воскресн. Слава, праотцев: И ныне, Богородичен часов. По трисвятом кондак праотцев, и прочее, и совершенный отпуст: На г~-м часе тропарь воскресн. Слава, пророка. И ныне, Богородичен часов. По трисвятом кондак праотцев.

На литургии блаженна гласа, на д~: и праотцев песнь г~, на д~: и пророка песнь з~, на д~. По входе тропарь воскресн, таже святых. Слава, кондак пророка: И ныне, праотцев. Прокимен, песнь отцев: и святых. Апостол, и евангелие, недели праотцев, и святых. Ряд же недели оставляется. Причастен: Хвалите Господа: Другий, Радуйтеся:

Сице поем службу и великаго святаго празднуемаго, аще случится в сию неделю: токмо по полиелеи, И ныне, седален праотцев. На литургии прокимен праотцев, и святаго: И вся служба, якоже прежде явлено есть.

