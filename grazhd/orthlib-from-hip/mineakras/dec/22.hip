<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 399)

*Месяца тогоже в к~в-й день.*

*Предпразднство рождества Христова:*

*И святыя великомученицы анастасии фармаколитрии, еже есть узорешительницы.*

*На*
Господи, воззвах: *стихиры предпразднства г~, и святыя г~.*

*Стихиры предпразднства, глас а~. Подобен:*
Всехвальнии мученицы.

Земля вся, зрящи * божие снизхождение, веселится: * волсви дары мне приносят, * небо свыше вещает звездою, * ангели славят, * пастырие свиряюще дивятся, * ясли под\ъемлют, * якоже престол мя огнезрачный. * радуйся, Мати, сия видящи.

Свет во откровение языков * пришел еси, обложимь моего зрака подобием, * сыне мой безначальне, * отца пребезначальнаго, * несказанное рождение: * обогатити бо грядеши * обнищавшее человечество нищетою, еюже обложимь еси: * воспеваю, Господи, твое благоутробие.

Яко младенца мя зрящи, * на твоих почивающа, Мати, дланех, * возвеселися: * приидох бо болезнь всю отяти адамову, * юже пострада * злейшим советом змия, * древле вкусив, * и сладости вне быв райския, * и растлився.

*Ины стихиры святыя мученицы, глас и~. Подобен:*
Что вы наречем:

Мира красных пренебрегши, * и к сим плоти твоея не пощадивши, честная, * всю вдала еси себе самую служити боголепно святым, * во страданиих терпеливейше, * гной оных отирающи, * и к мужеству (с. 400) мудрейше * словесы мудрыми укрепляющи, * моли еже спастися душам нашым.

Богатство требующым расточила еси привременное, честная, * вечнующая тепле взыскующи, и Христовым стопам божественным * неуклонною верою последующи, * и вопияше: * уязвихся твоим желанием, безсмертне, * твоих страданий сообразну мя * и славы божественныя сопричастницу покажи, * яко щедр и человеколюбец.

Страсть претерпевши блаженную, * страсти нашя, анастасие, истинно омываеши * струями врачеваний твоих присно. * тем тя по долгу блажим, * и любовию празднуем * память твою, * и покланяемся мощем, * священие почерпающе. * моли спастися душам нашым.

*Слава: святыя, глас в~:*

Воскресния дар прияла еси, анастасие всехвальная, пострадавши на судищи: демонов бо множество погубивши, морю предала еси, страстоносице мученице досточудная.

*И ныне, предпразднства, глас д~:*

Вифлееме, украшайся, воспой, граде сионе, радуйся, пустыне, пред\ъобручающи радость: звезда бо пред\ъидет в вифлеем, возвещающи хотящаго родитися Христа: и вертеп приемлет невместимаго всеми, и ясли готовятся восприяти жизнь вечную. тому вси воспоим и возопиим: спаси душы нашя, Иисусе Боже, воплотивыйся нас ради.

*На стиховне стихиры, глас в~. Подобен:*
Доме евфрафов:

Грядет Христос * лукаваго сокрушити, * сущыя во тме просветити, * и разрешити связанныя, пред\ъусрящим того.

*Стих:*
Бог от юга приидет, и святый из горы приосененныя чащи. (с. 401)

Ликуй, сионе, * вертепе, благоукрасися, * вифлееме, готовися: * се бо Дева * родити Христа грядет.

*Стих:*
Господи, услышах слух твой, и убояхся: Господи, разумех дела твоя, и ужасохся.

Воспойте отечествия языков * хвалу и славу: * волсви с дары, * пастырие свиряюще, * усердно потщитеся.

*Слава: святей, глас д~, Студитово:*

Живоноснаго востания Христова тезоименитна бывши, честным жительством званию преизящно последовала еси, и естество укрепльши, вмужившися же мудрованием, червленицу исткала еси обагрением кровей твоих, и царски, якоже скиптр, крест держащи, Богу и спасу сцарствуеши, анастасие всеблаженная. того моли и нас облистати божественною славою его.

*И ныне, глас тойже:*

Исаие ликуй, слово божие воприем, прорцы отроковице марии, купине горети и огнем не сгарати зарею божества. вифлееме, благоукрасися, отверзи врата, едеме, и волсви, идите видети спасение, в яслех повиваемое: егоже звезда показа верху вертепа, жизнодавца Господа, спасающаго род наш.

*Тропарь мученице, глас д~:*

Агница твоя, Иисусе, анастасиа, зовет велиим гласом: тебе, женише мой, люблю, и тебе ищущи страдальчествую, и сраспинаюся, и спогребаюся крещению твоему, и стражду тебе ради, яко да царствую в тебе, и умираю за тя, да и живу с тобою: но яко жертву непорочную приими мя, с любовию пожершуюся тебе. тоя молитвами, яко милостив, спаси душы нашя.

*Слава, и ныне, предпразднства:*
Готовися, вифлееме: *Писан в двадесятом числе.*
(с. 402)

*На повечерии канон, глас з~. Егоже краегранесие:*

Великаго четвертка долгую песнь пою.

*Ирмос, по дважды, тропари на з~: и паки ирмос на исходе.*

*Песнь а~. Ирмос:*

Сеченое сечется море чермное, волнопитаемая же изсушается глубина, таяжде купно без\ъоружным бывши проходима, и всеоружным гроб, песнь же богокрасная воспевашеся: славно прославися Христос Бог наш.

Всевиновная и вседержительная жизнь, безмерная мудрость божия, созда дом себе от чистыя неискусомужныя матере: храмом бо телесным обложився, славно прославися Христос Бог наш.

Тайноводящи волхвы, созывает начаток божия мудрость от языков, безсловесныя прежде напитати таинственно, в безсловесных яслех трапеза лежит тайная: к нейже тщатся с дарми путешествующе, звезде предсияющей.

Да услышим ныне пророческия исполняемыя духом гласы: Дева бо, приемши во чреве, приходит пресущественнаго родити: егоже волхвом убо небо показа, пастырем же ангели, яко младенца носима.

*Песнь г~. Ирмос:*

Господь сый всех и зиждитель Бог, созданное безстрастный обнищав себе соедини: и яко младенец носимь плотию, в яслех убогих покланяемь бывает, ядите, вопия, тело мое, и верою утвердитеся.

Избавление за мир истощити ныне свою кровь Христа грядуща, ирод свирепствует убити прежде времене, неистовствуя прежде неистовства пилатова: темже убийственным суровством младенец множество закла. (с. 403)

Безумен муж рече: несть Бога. иже неистовства исполнився конечнаго Христоубийством недугует: разума же дерзостию отпад, ко убиению младенец неискусозлобных всего себе вооружи, и землю оскверни кровьми

*Песнь д~. Ирмос:*

Провидев пророк тайну твою неизреченну, Христе, провозгласи: положил еси твердую любовь крепости, отче щедрый: единороднаго бо сына, благий, очищение в мир послал еси.

На руно яко дождь снизшед, и якоже капля на землю, на рождшую тя, Господи, грядеши милостивно родитися и с человеки пожити: единороднаго бо тя очищение отец в мир посла.

Приобщаешися человеческия, Христе, плоти от семене авраамля, и благодать вместо благодати грядеши подати, и спасти образ, и обезтлити: единороднаго бо тя очищение отец в мир посла.

Питие новое, еже древле пити Давид жаждав возжеле, в вертепе происходит источитися вифлеемли, и уставити прибывшую душевную жажду, адамову же и Давидову, из нихже по плоти раждается Христос.

*Песнь е~. Ирмос:*

Союзом любве связуеми апостоли, владычествующему всеми себе Христу возложше, красны ноги очищаху, благовествующе всем мир.

Неодержимую держащая и превыспреннюю на воздусе воду, бездны обуздавающая и моря востязующая божия премудрость, яко дождь на руно низшедши, вселися во утробу Девы.

ученики волхва валаама волхвы зовет к разуму звездою Христос: облаки же небо одеваяй, пеленами повивается, и в яслех возлежит, егоже трепещут херувими: в вертепе же вмещается исполняяй вся. (с. 403)

*Песнь з~. Ирмос:*

Бездна последняя грехов обыде мя, и волнения не ктому терпя, яко иона, владыце вопию ти: от тли мя возведи.

Господа ведяще тя небеса, поведают твою славу, Cпасе, звездою волхвы ныне с дары призывающе к познанию твоему, и божественному поклонению.

Скверну кто оттер, да отвержет, и тако Христу чист чистому да прикоснется младенцу, в яслех лежащу, и глубину сердец очищающу.

*Песнь з~. Ирмос:*

отроцы в вавилоне, пещнаго пламене не убояшася, но посреде пламене ввержени, орошаеми пояху: благословен еси, Господи Боже отец наших.

Зыбля главою ирод, злая провидя, подвижеся, благовремения ища, умертвити жизни и смерти Бога, иже всех есть Господь и Владыка твари.

Елицы вас Христовы друзи, бегайте с бегающим в египет: и сему добре покланяющеся, боголепно воззовите, и согласно прославите.

Иже кто со мною несть, на мя деет, Христос глаголет: не собираяй же со мною расточающему уподобися. темже сего убоимся плотскаго низшествия.

*Песнь и~. Ирмос:*

За законы отеческия блаженнии в вавилоне юношы предбедствующе, царюющаго оплеваша повеление безумное, и совокуплени, имже не сваришася, огнем, державствующему достойную воспеваху песнь: Господа пойте дела, и превозносите во вся веки.

Питомцы богомудрии в вифлеем слову предшедшии, со ангелы узрим и пастырьми чудо, сущему в вышних славу возсылающе Богу, благоволение дающему человеком и мир: Господа пойте дела, и превозносите во вся веки. (с. 405)

Закона любве держащеся, братолюбия изволение да восприимем, с друг други мирствующе, и едино смудрствующе: мира бо податель приходит, Христос, умиряяй всяческая, и спасая зовущыя: Господа пойте дела, и превозносите во вся веки.

*Вместо Славы припев:*
Благословим отца, и сына, и святаго духа, Господа.

Почитает лестными словесы раждающагося Христа ирод беззаконный, и к волхвом приклоняшеся, яко и сам бо поклонится: но не стыдяшеся гоня таящагося Христа: ни младенцев ущедри, и вопити не разуме: Господа пойте дела, и превозносите во вся веки.

*Таже поем оба лика вкупе.*

Хвалим, благословим, покланяемся Господеви, поюще и превозносяще во вся веки. *И поем ирмос:*
За законы отеческия:

*Песнь ф~. Ирмос:*

Странствия владычня и безсмертныя трапезы во убозем вертепе высокими умы, вернии, приидите насладимся, воплотившееся слово неизреченно уведевше, егоже величаем.

Идите, начальником ирод рече волхвов, поищите отрочате: егда же обрящете, сего ми скоро возвестите, лесть в сердце кознствуя: но обличен бысть прелестник, вотще беззаконнуя.

Содетель, рождейся от отца прежде веков, раждается от Девы, мудрость сый слово божие и сила. темже единаго сына ведяще, богочеловека величаем.

Яко человек явился еси существом, не мечтанием: тако Бог нравом воздаяния, естеством, Cпасе, еже приял еси. темже от Девы божественное пришествие твое чтуще величаем.

*Посем ирмос, и поклон.*
(с. 406)

*На утрени, по а~-й стихологии седален, глас а~.*

*Подобен:*
Камени запечатанну:

Просветися тварь, зиждитель бо предгрядет родитися в вертепе, за неизреченную милость. пастырие, срящите со тщанием, зряще чудо страшно. приидите, волсви, дары руками держаще, и глаголюще: слава рожденному царю, слава путеводствовавшему ны. сему, яко царю, всех, поклонимся плотию.

*Слава, и ныне, глас д~. Подобен:*
Скоро предвари:

Божественне веселится тварь вся днесь: Христос бо Господь, божий сын, из Девы раждается чистыя, весь род человечь обезсмертствуя, разрешая же клятву праматере евы. тем яко благодетелю нашему пение принесем.

*По в~-й стихологии седален, глас з~: Подобен:*
упование мира:

Из персиды царие злато, смирну и ливан рожденному царю и Богу принесоша древле, мы же ныне, предпразднующе рождество его, благочестномудренне от души, надежду, веру и любовь принесем ему, Деву поюще.

*Слава, и ныне, глас г~. Подобен:*
Дева днесь:

Деву раждающую превечное слово, иосиф праведный песнословя, вопияше: вижду тя бывшую храм Господень, носящую вся человеки спасти пришедшаго, и воспевающыя того, за милосердие божественныя храмы показующаго.

*Канона два: предпразднства на и~, и святыя на з~.*

*Канон предпразднства.*

*Глас з~. Песнь а~. Ирмос:*

Яко по суху, пешешествовав Исраиль, по бездне стопами, гонителя фараона видя потопляема, Богу победную песнь, поим, вопияше. (с. 407)

Из девственнаго облака великое нам возсия солнце, Иисус просвещение, сущии во тме поем ему, озаряеми светло сего сияньми.

Языков чаяние, царь мира грядет, ратника убити. срести потщимся того, раждаема в вифлееме на спасение наше.

Пророчестии совершаются божественнии гласи, страшное явление прознаменовавше Христово: агница бо приближается родити агнца и избавителя и всех Господа.

*Богородичен:*

Тя чистую владычнюю голубицу, честную и непорочную и добрую в женах, яко всех рождшую Бога, ублажаем верно, богоблаженная.

*Канон святыя, егоже краегранесие:*

Пою тя, мученице анастасие, любовию. *Иосиф.*

*Глас и~. Песнь а~. Ирмос:*

Песнь возслем, людие, чудному Богу нашему, свободившему Исраиля от работы, песнь победную поюще и вопиюще, поим тебе единому владыце.

Пение возслем Богу, родитися хотящему плотию из Девы, в вифлееме граде, и в яслех положитися отрочати, яко младенцу, да спасет человеческий род.

Единыя вожделенныя Христовы, анастасие славная, доброты ищущи, претекла еси доброты мирския твердостию нрава, и безсмертнаго наследия, мученице, сподобилася еси.

Нощь лестнаго омрачения, просвещением духа озаряема, честная, претекла еси смысленне, и ныне вселилася еси, идеже есть божественное сияние несозданныя Троицы.

*Богородичен:*

Явися невидимый Бог, преестественно раждаемь, за (с. 408) благоутробие многое, из тебе, Дево Мати, обнищав богатый, яко да безсмертием человеческий род обогатит.

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Словом прострый небеса входит в вертеп, и в безсловесных восклонитися яслех Христос, безсловесия нас за милосердие хотя избавити.

Вопиет пророк явственно: Бог наш сей, не вменится убо ин кто к нему. из\ъобрете всяк путь художества, человеком соединився.

Не терпит зрети херувим, и како стерпят тя ясли, невместимаго естеством, за милосердие многое раждаема нас ради от Девы, Господи человеколюбче;

*Богородичен:*

Провидя тя гору иногда даниил пророк, из неяже камень отсечеся, Богородице, требища идольская истни и разори, всечистая богоневесто.

*Ин. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Пеленами повиваемый младенц, неосязаемый Господь, хощет виден быти в яслех возлежай: горы взыграйте, и радостию божественною холми облецытеся, света исполняеми.

Благочестным дерзновением гонителей притупила еси разжженных глагол стрелы, спасительным словом обогатившися, анастасие, и божественною любовию двизания душевная управивши. (с. 409)

Точию, мученице, вопияла еси: ищу Господи, к единой того любви душу привязах, сего осиятися чистейшими богатно блистаньми иду, обычая простотою.

*Богородичен:*

Неискусобрачная отроковице, рукою носящаго всю тварь во утробе носиши воплощаема, егоже и раждаема восклоняеши в яслех, младенца зрима превечнаго.

*Кондак предпразднства, глас г~. Подобен:*
Дева днесь:

Дева днесь превечное слово в вертепе грядет родити неизреченно: ликуй, вселенная, услышавши, прослави со ангелы и пастырьми хотящаго явитися отроча младо, превечнаго Бога.

*Икос:*

О ужаснаго воистинну и паче слова чудесе! еже быти даяй всем, ради благости, во чрево святыя Девы вниде, и в вертепе родитися грядет, и в яслех положитися. звезда же сего проповедует свыше волхвом, идущым на поклонение его с дары, издалеча привлачащи со тщанием последующыя валаама проречению, рекшаго: звезда хощет провозвестити отроча младо, превечнаго Бога.

*Седален, глас а~. Подобен:*
Гроб твой, Cпасе:

Яко невесту тя Христову восхваляем, Дево: яко феклу честную достойно почитаем. темже и в памяти твоей проливаются реки исцелений: ты бо прияла еси благодать, яко хранящи заповеди господни силою духа.

*Слава, и ныне, предпразднства, глас и~. Подобен:*
Повеленное тайно:

Рождества Христова предпразднственная совершающе, вернии торжествуим: и достойне вси пред\ъусрящим, яко волсви дароносяще добродетели, воспети ангельскую песнь новую, от Девы богоотроковицы в вифлееме без семене (с. 410) рождшемуся Богу нашему: егоже славословят всяческая.

*Песнь д~. Ирмос:*

Христос моя сила, Бог и Господь честная церковь боголепно поет, взывающи от смысла чиста, о Господе празднующи.

Се возсия звезда издалеча, яже предвозвестися древле из иакова: человек быв необ\ъемлемый Бог, и зрится пеленами повиваемь.

Всех Господи избавление, зрится младенц, в девственных недрех седяй, иже в недрех отчих, яко сын, почиваяй.

Едеме, заключившийся мне окрадением снеди иногда, отверзися: ныне бо в вифлееме раждается облекийся в мя, отлучивый мя твоего безболезненнаго наслаждения.

*Богородичен:*

Пророк аввакум духом провидя тя, Дево, гору божию, добродетельми приосененную: из неяже явися нам просвещаяй душы нашя.

*Ин. Ирмос:*

услышах, Господи, смотрения твоего таинство, разумех дела твоя, и прославих твое божество.

Речения уже исполняются, прорекших божественным духом: Дева бо идет в вертепе родити всесовершеннаго.

Мученическое благославие любовию взыскавши, сего получила еси твердо пострадавши, несомненною волею, терпеливодушная.

Истканною от свыше благодати ризою истинно одеялася еси совлечением тела, страстотерпице мученице всехвальная.

*Богородичен:*

Плотоносец происходит от твоего светоноснаго ложесна, пречистая, царь небесный, яко на престоле, в яслех возлегий. (с. 411)

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Евфрафов доме вифлееме, начальник изыдет из тебе во Исраили, призывая языки отриновенныя, якоже предрече духом михеа озаряемь.

Паствити паству свою, единый крепостию Иисус из Девы родится: до конец же земли возвеличится, пророк богоглаголивый древле провозвести.

Дух премудрости, дух божий, дух крепости и совета, знания же и разума, дух божественнаго страха, из ложесн твоих сына воплощшагося, Дево, исполни.

*Богородичен:*

оружия вся вражия, пречистая всенепорочная чистая, истинно в конец оскудила еси: ты бо всех Бога родила еси, копием низложившаго сего свирепство.

*Ин. Ирмос:*

утренююще, вопием ти, Господи, спаси ны: ты бо еси Бог наш, разве тебе иного не вемы.

Возсия звезда иудова от земли халдейския, движущи на поклонение звездословцы, яко писася.

Законно подвизалася еси, беззаконныя победивши, мученице всеславная, силою духа.

Воскресние божие образуеши тезоименитством, враги проклинающи невидимыя, всехвальная.

*Богородичен:*

В вертепе подземнем родитися от Девы Христос грядет, да веселятся всяческая.

*Песнь з~. Ирмос:*

Житейское море, воздвизаемое зря напастей бурею, к (с. 412) тихому пристанищу твоему притек, вопию ти: возведи от тли живот мой, многомилостиве.

Се во своя приходит Христос, присвоимся ему благодатию, добродетельми божественными вернии: и сего приимем, душами и сердцы просвещаеми.

Корень прозябе иессеев, и из него прошед Бог наш, надежда языков, упокоение и честь, якоже древле прорече исаиа, божественно просвещаемь.

Пленицы моя разрешая многих грехов пеленным повитием, обогащая же мя люте злобою обнищавшаго, Иисусе мой, обнищаваеши воплощаемь.

*Богородичен:*

Обуревает зима сопротивных помышлений смиренное сердце мое, лукавых духов наветами, благолюбивая владычце: укроти сию ходатайством твоим.

*Ин. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Естество еже от нас благоутробный прием, видимь есть яко младенец, зиждай во чреве младенцы: и повивается, и в яслех возлегает, и разрешает моих страстей многоплетенныя пленицы благостию.

Святых мученик следящи терпеливно Христа ради подвиги, и тех потребам служащи, и гноения, преподобная, отирающи, обогатилася еси пресветло, тех сияющи благославием.

Капли врачеваний изливаеши тучами божественных дарований, и страстей реки воспрятуеши, и помоществуеши люте бедствующым, всеславная мученице Христова, божественнаго воскресения тезоименитая. (с. 413)

*Богородичен:*

Исцеляя человеческое естество, древним преступлением истлевшее, без тли нов раждается младенец: и в твоих недрех, яко на престоле седит, безневестная, отеческаго не оставль соседения божеством.

*Кондак, глас в~. Подобен:*
Вышних ищя:

Во искушениих и скорбех сущии, к твоему храму притекающе, приемлют честная дарования от живущия в тебе божественныя благодати, анастасие: ты бо присно миру точиши исцеления.

*Икос:*

Воскресния Христова тезоименита сущи, падша мя ныне воскреси молитвами твоими, от чудес твоих каплю искапавши, мученице, души моей, и запаления лютаго греха угашающи. мир бо спасаеши от страстей многообразных всегда, имиже и аз искушаемь есмь: ты бо всем вся подающи, миру точиши исцеления.

*Песнь з~. Ирмос:*

Росодательну убо пещь содела ангел преподобным отроком, халдеи же опаляющее веление божие, мучителя увеща вопити: благословен еси, Боже отец наших.

Всесовершенный раждается, яко младенец, пеленами повиваемь, и безначальный от Девы приемлет начало, обожити приятие иский: да радуется небо, и да веселится земля.

Яко царскою багряницею обложся плотию, ныне предгрядет от ложесн твоих, мира, отроковице, царь, сокрушив враги, яко силен, и умирив нашу бориму бывшую жизнь.

С нами Бог явится воплощаемь, разумейте языцы противнии, и покоритеся нашея удалившиися жизни: се (с. 414) воззвание наше, младенц в яслех вифлеемских возлещи хощет.

*Богородичен:*

*От*
всех тя родов избра палату нескверну вселивыйся царь во утробу твою, отроковице, емуже песнопоем ныне благочестно: благословен еси, Боже отец наших.

*Ин. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Горнии лицы славословят безплотных, на земли же покланяемся, зряще земнии нам уподобльшагося, и в яслех возлежаща тя, Христе, Боже всяческих.

огнь испепелила еси лестный, якоже дети пламени приобщившися: показоваше тепло рачение богомудрая, егоже к твоему стяжала еси владыце и жениху.

Тучи проливаеши врачеваний, уставляющи паление недугов, и люди присно устрояеши песнопети: благословен еси, Господи Боже, во веки.

*Богородичен:*

Чудо, мысль удивляющее, совершаемое в тебе, Дево Мати: родити имаши Бога, и в яслех восклонити, херувимов неприступнаго, и невместимаго естеством.

*Песнь и~. Ирмос:*

Из пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. тя превозносим во вся веки.

Пророк богоглаголивых речения ныне исполнишася, Дева приближается родити Господа. вся земля да веселится ликующи, и да радуется во вся веки.

Зарями светяся божественныя благодати, закона сень уставляя, светодавец Иисус возсия, омраченнии узрите свет велик. (с. 415)

Бывша мя вертеп разбойников, Господи, рождейся в вертепе, храм покажи твой, и отца, и божественнаго твоего духа, да славлю тя во вся веки.

*Богородичен:*

Небесная из чрева твоего звезда возсия: звездословцы подвигошася сию видети, разумом тоя просвещшеся духом, пречистая Дево, присно благословенная.

*Ин. Ирмос:*

Богоглаголивии отроцы, в пещи со огнем пламень попирающе, пояху: благословите, дела господня, Господа.

Емуже предстоят горе тысящы и тмы ангелов, вертеп носит раждаемаго: егоже поют дела непрестанно яко Господа.

Храм Троицы показалася еси в божественных храмех, молитвами и пощении, анастасие, упражняющися, благословите, взывающи, дела господня, Господа.

Крепчайшими словесы хрисогона, страстотерпице, укрепльшися, идолов немощное попрала еси суровство, доблественне пострадавши.

*Богородичен:*

О боговместимая отроковице! родиши младенца творца веков, и неизменнаго Господа, в вифлееме граде, за неизреченную милость.

*Песнь ф~. Ирмос:*

Бога человеком не возможно видети, на негоже не смеют чини ангельстии взирати: тобою бо, всечистая, явися человеком слово воплощенно. егоже величающе, с небесными вои тя ублажаем.

Се всех прииде воззвание, очищение, Христос, спасение и сила, сокровище многоценное крыется внутрь вертепа: имже обогатившеся волсви, злато, яко царю, приносят.

Христовы пастырие, побдите, и умно во град вифлеем приидите, и Богу в вышних возопийте: слава и (с. 416) величие благоволившему младенцу явитися нас ради за благостыню.

Плотию пеленами повиваемь, повиваяй мглою землю, песком же море, соуз зол моих расторгл еси, и правдою вся связал еси, разслабленныя прилогми борца.

*Богородичен:*

Чертоже и престоле царствующаго, горо божия, и граде избранный, и раю, солнца облаче всесветлый, просвети душу мою, облак отгонящи беззаконий моих многих, богорадованная.

*Ин. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

Играйте горы в веселии, и радостию холми препояшитеся, ныне Дева приближается родити Господа.

День веселия приношает ти тварь, анастасие, память прославляющи, егоже прославила еси слова твоими кровьми.

Светом чистейшим ныне осияема, молитвами твоими просвещатися свыше всем нам проси, мученице благодарная.

*Богородичен:*

Светло вся тварь ныне да радуется: Богородица родити грядет, от Бога Бога слова человека бывшаго.

*Светилен. Подобен:*
Духом во святилищи:

Хрисогону чудному в темнице заключену, анастасие славная, служила еси: и сего словесем повинувшися, в Бозе скончала еси мучения течение, от негоже благодать исцелений приемши, исцеляеши недуги.

*Слава, и ныне, предпразднства. Подобен: тойже:*

Да радуется небо, и земля да веселится. вертепе, просветися: ясли же под\ъимите создавшаго человека (с. 417) рукою, яко младенца раждающася от Девы. ангелов множество, возопийте ясно: слава Богу в вышних.

*На хвалитех стихиры на д~, глас з~. Подобен:*
Ангельския пред\ъидите:

Ныне древняя разрешаются явления, * прият бо во утробе Дева: * ибо камень из горы отсечеся, * и жезл прозябе иессеев, * и роса ныне гедеонова * на земли пролияся. * людие, возопием: * царь Исраилев * Христос приходит.

Страннаго рождества, * странны вещы видятся, * како в вышних отцу соседяй, * в яслех безсловесных восхотев восклоняется; * како неосязаемый, * в пеленах; * како везде сый, в вертепе; * людие, возопием: царь Исраилев Христос приходит.

Иже чудеса творяй, * и египта уязвляя, * одождяя людем неразумным манну, * воплощается, и млеком питается: * и отроча зримо, * бегает гонителя ирода, * яко на облаце, Девою материю носимь, * яко исаиа прозре * боговиднейший.

отроча прежде сый царь веков, * раждается вольно, * и сын нам дадеся, * услышите, языцы, * Исраилю, внуши. * разумейте, и покаряйтеся: * с нами бо иже истнит и разорит от земли * всякое и царство и начальство, * иже его не послушаша.

*Слава, подобен тойже:*

Жезлом железным упасен будеши, иудее, * яко не покоривыйся, и пророком не веруяй: * сыну бо рождшуся * отец наследие дает языки, * и одержание земли всея, * тебе же отринет скверноубийственне, * вопити бо не повинуешися: * царь Исраилев Христос приходит.

*И ныне, подобен тойже:*

Взыграй, Давиде, * из чресл бо твоих Христос: * (с. 418) радуйся, иессее, * процвете бо корень твой: * от бедра твоего, иудо, приходит Господи, * по проречению валаамову. * видите языцы, по великому исаии: * се родит отроча еммануила * Дева всечистая.

*На стиховне стихиры, глас в~. Подобен:*
Доме евфрафов:

Приближается Христос, * звезда пред\ъозаряет, * небесное множество * воинства приницает * умных сил.

*Стих:*
Бог от юга приидет, и святый из горы приосененныя чащи.

Радуйся, вифлееме, * паствуяй наста, * Исраиля спасаяй, * не ктому мний будеши, * во иудовых владыках.

*Стих:*
Господи, услышах слух твой, и убояхся: Господи, разумех дела твоя, и ужасохся.

Приидите, земнороднии, * со ангелы и мы * составим лик: * слава в вышних * Богу возопиим.

*Слава, святыя, глас е~. Византиево:*

Предпразднственный день днесь вочеловечения Христа Бога и всехвальныя мученицы праздник совозсия анастасии: се Дева в вифлеем приближается, младенца пеленами повита восклонити в яслех безсловесных, свободившаго ны от древния клятвы, и спасающаго душы нашя.

*И ныне, предпразднства, глас тойже:*

Не дряхлуй, иосифе, зря мою утробу: узриши бо раждаемаго от мене, и возрадуешися, и яко Богу поклонишися, Богородица глаголаше ко своему обручнику, хотящи родити Христа. сию воспоим глаголюще: радуйся, обрадованная, с тобою Господь, и тебе ради с нами.

*На литургии блаженна предпразднства, песнь г~: и святыя песнь з~. Прокимен, глас д~:*
Дивен Бог во святых своих, Бог Исраилев. *Стих:*
В церквах благословите Бога, Господа от источник Исраилевых. *Апостол к галатом, зачало с~и. Аллилуиа, глас а~:*
Терпя (с. 419) потерпех Господа, и внят ми. *Евангелие от луки, зачало л~г. Причастен:*
В память вечную будет праведник:

