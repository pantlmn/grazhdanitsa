<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 436)

*Месяца тогоже в к~д-й день.*

*Предпразднство рождества Христова:*

*И память святыя преподобномученицы евгении.*

*На*
Господи, воззвах, *стихиры, предпразднства, глас е~.*

*Подобен:*
Радуйся:

Носиши адамов зрак, во образе божии сый всесовершенный: и хощеши руками держатися, рукою вся содержай силою твоею, чистая всенепорочная, провещаваше глаголющи: како тя пеленами повию яко младенца: како сосцами питаю тя, всяческая питающаго; како твоей паче ума нищете удивляюся; како тя сына моего нареку, раба твоя ныне сущи; пою, благословлю тя, подающаго миру велию милость.

Младенца воплощаема из нея, предвечнаго Бога всенепорочная зрящи, руками держащи, и облобызающи часто, и радости исполняющися провещаваше ему: Боже вышний, царю невидимый, како зрю тя, и разумети таинства не могу, безмерныя нищеты твоея; вертеп бо (с. 437) малейший, и сей чуждий, внутрь вмещает тя рождшагося, и девства нерешивша, ложесна соблюдшаго, яко прежде рождества, и дающаго велию милость.

Сия рабски чистая ужасно вещающи, услышаше волхвов пред вертепом, купно предстоящих, и к ним рече: кого ищете вы; яко вижду бо, от инодальныя страны приидосте, персский образ и мудрование имуще. странен исход и шествие сотворите: и к странствовавшему свыше, и странно в мя всельшемуся, яко весть, со тщанием приидосте тому поклонитися, дарующему миру велию милость.

*Ины стихиры святыя, глас и~. Подобен: О*
преславнаго чудесе!

Мира оставльши красоту, * души благородие, благородия свыше, * добротами уяснила еси, * евгение всехвальная, * образа благодать немутну житием сохранши, * мученице непобедимая, * девства забрало боговидно, * и цвете естества всеблагороднейший.

Словом и житием и благодатию, * и терпением души украсившися, * привела еси страдалец воинства, * и дев собор, * от Девы возсиявшему, * и свидетельства яве отверзшему всем вход, * евгение всемудрая, * с нимиже и ныне сего умоли, * спасти стадо твое.

Правды строитель * тя, яко Деву чисту, * и яко славну мученицу, * сугубыми венцы благолепно украси, * красен чертог тебе даровав * светоявленьми просвещенный: * идеже всельшися, * вечнующим, невесто Христова, * ныне блаженством яве обогатилася еси.

*Слава, и ныне, предпразднства, глас в~:*

Се время приближися спасения нашего, готовися, вертепе, Дева приближается родити: вифлееме, земле иудова, красуйся и веселися, яко из тебе возсия Господь наш: (с. 438) услышите горы и холми, и окрестныя страны иудейския, яко грядет Христос да спасет, егоже созда человека, яко человеколюбец.

*На стиховне стихиры предпразднства, глас а~.*

*Подобен:*
Всехвальнии мученицы:

Дары тебе приносяще, сыне, * царие приидоша восточнии, * царя тя уведевше родитися, * ливан, и смирну, и злато: * и се стоят пред дверми. * сим повели * видети тя младенца * на руку моею держима, * древняго адама старейша.

*Стих:*
Бог от юга приидет, и святый из горы приосененныя чащи.

Приидите, внидите со тщанием, * Дева рече древле волхвом: * и видите невидимаго, * видима явльшася, и младенца бывша. * они же со усердием * внидоша и поклонишася, * и дары принесоша, * пророчества божественное исполнивше.

*Стих:*
Господи, услышах слух твой, и убояхся: Господи, разумех дела твоя, и ужасохся.

Ношу тя яко младенца руками, * всяческая носящаго, * и удивляюся, * глаголаше неискусобрачная: * како тя млеком воспитаю, * питающаго вся, сыне мой и творче мой; * славлю твое безмерное к человеком снизшествие, * имже спасаеши мир погибающий.

*Слава, и ныне, предпразднства, глас з~:*

Сионе, торжествуй, иерусалиме, веселися, граде Христа Бога: под\ъими зиждителя в вертепе и яслех вмещаемаго, отверзите мне врата, и вшед в ня узрю яко младенца пеленами повиваемаго, дланию же содержащаго тварь: егоже поют ангели непрестанным гласом, жизнодавца Господа, спасающаго род наш.

*Тропарь, глас д~:*

Написовашеся иногда со старцем иосифом, яко от (с. 439) семене Давидова, в вифлееме мариам: чревоносящи безсеменное рождение: наста же время рождества, и место ни единоже бе обиталищу: но якоже красная палата, вертеп царице показашеся. Христос раждается, прежде падший воскресити образ.

*На повечерии канон, егоже краегранесие:*

Днесь же субботу пою великую. *Ирмосы по дважды: тропари же на з~.*

*Глас з~. Песнь а~. Ирмос:*

Волною морскою скрывшаго древле, гонителя, мучителя, в яслех сокрываемаго убити ищет ирод: но мы с волхвы поим: Господеви воспоим, славно бо прославися.

Господи Боже мой, рождественное пение и предпразднственную песнь тебе воспою, рождением твоим божественным возрождение дающему мне, и к первому мя благородию возводящу.

Горе тя на престоле и доле в яслех премирная и земная разумевше, Cпасе мой, дивляхуся державе твоей, явился еси бо паче ума, сугуб естеством богочеловек.

Да твоея славы всяческая исполниши, приклонив небеса, на землю пришел еси: яко бо на руно низшел еси дождь во чрево девственное, из неяже ныне родитися сугуб грядеши, Бог же и человек.

*Последи же ирмос оба лика вкупе.*

*Песнь г~. Ирмос:*

Тебе на водах повесившаго всю землю неодержимо, тварь видевши в вертепе раждающася, ужасом содрогашеся, несть свят, паче тебе, Господи, зовущи.

образы неизреченнаго твоего воплощения проявляя, (с. 440) щедре, умножил еси видения, и пророчествия вдохнул еси, яже ныне пришед исполнил еси, плотию раждаяся из чистыя отроковицы во граде Давидове.

Простре земля плещы своя, и приемлет приемлющаго зиждителя славу от ангел, от небес же звезду, от пастырей хваление, от волхвов же дары. и от всего мира познание.

Волхва звездочетца валаама гадания ныне исполняются: возсия бо звезда от иакова, и настави к солнцу славы дары носящыя волхвы, от персиды цари.

*Песнь д~. Ирмос:*

*От*
Девы пришествие твое провидя аввакум, ужасся вопияше: ты от юга, воплощаяся, пришел еси, избавителю адама отриновеннаго воззвати.

Приближается и приходит ныне Господь, ждание языков и спасение мира: уготови вертеп, граде вифлееме, и с волхвы пастырие текуще приспейте.

Крепостию божества срастворився человеком, единением неслитным, плоти в подобии, Cпасе, адама обновляеши и спасаеши восприятием.

Слово, плоть явився, одебелевает, и вселяется в ны неизреченным промыслом. приидите вернии узрим славу его, славу яко единороднаго от Бога и отца.

*Песнь е~. Ирмос:*

Богоявления твоего, Христе, еже к нам милостивно бывшаго, исаиа свет видев невечерний, от нощи утреневав, взываше: се Дева во чреве приимет, и породит воплощаемое слово, и вси земнороднии возрадуются.

Новотвориши земнородныя, перстен быв, зиждителю, ясли же и пелены и вертеп, твоего смирения образы. обручник же твоея матере, твой мнимый отец по плоти, рождшаго тя отца ныне воображает совет. (с. 441)

Смирною смерть, златом царскую державу, ливаном же божества преимущество проявляют царие языков, начатки дароносяще тебе, в вертепе рожденному вифлеемстем, из неискусомужныя матере.

Из безмужныя прошед отца соприсносущное слово, плотски вселился еси в вертеп, яко престол ясли вменив: удивляеши же страшным строением твоим волхвы и пастыри, ангели же ужасил еси: слава державе твоей.

*Песнь з~. Ирмос:*

Ят бысть, но не удержан в персех китовых иона: твой бо образ нося рождшагося, и плотию явльшагося, яко от чертога от зверя изыде. рожденный бо ныне плотию, во гроб и смерть хотел еси внити, паки воскреснути тридневен.

Погибе ныне и разорися древния вражды средостение плотским твоим пришествием, Христе, и пламенное оружие всем дает плещы, живоноснаго же едемскаго древа причащаюся верно, безсмертных садов абие делатель показуяся.

Царствует со грехом ад, от адама даже до тебе: но погибает тех безстудное мучительство, плотию раждающуся тебе, избавителю, от племене Давидова, и на престоле царствия его посаждену яве, и во веки царствующу.

Детоубийца, но не Христоубийца явися ирод лютый: аще бо и младенцы пожат горько, яко траву, но класа жизни не возможе удержати и умертвити: жизни бо сый податель, утаися, яко Бог, божественною силою, гонителя.

*Песнь з~. Ирмос:*

Неизреченное чудо, в пещи избавивый преподобныя отроки из пламене, в яслех убогих младенец возлеже, во спасение нас поющих: избавителю Боже, благословен еси.

уязвися льстец враг, Бога видя яко младенца (с. 442) лежаща в яслех худых, и крепкою рукою божественною убивается, во спасение нас, поющих: избавителю Боже, благословен еси.

Блаженны ясли: в себе бо приемше яко младенца содетеля, яко херувимский престол показашася, во спасение нас, поющих: избавителю Боже, благословен еси.

Законом человеческим в пеленах положение приемлеши, младенец явлься: имиже узы решиши прегрешений наших, свободу даруя вопиющым: избавителю Боже, благословен еси.

*Песнь и~. Ирмос:*

ужаснися бояйся небо, и да подвижатся основания земли: се бо пеленами повивается вся носяй дланию, и во яслех малех странноприемлется. егоже отроцы благословите, священницы, воспойте, людие, превозносите во вся веки.

Разрешися связанный адам, свобода же всем верным даровася, пеленами, Cпасе, повиваему тебе, и в вертепе малем, и в яслех безсловесных положену. тем тебе, радующеся, предпразднственную песнь в твоем рождестве приносим верою.

Преста прелесть персская, звездосмотрителе бо, царие восточнии, рождшемуся дары приносят Христу всецарю, злато же и смирну с ливаном. егоже отроцы благословите, священницы воспойте, людие превозносите во вся веки.

О чудес новых! о благостыни! о неизреченнаго терпения! се бо яко младенец вменяется в вышних живый, и бегает Бог волею ирода. егоже отроцы благословите, священницы воспойте, людие превозносите во вся веки.

*Песнь ф~. Ирмос:*

Не дивися ныне, о Мати, видящи яко младенца, егоже из (с. 443) чрева прежде денницы роди отец: возставити бо и сопрославити человеческое падшее естество приидох явственно, верою и любовию тя величающее.

В страннем твоем рождестве, болезней избегши преестественно, ублажихся, безначальне сыне: ныне же тя зрящи ирода бегающа, оружием печали смущаюся душею, взывающи: спасай тебе почитающыя.

В землю убо иду египетскую, но египетская, о Мати, рукотворенная низложу трусом: души же моея всуе ищущыя враги пошлю во ад, яко един державен: вознесу и спасу тебе почитающыя.

Да радуется тварь, зиждется бо зиждитель, и прежде сый, ныне нов познавается Бог: с дары волсви да предсретают, пастырие чудо да плещут верне, и человецы со ангелы да веселятся.

*На утрени, на Бог Господь: тропарь предпразднства, трижды.*

*По а~-й кафисме седален, глас з~. Подобен:*
Ангельския силы:

Пророческая речения ныне исполнишася: Бог бо наш утре раждается из Девы марии, паче слова, и пребывает, якоже бе прежде рождества. собираются волсви, дары носяще: свиряют пастырие, да припеваем и мы: иже от Девы рождейся, Господи, слава тебе.

*Слава, и ныне, тойже.*

*По в~-й кафисме седален, глас и~:*

Свирелей пастырских преставляющее песни, воинство ангельское возгласи, к ним глаголя: престаните свиряюще, иже над чредами пасомых старейшины, возопийте поюще: яко родися Христос Господь, благоволивый спасти, яко Бог, род человеческий.

*Слава, и ныне, тойже.*
(с. 444)

*Канон предпразднства со ирмосом на и~: и святыя на д~.*

*Предпразднства канон, егоже краегранесие: По алфавиту.*

*Творение иосифово.*

*Глас в~. Песнь а~. Ирмос:*

Во глубине постла иногда фараонитское всевоинство преоруженная сила, воплощшееся же слово всезлобный грех потребило есть: препрославленный Господь, славно бо прославися.

Написался еси кесаревым повелением, хотя написати в книзе жизни, всецарю, человека: странно во своя пришел еси, люте устраншагося от рая на небо призывая.

Вифлееме, приими Христа, к тебе бо воплотивыйся приходит, едем отверзая мне: уготовися, вертепе, невместимаго узриши вмещающася в тебе преславно, богатством благоутробия ныне обнищавша.

Родитися грядет Христос, странное возрождение сущым из адама яко Бог даруя. возвеселися, пустыне нераждающая, земных естество все: прииде бо Владыка тя многочадну содеяти.

*Канон святыя, творение феофаново. Егоже краегранесие:*

Евгении великую славу в песнех изрядно пою.

*Песнь а~. Ирмос тойже.*

Евгение, мученице Христова, ныне ликовствующи радостно со ангельскими воинствы, яко Дева непорочна, и яко мученица венценосица всебогатая, благодать даровати молися любовию воспевающым тя.

Песнопения, невесто Христова, божественнаго послушавши, к высокому вперилася еси благородию: яко бо свет возсия в сердце твое, песней духа богословие, всяко безбожие отгоня.

Женское естество твой ум забыв, к мужеским (с. 445) деянием востече, вмужився благодатию, и Богу промысленне управляяся, мученице евгение, божественнаго благородия тезоименитная.

Осиявшися светом умным, множайшыя осияния сопричаститися соделала еси, богомудрая: егоже ныне поющыя тя избавляющи греха, сподоби твоими мольбами, мученице евгение всеблаженная.

*Богородичен:*

умерщвлени бывше знания садом, древом жизни, чистая, к жизни вернии воззвахомся, из тебе прозябшим паче смысла, Богородице, Христом богом: емуже со дерзновением молися, спастися душам нашым.

*Песнь г~. Ирмос:*

Процвела есть пустыня, яко крин, Господи, языческая неплодящая церковь пришествием твоим, в нейже утвердися мое сердце.

уз избавляя мя злых, Господи, повитися пеленами, якоже младенц приходиши, человеколюбче: покланяюся божественному твоему низхождению.

В лето бывша тя, безлетно возсиявша из отца, предгрядет Дева родити, летныя разрешающа страсти душ наших.

Иский мя заблуждшаго преступлением, вертеп якоже небо обитель сотворил еси: обители ми благоуготовляя тамошния, щедре многомилостиве.

*Ин. Ирмос:*

На камени мя веры утвердив, разширил еси уста моя на враги моя, возвеселибося дух мой, внегда пети, несть свят, якоже Бог наш, и несть праведен, паче тебе, Господи.

Якоже жертва непорочна владыце принеслася еси мыслию совершеннейшею: и богатство тлеемое отринула еси (с. 446) вопиющи, всемудрая: ты еси Бог наш, и несть свят паче тебе, Господи.

Всечистая, познася твоя чистота, просия страданий твоих крепость, деяние бо восхождение видения соделала еси, вопиющи: ты еси Бог наш, и несть свят паче тебе, Господи.

Целомудрия желанием одержася, соблюла еси хвалу чистоты, была еси приятна премудрости, Христу вопиющи: ты еси Бог наш, и несть свят паче тебе, Господи.

*Богородичен:*

Марию пречистую Богородицу воспоим, яко ходатаицу спасения явльшуюся, богомудрии, и вопием: несть чисты, якоже ты, пречистая, и несть непорочны, паче тебе, владычце.

*Седален, глас и~. Подобен:*
Премудрости:

Воздержавшися в трудех страдальческих, прославилася еси подвиги мученическими, многи приведши спасаемыя зиждителю твоему: божественною бо любовию оставивши привременная, мужеския подвиги совершила еси, славная. темже по кончине безконечную обрела еси жизнь, пребывающи с женихом твоим всегда, евгение равноангельная. моли Христа Бога, прегрешений оставление даровати чтущым любовию всечестную память твою.

*Слава, и ныне:*

Небо мне показася днесь земля, на ней бо раждается творец, и в яслех восклоняется, в вифлееме иудейстем. со ангелы поют пастырие непрестанно: в вышних слава, мир в мире: видеша бо звезду путешествующу с волхвы: скоро же текуще принести дары, злато, смирну и ливан, яко всех сущему Богу и царю вечному и зиждителю всяческих, в вертепе за милосердие рождшемуся. (с. 447)

*Песнь д~. Ирмос:*

Пришел еси от Девы, не ходатай, ни ангел, но сам, Господи, воплощся, и спасл еси всего мя человека. тем зову ти: слава силе твоей, Господи.

Тварь ныне обветшание все отвержи, зиждителя зиждема и обновляюща тя видящи младенца бывша, и к первой тя доброте возводяща.

Дивящеся преславному рождеству, стояху волсви, путеводимы божественною звездою, и видеша солнце, восходящее из девственнаго облака, дары тому принесоша.

Се приходит Дева, яко юница, носящи юнца во чреве упитаннаго, отемлющаго мира грехи, да радуется тварь празднующи.

Проповеди пророков, Христово воз\ъявление возвещающыя, прияша днесь конец спасительный: прииде бо просветити плотию во тме бедствующыя.

*Ин. Ирмос тойже.*

Пришел еси, воплотився от Девы, вышний, себе обручив дев составы, тебе единаго возлюбльшыя девственнаго жениха знаемаго.

Рождества плотскаго совлекла еси покрывало: пакирождения же нетленную одежду, мучениче всеславная, световидно облекла еси крещением.

Возсия светоносная заря сердцу твоему, лести отгонящи излиянный мрак, блистанием благодати, мученице Христова евгение, добрая дево.

удобренно твое и красно житие просветила еси, воздержанием первее плотския страсти увядивши, последи же страданием пресветло, евгение, сияющи.

*Богородичен:*

Превышшая ангел была еси, всепетая, отча рождши (с. 448) совета великаго ангела, человека бывша за многое благоутробие, человеколюбца.

*Песнь е~. Ирмос:*

Ходатай Богу и человеком был еси, Христе Боже: тобою бо, Владыко, к светоначальнику отцу твоему, от нощи неведения приведение имамы.

Людие, иногда во тме седящии, да видят свет возсиявший невечерний: егоже звезда древле возвести огнь почитающым от персиды царем.

В малый внити царь великий тщится вертеп, умаленна мя яко да возвеличит, и обнищавша безмерным богатством обогатит, пребожественный.

Ныне из иакова, якоже валаам рече, раждается Христос: языки же огосподствует, и возвысится благодатию царство его, пребывающее непреемно.

*Ин. Ирмос:*

Просвещение во тме лежащих, спасение отчаянных, Христе Cпасе мой, к тебе утренюю царю мира, просвети мя сиянием твоим, иного бо разве тебе, бога не знаю.

Течение твое направляемо видя ко спасению, змий душепагубный, страстоносице, воздвизает искушения тебе различная, твою крепость разслабити покушаяся: сего же, богомудрая чистая, попрала еси.

Вся добра добрых дателю, и благодетелю, и жениху душ Христу, явилася еси, украшена в постницех воздержанием, и мученическим страданием сияющи, мученице евгение Христова добрая дево.

Венец твоему верху наложися дарований: божественную бо почтила еси мудрость, богатство и славу отеческую презревши, и с крепостию последовала еси возлюбленному жениху твоему, всечестная. (с. 449)

*Богородичен:*

Из тебе жизнь возсиявши миру, богородительнице, прежде смертию удержанныя воззывает к жизни присносущней причащением, верою вопиющыя: иного разве тебе Бога не знаем.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Страннообразне Христос во своя приходит, устраним себе грехов, и сего приимем в кротких душах обитающаго.

Никакоже малейший во градех, вифлееме, будеши: в тебе бо раждается царь и Господь, паствити люди богатныя.

Како малый тя приимет вертеп, миру невместимаго, недомысленне; како узришися младенц, отцу соумственный безначальный;

*Ин. Ирмос тойже.*

Дремания твоим веждом не дала еси, дондеже сладострастие все угасила еси, и чистую зиждителю твоему тебе самую совершила еси обитель.

Египтяныни нравом поревновавши, очерневшая делом и именем, клеветати острится честное житие твое, всечестная.

Твердую показавши светлость, и врачеваний благодатию обогатившися богатством веры, черноризиц составлению бысть учительница.

*Богородичен:*

Таинственно учахуся несказанному вси пророцы твоему, всечистая, рождеству, духовно образующе и предглаголюще всем будущая.

*Кондак, глас г~. Подобен:*
Дева днесь:

Дева днесь превечное слово в вертепе грядет родити неизреченно: ликуй вселенная услышавши, прослави (с. 450) со ангелы и пастырьми хотящаго явитися отроча младо превечнаго Бога.

*Икос:*

Священная пророков речения конец прияша: се бо Дева раждает всесовершеннаго в вифлееме граде, внутрь вертепа. тварь вся новосотворися, радуйся и ликуй: с рабы пожити Владыка всех прииде, владычества чуждаго избавляя ны, низведенныя тлею, и зрится яко младенц, пеленами повиваемь в яслех, отроча младо, превечный Бог.

*Песнь з~. Ирмос:*

Богоротивное веление беззаконнующаго мучителя высок пламень вознесло есть: Христос же простре богочестивым отроком росу духовную, сый благословен и препрославлен.

Да кропят свыше воду облацы, облаки полагаяй себе честне на восхождение облаком носимь Девою: грядет возсияти свет невечерний сущым прежде помраченным и бедствующым.

Воинство благоуготовися божественных ангел воспети неизреченное господне низхождение: волсви, постигните, пастырие, потщитеся: прииде, емуже належаше, Христос, ожидание языков и избавление.

Что сие странное и величайшее чудо; како понесу тя, носящаго глаголом всяческая; неизглаголанное рождество, сыне мой безначальне, глаголаше всечистая, Христа на дланех ужасно держащи.

*Ин. Ирмос тойже.*

Из\ъяснила еси всем богодухновенных писаний истину, женское естество омужествивши, и вся удивила еси преславно, честная, яже привела еси светлы веровавшыя Христу, всебогатая.

Явственно обличила еси идольское неистовство, всехвальная, божественными твоими ученьми, и дев (с. 451) неизчетное множество обручивши всеми царствующему Христу светлое мученическою кровию.

Видевши житие твое светоносное, василла славная божественне поревновавши и Христу обручися, оставльши плотское все сладострастие: и ныне мученическия радости сподобися.

*Богородичен:*

Пажить исцелила еси смертную, безсеменно рождши жизнь впостасную, Дево всенепорочная, богородительнице чистая. темже тя радующеся источник безсмертия именуемь.

*Песнь и~. Ирмос:*

Пещь иногда огненная в вавилоне действа разделяше, божиим велением халдеи опаляющая, верныя же орошающая, поющыя: благословите, вся дела господня, Господа.

Высоту воистинну неизреченнаго таинства, небеса разумом покрывшему, непорочная зрящи дивяшеся, и глаголаше: престол небесный пламенствуется тебе держай, и како, сыне мой, понесу тя.

Носиши отеческое подобие, сыне мой, и како раба подобие обнищав восприял еси; како в яслех восклоню тя безсловесных, избавляющаго вся от безсловесия; песнословлю твое благоутробие.

Радуйся вся земле, се Христос приближается в вифлееме раждаяйся: море, возвеселися, пророческий сонм взыграй, сбытие зря днесь твоих словес, и вси радуйтеся праведнии.

*Ин. Ирмос:*

В пещь огненную ко отроком еврейским снизшедшаго и пламень в росу преложшаго Бога, пойте дела, яко Господа, и превозносите во вся веки.

В реце юношески, во огни же терпеливно искусилася еси: противная бо естества крепко прешла еси, Христа пойте дела зовущи, и превозносите во вся веки. (с. 452)

Страннолепно явлейся Христос тебе, в темнице держимей, препитавает богатно, и рождеством своим совокупляет горним воинством, тя славословящую его во веки.

Твой жених благолепно венцы тя сугубыми украшает, евгение богомудрая: и тебе чертог светел праведно, яко праведный, дает. егоже превозносим во вся веки.

Благодать божия, световидно облиставши тя, ныне озаряет во обителех небесных: еяже наполнитися твоими молитвами непрестанно моли совершающым твою память, богомудрая.

*Богородичен:*

Безсмертныя зари источник вемы тя, Богородице, яко рождшую слово безсмертнаго отца, вся смерти избавляющаго, превозношающыя его во веки.

*Песнь ф~. Ирмос:*

Безначальна родителя сын, Бог и Господь, воплощся от Девы, нам явися, омраченная просветити, собрати расточенная. тем всепетую Богородицу величаем.

Да поют радующеся царствия вся земная, отечествия же языков да веселятся: горы и удолия и холми, реки, море, и вся тварь Господа ныне рождшагося величает.

Виделся еси, яко мощно бе пророком тя видети: в последняя же времена человек быв, всем явился еси человеком, в вифлееме граде иудейстем, звезда показующи тя звездословцем, несказанне.

О чадо сладчайшее како питаю тя питающаго; како держу тя, держащаго вся манием; како же пеленами повию повивающаго всю землю мглою; вопияше всечистая владычца, юже непрестанно величаем. (с. 453)

*Ин. Ирмос тойже.*

Во обители всельшися небесныя, славная, ныне сладости райския сподобилася еси явственно с девами, яко мученица всеистинна, и с мученицами дева всенепорочная, евгение всеблаженная.

Желание получила еси паче ума и смысла, желаний крайнейшему предстоящи светло, и светозарными лучами начальныя Троицы, богомудрая, явственно сияющи, евгение, добрая дево.

Свещу держащи девства неугасну, мученическим венцем украсилася еси: и ныне молящи не престай, благочестно тя любовию почитающым спастися молитвами твоими, евгение всеславная.

К божественному ныне изшла еси прохлаждению, вседобляя, ран прошедши огнь нестерпимый, и непостоянную воду искушений, мученице евгение: Христа убо моли спасти душы нашя.

*Богородичен:*

Яко руно, всенепорочная, дождь небесный во чреве заченши, нам родила еси безсмертие дающаго, благочестно того воспевающым и тя всенепорочную Богородицу величающым.

*Светилен предпразднства. Подобен:*
Со ученики:

Иже во свете живый неприступнем, и содержай всяческая, за благоутробие неизреченное от Девы раждается, и пеленами повивается, яко младенц: в вертепе и в яслех безсловесных восклоняется: потщимся спешно приити в вифлеем на поклонение его с волхвы, плоды изряднейших деяний носяще, яко дары.

*Слава, и ныне:*

Пение, вернии, принесем Деве марии: се бо ныне предгрядет во граде вифлееме родити Христа Cпаса, (с. 454) темже волсви с дары со звездою тецыте с нами поклонитися: пастырие же возопити потщитеся со ангелы раждаемому: слава тебе, в вертепе и яслех лежащему.

*На хвалитех стихиры, глас з~, на д~. Подобен:*
Ангельския пред\ъидите:

Звезда возсия от иакова в вертепе, * приидем и мы, предпразднственная совершающе, * тецем с волхвы, * с пастырьми идем, * видим Бога в пеленах, * видим Деву млекопитающую. * о ужасно видение! * царь Исраилев * Христос приходит.

Песньми лик ангельский ныне почитает тебе * светлую и неискусомужную матерь, * радуяся ликует рождеством твоим, пречистая, * радуйся, надежда православных, * радуйся, предстательство тебе поющих. * темже рцем: * благословен пришедый * Боже наш, слава тебе.

Цвет изыдет из корене иессеева, * от светлаго проповедася пророка: * зрим бо Деву, * паче естества рождшую * шипок любезный в вертепе, * сопрестолен отцу в вышних. * людие, рцем: * благословен пришедый * Боже наш, слава тебе.

Днесь адам воззвася от прелести * и от мрачныя сопротивника лести: * Христос бо из Девы воплощается * яко человек, * иже адама обновив, * отят клятву Девою. * людие, рцем: * благословен пришедый * Боже наш, слава тебе.

*Слава, глас и подобен тойже:*

Гряди, вифлееме, * готови рождественная: * прииди, * иосифе, * напишися с мариею: * пречистныя ясли, богоносныя пелены, * в нихже жизнь повившихся, * пленицы смертныя расторгнет, * стягающи к нетлению человеки, * Христос Бог наш.

*И ныне, подобен тойже:*

О блаженное богоотроковицы чрево, * яже мысленне * (с. 455) небесе больши показася! * егоже бо не вмещает небо, * ты содержиши в себе носящи. * о блаженны сосцы Девы, * Яже соссет питаяй всяко дыхание, Христос, * в ложеснах плоть себе создав * безмужныя отроковицы!

*На стиховне стихиры предпразднства, глас в~.*

*Подобен:*
Доме евфрафов:

Дом вседетеля * показалася еси, о Дево! * в тебе бо вселився, * Господь славы * родитися ныне происходит.

*Стих:*
Бог от юга приидет, и святый из горы приосененныя чащи.

Младо в вифлееме * детище из Девы, * Бог превечный, * в яслех безсловесных раждается, * о чудесе!

*Стих:*
Господи, услышах слух твой, и убояхся: Господи, разумех дела твоя, и ужасохся.

Чини умнии ангельстии, * в вышних Богу, * с пастырьми воспойте * и с волхвы, раждающемуся: * слава тебе.

*Слава, подобен тойже:*

Слава тебе отче, * сыне и душе, * имже устроися * таинство ужасное, * человеком на возрождение.

*И ныне, подобен тойже:*

Радуйся, яже жизнь * рождшая миру, * Дево Богородице от духа святаго, * всех на избавление.

*<М\р>*
*Подобает ведати, аще случится неделя пред рождеством Христовым святых отец, декемвриа в к~д день.*

В субботу на малей вечерни стихиры воскресны д~. Слава, и ныне, предпразднства, глас з~: Вертепе, благоукрасися: На стиховне стихира воскресна, и Богородицы по обычаю. Слава, и ныне, Богородичен. По трисвятом тропарь воскресн. Слава, и ныне, предпразднства. Таже ектениа малая, и отпуст.

На велицей вечерни, по обычном псалме, поем Блажен муж: кафисму всю. На Господи, воззвах: стихиры на и~: отцев (с. 456) на з~, глас з~, подобен: Все отложше: И предпразднства на д~, глас и подобен тойже. Слава, отцев, глас тойже: Даниил, муж желаний: И ныне, предпразднства, глас тойже: Вертепе, благоукрасися: Таже вход. Прокимен дне. и чтения отцев г~. На литии стихиры предпразднства, писаны на ряду, на Господи, воззвах: в к~д день: глас е~, подобен: Радуйся: Слава, отцев, глас г~: Праотец собор: И ныне, глас тойже: Благоукрасися, вифлееме: На стиховне стихиры предпразднства, глас в~, самоподобен: Доме евфрафов: Припев: Бог от юга приидет: таже два самогласна. Вифлееме, земле иудова: Припев: Господи, услышах слух твой, и убояхся: Приидите вси Христово рождество: Слава, глас тойже: Радуйтеся, пророцы: И ныне предпразднства, глас тойже: Се время приближися: На благословении хлебов: Тропарь отцев, глас в~: Велия веры исправления: дважды, и предпразднства единожды: и чтение в посланиих апостольских.

На утрени, на Бог Господь: тропарь воскресн дважды: Слава, отцев: Велия веры: И ныне, предпразднства: Написовашеся иногда: По а~ кафисме седален отцев, глас д~. Подобен: удивися: Во оц~ех, Боже: Слава, и ныне, тойже. И чтение во евангелии толковом матфеа: Книга родства Иисуса Христа: По в~ кафисме седален, глас и~. Подобен: Премудрости: Праздник празднуем, вернии: Слава. и ныне, тойже, и чтение. По непорочнах, тропари их, и ектениа, и седальны отцев, глас и~. Подобен: Премудрости: Авраама, исаака же и иакова: Слава, и ныне, глас и подобен тойже: Из недр отеческих: и чтение. Степенна гласа, прокимен, и евангелие воскресное. Воскресние Христово: псалом н~, стихира воскресна. Канон отцев, глас з~, на и~. Ирмос: Волною морскою: по дважды, тропари на з~. [зри] [В сем бо каноне по в~ стиха воскресна, сего ради канон воскресн не поется] и другий канон предпразднства на з~, глас а~. Катавасиа: Христос раждается: оба лика вкупе. По г~-й песни впакои (с. 457) отцев, глас и~: Ангел отроков ороси пещь: и чтение в богослове: По з~-й песни кондак отцев, глас а~: Веселися, вифлееме: и икос, и чтем пролог. На ф~-й песни поем, Честнейшую: Светилен отцев: *От*
семене вводится авраамля: Слава, Патриархов избраннии: И ныне, Веселися, вифлееме: На хвалитех стихиры отцев, г~, глас е~. Подобен: Радуйся: Возвыси твой глас: И предпразднства г~, глас д~. Подобен: Званный свыше: Исаиин глас совершается: Слава, отцев, глас и~: Законных учений: И ныне, Преблагословенна еси Богородице Дево: Славословие великое, тропарь воскресн, и прочая, и отпуст, и обычное исхождение. Слава, и ныне, стихира евангельская: и час первый в притворе. На часех тропарь воскресн, Слава, отцев: И ныне, Богородичен часов. По трисвятом кондак отцев, и предпразднства, глаголем пременяюще.

На литургии блаженна от канона отцев песнь г~ на д~: и предпразднства песнь з~ на д~. По входе тропарь воскресн, и отцев, и предпразднства, Слава, кондак отцев: И ныне, предпразднства. Прокимен, песнь отцев, глас д~: Благословен еси, Господи Боже отец наших: *Стих:*
Яко праведен еси о всех: Апостол к евреем, зачало тк~и. Аллилуиа, глас д~: Боже, ушима нашима: Евангелие матфеа, зачало а~. Ряд же недели оставляется. Причастен: Хвалите Господа с небес: Другий: Радуйтеся праведнии о Господе:

[Зри] *Подобает ведати о часех в навечерии рождества Христова.*

Аще случится рождество Христово в неделю, или в понедельник: часы поем прежде в пяток. Аще ли рождество Христово во вторник, в среду, в четверток, в пяток и в субботу: часы поем в навечерии. (с. 458)

*Последование часов,*

*певаемых в навечерии рождества Христова.*

В начале втораго часа знаменует в кампан. И собравшымся во храм, облачится иерей в фелонь, диакон же в стихарь. И поставляет параекклисиарх аналогий украшен прямо царских врат, и вжигает свещу на свещнице. Иерей же исходит со евангелием во храм, или в трапезу, царскими враты, предходящу ему диакону с кадилом. И полагает иерей святое евангелие на аналогии, и став пред аналогом, творит начало по обычаю. И по начале чтец: Слава тебе, Боже наш, слава тебе. И Царю небесный: и прочая. И по возгласе кадит священник святое евангелие на аналогии окрест: и прочыя иконы, и храм весь, и настоятеля, и братию. *Чтец же чтет:*

*псалом е~.*

Глаголы моя внуши, Господи, разумей звание мое. Вонми гласу моления моего, Царю мой и Боже мой, яко к тебе помолюся, Господи. Заутра услыши глас мой: Заутра предстану ти, и узриши мя: Яко Бог не хотяй беззакония, ты еси: не преселится к тебе лукавнуяй, Ниже пребудет беззаконницы пред\ очима твоима Возненавидел еси вся делающыя беззаконие: Погубиши вся глаголющыя лжу, мужа кровей и льстива гнушается Господь. Аз же множеством милости твоея, вниду в дом твой, поклонюся ко храму святому твоему в страсе твоем. Господи, настави мя правдою твоею, враг моих ради исправи пред\ тобою путь мой. Яко несть во устех их истины, сердце их суетно, гроб отверст гортань их, языки своими льщаху. Суди им, Боже, да отпадут (с. 459) от мыслей своих: по множеству нечестия их изрини я, яко преогорчиша тя, Господи. И да возвеселятся вси уповающии на тя, во век возрадуются, и вселишися в них. и похвалятся о тебе любящии имя твое. Яко ты благословиши праведника, Господи, яко оружием благоволения венчал еси нас.

*псалом м~д.*

Отрыгну сердце мое слово благо, глаголю аз дела моя цареви: язык мой трость книжника скорописца. Красен добротою паче сынов человеческих, излияся благодать во устнах твоих: сего ради благослови тя Бог во век. Препояши мечь твой по бедре твоей, сильне. Красотою твоею и добротою твоею: и наляцы, и успевай, и царствуй, истины ради и кротости и правды: и наставит тя дивно десница твоя. Стрелы твоя из\ъощрены, Сильне: людие под тобою падут в сердцы враг царевых. Престол твой, Боже, в век века жезл правости, жезл царствия твоего: Возлюбил еси правду, и возненавидел еси беззаконие: сего ради помаза тя, Боже, Бог твой елеем радости, паче причастник твоих. Смирна и стакти и кассиа от риз твоих, от тяжестей слоновых, из нихже возвеселиша тя дщери царей в чести твоей: Предста царица одесную тебе в ризах позлащенных одеяна, преиспещрена. Слыши, дщи, и виждь, и приклони ухо твое, и забуди люди твоя, и дом отца твоего, и возжелает царь доброты твоея: зане той есть Господь твой, и поклонишася ему. И дщи тирова с дары: лицу твоему помолятся богатии людстии. Вся слава дщере царевы внутрь: рясны златыми одеяна и преиспещрена. Приведутся царю девы в след ея. Искренния ея приведутся тебе: приведутся в веселии и радовании, введутся в храм царев. Вместо отец (с. 460) твоих быша сынове твои: поставиши я князи по всей земли. Помяну имя твое во всяком роде и роде. Сего ради людие исповедятся тебе в век, и во век века.

*псалом м~е.*

Бог нам прибежище и сила, помощник в скорбех обретших ны зело. Сего ради не убоимся, внегда смущается земля, и прелагаются горы в сердца морская. Возшумеша и смятошася воды их, смятошася горы крепостию его. Речная устремления веселят град божий: освятил есть селение свое вышний. Бог посреде его, и не подвижится: поможет ему Бог утро заутра. Смятошася языцы, уклонишася царствия, даде глас свой вышний, подвижеся земля. Господь сил с нами, заступник наш Бог иаковль. Приидите и видите дела божия, яже положи чудеса на земли: Отемля брани до конец земли, лук сокрушит, и сломит оружие, и щиты сожжет огнем. упразнитеся и разумейте, яко аз есмь Бог: вознесуся во языцех, вознесуся на земли. Господь сил с нами, заступник наш Бог иаковль.

*Слава, и ныне, Аллилуиа, трижды. Господи помилуй трижды.*

*Слава, тропарь предпразднства, глас д~:*

Написовашеся иногда со старцем иосифом, яко от семене Давидова, в вифлееме мариам, чревоносящи безсеменное рождение: наста же время рождества, и место ни единоже бе обиталищу: но якоже красная палата, вертеп царице показашеся. Христос раждается, прежде падший воскресити образ.

*И ныне, Богородичен:*

Что тя наречем, о благодатная; небо, яко возсияла еси солнце правды. рай, яко прозябла еси цвет (с. 461) нетления. Деву, яко пребыла еси нетленна. чистую матерь, яко имела еси на святых твоих об\ъятиях сына, всех Бога: того моли спастися душам нашым.

*Таже тропари сия по дважды поем.*

*Творение софрониа, патриарха иерусалимскаго, глас и~:*

Вифлееме, уготовися, благоукраситеся ясли: вертепе, приими, истина прииде: сень мимотече, и Бог человеком от Девы явися, вообразився якоже мы, и обожив плоть. тем адам обновляется, со евою зовуще: на земли благоволение явися спасти род наш.

*Вторый лик, тойже тропарь, без припева.*

*Посем стих:*
Бог от юга приидет, и святый из горы приосененныя чащи.

*Глас г~:*

Ныне пророческое прорицание исполнитися грядет, тайно глаголющее: и ты вифлееме, земле иудова, никакоже наречешися менши во владыках, пред\ъуготовляющи вертеп: из тебе бо ми изыдет игумен языков во плоти, от Девы отроковицы Христос Бог, иже упасет люди своя новаго Исраиля: дадим ему вси величие.

*Стих:*
Господи, услышах слух твой, и убояхся: Господи, разумех дела твоя и ужасохся.

*Паки тойже тропарь. Таже: Слава, глас и~:*

Сия глаголет иосиф к Деве: марие, что дело сие, еже в тебе зрю; недоумею и удивляюся, и умом ужасаюся: отай убо от мене буди вскоре. марие, что дело сие, еже в тебе вижу; за честь, срамоту: за веселие, скорбь: вместо еже хвалитися, укоризну ми принесла еси. ктому не терплю уже поношений человеческих: ибо от иерей из церкве господни яко непорочну тя приях, и что видимое;

*И ныне, паки тойже.*

*Посем прокимен, глас д~:*
Господь рече ко мне: сын мой еси (с. 462) ты, аз днесь родих тя. *Стих:*
Проси от мене, и дам ти языки достояние твое, и одержание твое концы земли.

*Таже, паремиа. Пророчества михеина чтение.*

[Глава е~] Тако глаголет Господь: и ты вифлееме, доме евфрафов, еда мал еси еже быти в тысящах иудовых; Из тебе бо мне изыдет старейшина, еже быти в князя во Исраили: и исходи его из начала от дней века. Сего ради даст я, до времене раждающия родит, и прочии от братий его обратятся к сыном Исраилевым. И станет, и узрит, и упасет стадо свое крепостию Господь. И в славе имени Господа Бога своего пребудут: зане ныне возвеличится даже до конец земли.

*К евреем послания святаго апостола павла чтение.*

[Зач: т~г] Многочастне и многообразне древле Бог глаголавый отцем во пророцех, В последок дний сих глагола нам в сыне, егоже положи наследника всем, имже и веки сотвори. Иже сый сияние славы, и образ впостаси его: нося же всяческая глаголом силы своея, собою очищение сотворив грехов наших, седе одесную престола величествия на высоких. Толико лучший быв ангел, елико преславнее паче их наследствова имя. Кому бо рече когда от ангел: сын мой еси ты, аз днесь родих тя; и паки, аз буду ему во отца, и той будет мне в сына; егда же паки вводит первороднаго во вселенную, глаголет: и да поклонятся ему вси ангели божии. И ко ангелом убо глаголет: творяй ангелы своя духи, и слуги своя огнь палящ. К сыну же: престол твой, Боже, в век века: жезл правости, жезл царствия твоего. Возлюбил еси правду, и возненавидел еси беззаконие: сего ради помаза тя, Боже, Бог твой елеем радости, паче причастник твоих. И (с. 463) паки: в начале ты, Господи, землю основал еси, и дела руку твоею суть небеса. Та погибнут, ты же пребываеши, и вся якоже риза обетшают, И яко одежду свиеши их, и изменятся: ты же тойжде еси, и лета твоя не оскудеют.

*Диакон:*
Премудрость, прости услышим святаго евангелиа.

*Иерей: От*
матфеа святаго евангелиа чтение.

[Зач: в~] Ии~с Христово рождество сице бе: обрученней убо бывши матери его марии иосифови, прежде даже не снитися има: обретеся имущи во чреве от духа свята. Иосиф же муж ея, праведен сый и не хотя ея обличити, восхоте тай пустити ю. Сия же ему помыслившу, се ангел Господень во сне явися ему, глаголя. Иосифе, сыне Давидов, не убойся прияти мариам жены твоея: рождшеебося в ней, от духа есть свята. Родит же сына, и наречеши имя ему Иисус: Той бо спасет люди своя от грех их. Сие же все бысть, да сбудется реченное от Господа пророком глаголющим: Се Дева во чреве приимет, и родит сына, и нарекут имя ему еммануил, еже есть сказаемо, с нами Бог. Востав же иосиф от сна, сотвори, якоже повеле ему ангел Господень, и прият жену свою. И не знаяше ея, дондеже роди сына своего первенца, и нарече имя ему Иисус.

*Посем тропарь:*

Стопы моя направи по словеси твоему, и да не обладает мною всякое беззаконие. избави мя от клеветы человеческия, и сохраню заповеди твоя. лице твое просвети на раба твоего, и научи мя оправданием твоим.

Да исполнятся уста моя хваления твоего, Господи, яко да воспою славу твою, весь день великолепие твое. (с. 464)

Таже Трисвятое, и по отче наш: *Кондак, глас г~:*

Дева днесь превечное слово в вертепе грядет родити неизреченно: ликуй, вселенная, услышавши, прослави со ангелы и пастырьми хотящаго явитися отроча младо, превечнаго Бога.

Господи, помилуй, *м~. И молитва:*

Иже на всякое время, и на всякий час, на небеси и на земли, покланяемый и славимый, Христе Боже, долготерпеливе, многомилостиве, многоблагоутробне, иже праведныя любяй и грешныя милуяй, иже вся зовый ко спасению, обещания ради будущих благ. сам, Господи, приими и нашя в час сей молитвы, и исправи живот наш к заповедем твоим, душы нашя освяти, телеса очисти: помышления исправи, мысли очисти: и избави нас от всякия скорби, зол и болезней: огради нас святыми твоими ангелы, да ополчением их соблюдаеми и наставляеми, достигнем в соединение веры, и в разум неприступныя твоея славы, яко благословен еси во веки веков, аминь.

Господи, помилуй, *трижды.*

Слава отцу, и сыну, и святому духу, и ныне и присно, и во веки веков, аминь.

Честнейшую херувим, и славнейшую без сравнения серафим, без истления Бога слова рождшую, сущую Богородицу тя величаем.

Именем господним благослови, отче. *Священник возглашает:*

Боже, ущедри ны, и благослови ны, просвети лице твое на ны, и помилуй ны.

*Таже молитву сию:*

Христе, свете истинный, просвещаяй и освящаяй всякаго человека грядущаго в мир, да знаменается на нас свет лица твоего, да в нем узрим свет (с. 465) неприступный, и исправи стопы нашя к деланию заповедей твоих, молитвами пречистыя твоея матере, и всех твоих святых, аминь.

*Час третий.*

Приидите, поклонимся: *трижды. Таже псалом кс~з.*

Боже, ущедри ны, и благослови ны, и просвети лице твое на ны, и помилуй ны: познати на земли путь твой, во всех языцех спасение твое. да исповедятся тебе людие, Боже, да исповедятся тебе людие вси. да возвеселятся, и да возрадуются языцы: яко судиши людем правотою, и языки на земли наставиши. да исповедятся тебе людие, Боже, да исповедятся тебе людие вси. Земля даде плод свой. Благослови ны, Боже, Боже наш. Благослови ны, Боже: и да убоятся его вси концы земли.

*псалом п~з.*

Основания его на горах святых, любит Господь врата сионя паче всех селений иаковлих. Преславная глаголашася о тебе, граде божий. Помяну раав и вавилона ведущым мя: и се иноплеменницы, и тир, и людие ефиопстии, сии быша тамо. Мати сион, речет человек, и человек родися в нем, и той основа и вышний. Господи повесть в писании людей, и князей сих бывших в нем. яко веселящихся всех жилище в тебе.

*псалом н~.*

Помилуй мя, Боже, по велицей милости твоей, и по множеству щедрот твоих, очисти беззаконие мое. Наипаче омый мя от беззакония моего, и от греха моего очисти мя. Яко беззаконие мое аз знаю, и грех мой предо мною есть выну. тебе единому согреших, и лукавое пред тобою сотворих: Яко да (с. 466) оправдишися во словесех твоих, и победиши внегда судити ти. Се бо в беззакониих зачат есмь и во гресех роди мя мати моя. Се бо истину возлюбил еси, безвестная и тайная премудрости твоея явил ми еси. Окропиши мя вссопом, и очищуся: омыеши мя, и паче снега убелюся. Слуху моему даси радость и веселие, возрадуются кости смиренныя. Отврати лице твое от грех моих, и вся беззакония моя очисти. Сердце чисто созижди во мне, Боже, и дух прав обнови во утробе моей. Не отвержи мене от лица твоего, и духа твоего святаго не отими от мене. Воздаждь ми радость спасения твоего, и духом владычним утверди мя. Научу беззаконныя путем твоим, и нечестивии к тебе обратятся. Избави мя от кровей, Боже, Боже спасения моего, возрадуется язык мой правде твоей. Господи, устне мои отверзеши, и уста моя возвестят хвалу твою. Яко аще бы восхотел еси жертвы, дал бых убо: всесожжения не благоволиши. Жертва Богу дух сокрушен, сердце сокрушенно и смиренно Бог не уничижит. ублажи, Господи, благоволением твоим сиона, и да созиждутся стены иерусалимския. Тогда благоволиши жертву правды, возношение и всесожегаемая: тогда возложат на олтарь твой тельцы.

*Слава, и ныне, Аллилуиа, трижды. Господи, помилуй, трижды.*

*Слава, тропарь, глас д~:*

Написовашеся иногда со старцем иосифом, яко от семене Давидова, в вифлееме мариам, чревоносящи безсеменное рождение: наста же время рождества, и место ни единоже бе обиталищу: но якоже красная палата, вертеп царице показашеся. Христос раждается прежде падший воскресити образ. (с. 467)

*И ныне, Богородичен:*

Богородице, ты еси лоза истинная, возрастившая нам плод живота, тебе молимся: молися, владычце, со святыми апостолы, помиловати душы нашя.

Таже тропари сия по дважды поем. *Глас з~:*

Сей Бог наш, не вменится ин к нему, родивыйся от Девы, и с человеки поживе: во яслех убогих, сын единородный, лежащь видится человек: и пеленами повивается иже славы Господь. и волхвом звезда возвещает в его поклонение. и мы поим: Троице святая, спаси душы нашя.

*Дважды.*

*Таже поем, глас и~:*

*Стих:*
Бог о юга приидет, и святый из горы приосененныя чащи.

Прежде рождества твоего, трепетно зряще таинство твое, Господи, разумная воинства дивляхуся: якоже бо младенец родитися благоизволил еси, небо украсивый звездами, и во яслех безсловесных возлежиши, дланию содержай всея земли концы. таковым бо смотрением уведено бысть милосердие твое, Христе, велия милость твоя, слава тебе.

*Стих:*
Господи услышах слух твой, и убояхся: Господи, разумех дела твоя, и ужасохся.

*И паки поем тойже тропарь. Посем, Слава, глас г~:*

Иосифе, рцы нам: како, юже от святых приял еси, Деву непраздну приводиши в вифлеем; аз, рече, пророки испытах, и весть прием от ангела, уверихся, яко Бога родит мариа несказанно: емуже на поклонение волсви от востоков приидут, с дары честными служаще. воплотивыйся нас ради, Господи, слава тебе.

*И ныне, паки тойже тропарь.*
(с. 468)

*Прокимен, глас д~:*
отроча родися нам, сын, и дадеся нам. *Стих:*
Егоже начальство бысть на раме его.

*Пророчества варухова чтение.*

[Вару\х Глава г~] Сей Бог наш, и не приложится ин к нему. Из\ъобрете всяк путь художества, и даде и иакову отроку своему, и Исраилю возлюбленному от него. Посем же на земли явися, и с человеки поживе. [Вару\х д~] Сия книга повелений божиих, и закон сый во веки: вси держащиися ея в живот внидут, оставившии же ю умрут. Обратися, иакове, и имися ея. Поиди к сиянию прямо света ея. Не даждь иному славы твоея: и полезных тебе языку чуждему. Блажени есмы, Исраилю, яко угодная Богу нам разумна суть.

*Таже апостол, к галатом послания святаго апостола павла чтение.*

[Зач: с~и] Братие, прежде, пришествия веры, под законом стрегоми бехом, затворени в хотящую веру открытися. Темже закон пестун нам бысть во Христа, да от веры оправдимся. Пришедшей же вере, уже не под пестуном есмы. Вси бо вы сынове божии есте верою о Христе Иисусе: елицы бо во Христа крестистеся, во Христа облекостеся. Несть иудей, ни еллин: несть раб, ни свободь: несть мужеский пол, ни женский: вси бо вы едино есте о Христе Иисусе. Аще ли вы Христовы: убо авраамле семя есте, и по обетованию наследницы.

*Диакон возглашает:*
Премудрость, прости услышим святаго евангелиа.

*Иерей: От*
луки святаго евангелиа чтение.

[Зач: е~] Во днех онех, изыде повеление от кесаря августа, написати всю вселенную. Сие написание первое бысть, владящу сириею киринию. И идяху вси написатися, кождо во свой град. Взыде же и иосиф от галилеи, из (с. 469) града назарета во иудею, во град Давидов, иже нарицается вифлеем, зане быти ему от дому и отечества, Давидова, написатися с мариею, обрученною ему женою, сущею непраздною. Бысть же, егда быша тамо, исполнишася дние родити ей. И роди сына своего первенца, и повит его, и положи его в яслех: зане не бе им места во обители. И пастырие беху в тойже стране бдяще, и стрегуще стражу нощную о стаде своем. И се ангел Господень ста в них, и слава господня осия их: и убояшася страхом велиим. И рече им ангел: не бойтеся, се бо благовествую вам радость велию, яже будет всем людем, яко родися вам днесь Спас, иже есть Христос Господь, во граде Давидове. И се вам знамение: обрящете младенца повита, лежаща в яслех. И внезапу бысть со ангелом множество вой небесных, хвалящих Бога, и глаголющих: слава в вышних Богу, и на земли мир, в человецех благоволение. И бысть, яко отидоша от них на небо ангели, и человецы пастырие реша друг ко другу: прейдем до вифлеема, и видим глагол сей бывший, егоже Господь сказа нам. И приидоша поспешшеся, и обретоша мариамь же и иосифа, и младенца лежаща во яслех. Видевше же сказаша о глаголе глаголанном им о отрочати сем. И вси слышавшии дивишася о глаголанных от пастырей к ним. Мариам же соблюдаше вся глаголы сия, слагающи в сердцы своем. И возвратишася пастырие, славяще и хваляще Бога о всех, яже слышаша и видеша, якоже глаголано бысть к ним.

*Таже:*

Господь Бог благословен, благословен Господь день дне, поспешит нам Бог спасений наших, Бог наш, Бог спасати. (с. 470)

*Посем Трисвятое, и по*
отче наш: *Кондак, глас г~:*

Дева днесь превечное слово в вертепе грядет родити неизреченно: ликуй вселенная услышавши, прослави со ангелы и пастырьми, хотящаго явитися отроча младо, превечнаго Бога.

Господи, помилуй, *м~. и молитва:*
Иже на всякое время: Господи, помилуй, *трижды. Слава, и ныне:*
Честнейшую херувим: Именем господним благослови, отче. *Иерей:*
Молитвами святых отец наших: *Посем молитва:*

Владыко Боже отче вседержителю, Господи сыне единородный Иисусе Христе, и святый душе, едино божество, едина сила, помилуй мя грешнаго: и имиже веси судьбами, спаси мя недостойнаго раба твоего, яко благословен еси во веки веков, аминь.

[Зри] *На третием и шестом часе кадит диакон евангелие и иконы, и настоятеля, и лики токмо. И глаголем час шестый.*
Приидите, поклонимся: *трижды.*

*И псалом о~а.*

Боже, суд твой цареви даждь, и правду твою сыну цареву: судити людем твоим в правде, и нищым твоим в суде. Да восприимут горы мир людем, и холми правду. Судит нищым людским, и спасет сыны убогих, и смирит клеветника. И пребудет с солнцем, и прежде луны рода родов. Снидет яко дождь на руно, и яко капля каплющая на землю. Возсияет во днех его правда и множество мира, дондеже отимется луна. И обладает от моря до моря, и от рек до конец вселенныя. Пред ним припадут ефиопляне, и врази его персть полижут. Царие фарсийстии и острови, дары принесут. Царие аравстии и сава, дары приведут. И поклонятся ему вси царие (с. 471) земстии, вси языцы поработают ему. Яко избави нища от сильна, и убога, емуже не бе помощника. Пощадит нища и убога, и душы убогих спасет. От лихвы и от неправды избавит душы их: и честно имя его пред ними. И жив будет, и дастся ему от злата аравийска, и помолятся о нем выну: весь день благословят его. Будет утвержение на земли на версех гор: превознесется паче ливана плод его. И процветут от града, яко трава земная. Будет имя его благословенно во веки, прежде солнца пребывает имя его: и благословятся в нем вся колена земная, вси языцы ублажат его. Благословен Господь Бог Исраилев, творяй чудеса един. И благословено имя славы его во век, и в век века: и исполнится славы его вся земля: буди, буди.

*псалом рл~а.*

Помяни, Господи, Давида, и всю кротость его. Яко клятся Господеви, обещася Богу иаковлю: аще вниду в селение дому моего, или взыду на одр постели моея: аще дам сон очима моима, и веждома моима дремание, и покой скраниама моима, дондеже обрящу место Господеви, селение Богу иаковлю. Се слышахом я во евфрафе: обретохом я в полях дубравы. Внидем в селения его, поклонимся на место, идеже стоясте нозе его. Воскресни, Господи, в покой твой, ты и кивот святыни твоея. Священницы твои облекутся правдою, и преподобнии твои возрадуются. Давида ради раба твоего не отврати лице помазаннаго твоего. Клятся Господь Давиду истиною, и не отвержется ея, от плода чрева твоего посажду на престоле твоем. Аще сохранят сынове твои завет мой, и свидения моя сия, имже научу я: и сынове (с. 472) их до века сядут на престоле твоем. Яко избра Господь сиона, изволи и в жилище себе. Сей покой мой во век века, зде вселюся, яко изволих и. Ловитву его благословляяй благословлю, нищыя его насыщу хлебы. Священники его облеку во спасение, и преподобнии его радостию возрадуются. Тамо возращу рог Давидови, уготовах светильник помазанному моему. Враги его облеку студом, на немже процветет святыня моя.

*псалом ч~.*

Живый в помощи вышняго, в крове Бога небеснаго водворится. Речет Господеви: заступник мой еси, и прибежище мое, Бог мой, и уповаю на него. Яко той избавит тя от сети ловчи, и от словесе мятежна. Плещма своима осенит тя, и под криле его надеешися, оружием обыдет тя истина его. Не убоишися от страха нощнаго, от стрелы летящия во дни, от вещи во тме преходящия, от сряща и беса полуденнаго. Падет от страны твоея тысяща, и тма одесную тебе, к тебе же не приближится. обаче очима твоима смотриши, и воздаяние грешников узриши. Яко ты, Господи, упование мое, вышняго положил еси прибежище твое. Не приидет к тебе зло, и рана неприближится телеси твоему. Яко ангелом своим заповесть о тебе, сохранити тя во всех путех твоих. На руках возмут тя, да не когда преткнеши о камень ногу твою. На аспида и василиска наступиши, и попереши льва и змия. Яко на мя упова, и избавлю и: покрыю и, яко позна имя мое. Воззовет ко мне, и услышу его: с ним есмь в скорби, изму его, и прославлю его. Долготою дней исполню его, и явлю ему спасение мое. (с. 473)

*Слава, и ныне, Аллилуиа, трижды. Господи, помилуй, трижды.*

*Слава, тропарь, глас д~:*

Написовашеся иногда со старцем иосифом, яко от семене Давидова, в вифлееме мариам, чревоносящи безсеменное рождение: наста же время рождества, и место ни единоже бе обиталищу: но якоже красная палата, вертеп царице показашеся. Христос раждается, прежде падший воскресити образ.

*И ныне, Богородичен:*

Яко не имамы дерзновения за премногия грехи нашя: ты иже от тебе рождшагося моли, Богородице Дево, много бо может моление матернее ко благосердию Владыки. не презри грешных мольбы, всечистая, яко милостив есть, и спасти могий, иже и страдати о нас изволивый.

*Таже тропари сия, глас а~:*

Приидите, вернии, возведемся божественне, и видим схождение божественное свыше, в вифлееме к нам явленне: и умом очистившеся житие принесем добродетели, вместо мира пред\ъуготовляюще верно рождественныя входы, от душевных сокровищ зовуще: в вышних слава Богу, сущему в Троице: егоже ради в человецех благоволение явися, адама избавляя первородныя клятвы, яко человеколюбец.

*Дважды.*

*Стих:*
Бог от юга приидет, и святый из горы приосененныя чащи.

*Глас д~:*

Слыши, небо, и внуши, земле, да подвижатся основания, да приимут трепет преисподняя: яко Бог же и творец в плотское одеяся здание, и иже державною рукою создавый тварь, утробы зрится здание. о глубина богатства, и премудрости, и разума божия! яко неиспытаны судьбы его, и неизследовани путие его. (с. 474)

*Стих:*
Господи, услышах слух твой, и убояхся: Господи, разумех дела твоя, и ужасохся.

*И паки тойже. Слава, глас е~:*

Приидите Христоноснии людие, да видим чудо, всякий разум ужасающее и обдержащее: и благочестно воспевающе вернии, поклонимся. днесь к вифлеему непраздна сущи Дева приходит родити Господа: лицы же ангельстии предтекут. и сия видев, вопияше иосиф обручник: что еже в тебе странное таинство, Дево; и како хощеши родити, неискусобрачная юнице;

*И ныне, паки тойже.*

*Таже прокимен, глас д~:*
Из чрева прежде десницы родих тя, клятся Господь и не раскается. *Стих:*
Рече Господь Господеви моему: седи одесную мене. И паремиа.

*Пророчества исаиина чтение.*

[Глава з~] Приложи Господь глаголати ко ахазу, глаголя: проси себе знамения у Господа Бога твоего, во глубину, или в высоту. И рече ахаз: не имам просити, ниже искусити Господа. И рече исаиа: услышите убо, доме Давидов: еда мал вам труд даяти человеком, и како Господу труд даете; Сего ради даст Господь сам вам знамение. се Дева во чреве приимет, и родит сына, и нарекут имя его еммануил: масло и мед имать снести, прежде неже уведети ему, или изволити лукавое, изберет благое: Зане прежде неже разумети отрочати благое или злое, отринет лукавая, изберет благое. [Глава и~] И рече Господь ко мне: приими себе свиток нов, велик, и напиши в нем писалом человеческим, еже скоро пленение сотворити корыстей, настоят бо. И свидетели мне сотвори верны человеки, урию иереа, и захарию сына варахиина. И приступих ко пророчице, и во чреве (с. 475) прият, и роди сына. И рече мне Господь: нарцы имя ему, скоро плени, и напрасно испроверзи. Зане прежде неже разумети отрочати назвати отца или матерь, приимет силу дамаскову, и корысти самарийския, прямо царю асирийскому. С нами Бог, разумейте языцы, и покаряйтеся. услышите даже до последних земли, могущии покаряйтеся: аще бо паки возможете, и паки побеждени будете. И иже аще совет совещаваете, разорит Господь: и слово, еже аще возглаголете, не пребудет в вас, яко с нами Бог.

*К евреем послания святаго апостола павла чтение.*

[Зач: т~д] В начале ты, Господи, землю основал еси, и дела руку твоею суть небеса. Та погибнут, ты же пребываеши, и вся якоже риза обетшают: И яко одежду свиеши их, и изменятся: ты же тойжде еси, и лета твоя не оскудеют. Кому же от ангел рече когда: седи одесную мене, дондеже положу враги твоя подножие ног твоих; Не вси ли суть служебнии дуси, в служение посылаеми за хотящих наследовати спасение; Сего ради подобает нам лишше внимати слышанным, да не когда отпаднем. Аще бо глаголанное ангелы слово бысть известно, и всяко преступление и ослушание, праведное прият мздовоздаяние: Како мы убежим о толицем нерадивше спасении, еже зачало приемше глаголатися от Господа, слышавшими в нас известися;

*Диакон:*
Премудрость, прости услышим святаго евангелиа.

*Иерей: От*
матфеа святаго евангелиа чтение.

[Зач: г~] Ии~су рождшуся в вифлееме иудейстем, во дни ирода царя, се волсви от восток приидоша во иерусалим, глаголюще: где есть рождейся царь иудейский; видехом бо звезду его на востоце, и приидохом поклонитися (с. 476) ему. Слышав же ирод царь, смутися, и весь иерусалим с ним. И собрав вся первосвященники и книжники людския, вопрошаше от них: где Христос раждается; они же рекоша ему: В вифлееме иудейстем; тако бо писано есть пророком: и ты, вифлееме, земле иудова, ничимже меньши еси во владыках иудовых: из тебе бо изыдет вождь, иже упасет люди моя Исраиля. Тогда ирод тай призва волхвы, и испытоваше от них время явльшияся звезды. И послав их в вифлеем, рече: шедше испытайте известно о отрочати: егда же обрящете, возвестите ми, яко да и аз шед поклонюся ему. они же послушавше царя, идоша. И се звезда, юже видеша на востоце, идяше пред ними, дондеже пришедши ста верху, идеже бе отроча. Видевше же звезду, возрадовашася радостию велиею зело. И пришедше в храмину, видеша отроча с мариею, материю его: и падше поклонишася ему: и отверзше сокровища своя, принесоша ему дары, злато, и ливан, и смирну. И весть приемше во сне не возвратитися ко ироду, иным путем отидоша во страну свою.

*Таже:*

Скоро да предварят ны щедроты твоя, Господи, яко обнищахом зело: помози нам, Боже Cпасе наш, славы ради имене твоего, Господи, избави нас, и очисти грехи нашя, имене ради твоего.

*Таже трисвятое, и по*
отче наш: *Кондак, глас г~.*

Дева днесь превечное слово в вертепе грядет родити неизреченно: ликуй вселенная услышавши, прослави со ангелы и пастырьми хотящаго явитися отроча младо, превечнаго Бога.

Господи, помилуй, *м~. И молитва:*
Иже на всякое время: Господи, помилуй, *трижды: Слава, и*
(с. 477) *ныне,*
Честнейшую херувим: Именем господним благослови, отче. *Иерей:*
Молитвами святых отец наших:

*Посем молитва великаго василиа.*

Боже и Господи сил и всея твари содетелю, иже за милосердие безприкладныя милости твоея, единороднаго сына твоего, Господа нашего Иисуса Христа, низпославый на спасение рода нашего, и честным его крестом рукописание грех наших растерзавый, и победивый тем начала и власти тмы. Сам, Владыко человеколюбче, приими и нас грешных, благодарственныя сия и молебныя молитвы, и избави нас от всякаго всегубительнаго и мрачнаго прегрешения, и всех озлобити нас ищущих, видимых и невидимых враг. Пригвозди страху твоему плоти нашя, и не уклони сердец наших в словеса или помышления лукавствия: по любовию твоею уязви душы нашя, да к тебе всегда взирающе, и еже от тебе светом наставляеми, тебе неприступнаго и присносущнаго зряще света, непрестанное тебе исповедание и благодарение возсылаем, безначальному отцу, со единородным твоим сыном, и всесвятым, и благим и животворящим твоим духом, ныне и присно, и во веки веков, аминь.

*Таже час девятый.*

Приидите, поклонимся: *трижды: и псалом р~ф.*

Рече Господь Господеви моему: седи одесную мене, дондеже положу враги твоя подножие ног твоих. Жезл силы послет ти Господи от сиона, и господствуй посреде врагов твоих. С тобою начало в день силы твоея, во светлостех святых твоих. Из чрева прежде денницы родих тя. Клятся Господь и не раскается, ты иерей во век, по чину мелхиседекову. Господь одесную тебе, (с. 478) сокрушил есть в день гнева своего цари. Судит во языцех, исполнит падения, сокрушит главы на земли многих. О потока на пути пиет, сего ради вознесет главу.

*псалом р~и.*

Исповемся тебе, Господи, всем сердцем моим, в совете правых и сонме. Велия дела господня, изыскана во всех волях его. Исповедание и великолепие дело его, и правда его пребывает в век века. Память сотворил есть чудес своих: милостив и щедр Господь: пищу даде боящымся его, помянет в век завет свой. Крепость дел своих возвести людем своим, дати им достояние язык. Дела рук его, истина и суд: верны вся заповеди его, утвержены в век века, сотворены во истине и правоте. Избавление посла людем своим, заповеда в век завет свой, свято и страшно имя его. Начало премудрости страх Господень, разум же благ всем творящым и. Хвала его пребывает в век века.

*псалом п~е.*

Приклони, Господи, ухо твое, и услыши мя, яко нищ и убог есмь аз. Сохрани душу мою, яко преподобен есмь: спаси раба твоего, Боже мой, уповающаго на тя. Помилуй мя, Господи, яко к тебе воззову весь день. Возвесели душу раба твоего, яко к тебе взях душу мою. Яко ты, Господи, благ и кроток, и многомилостив всем призывающым тя. Внуши, Господи, молитву мою и вонми гласу моления моего. В день скорби моея воззвах к тебе, яко услышал мя еси. Несть подобен тебе в бозех, Господи, и несть по делом твоим. Вси языцы, елики сотворил еси, приидут, и поклонятся пред тобою, Господи, и прославят (с. 479) имя твое: яко велий еси ты и творяй чудеса, ты еси Бог един. Настави мя, Господи, на путь твой, и пойду во истине твоей: да возвеселится сердце мое боятися имене твоего. Исповемся тебе, Господи Боже мой, всем сердцем моим: и прославлю имя твое в век. Яко милость твоя велия на мне, и избавил еси душу мою от ада преисподнейшаго. Боже, законопреступницы восташа на мя, и сонм державных взыскаша душу мою, и не предложиша тебе пред собою. И ты, Господи Боже мой, щедрый и милостивый, долготерпеливый и многомилостивый и истинный, призри на мя, и помилуй мя, даждь державу твою отроку твоему, и спаси сына рабы твоея. Сотвори со мною знамение во благо, и да видят ненавидящии мя, и постыдятся, яко ты, Господи, помогл ми и утешил мя еси.

*Слава, и ныне, Аллилуиа, трижды, Господи, помилуй, трижды.*

*Слава, тропарь, глас д~:*

Написовашеся иногда со старцем иосифом, яко от семене Давидова, в вифлееме мариам, чревоносящи безсеменное рождение: наста же время рождества, и место ни единоже бе обиталищу: но якоже красная палата, вертеп царице показашеся. Христос раждается, прежде падший воскресити образ.

*И ныне, Богородичен:*

Иже нас ради рождейся от Девы, и распятие претерпев благий, испровергий смертию смерть, и воскресение. влей яко Бог, не презри яже создал еси рукою твоею. яви человеколюбие твое, милостиве. приими рождшую тя Богородицу, молящуюся за ны. и спаси, Cпасе наш, люди отчаянныя.

*Таже тропари сия, глас з~:*

удивляшеся ирод, зря волхвов благочестие, и (с. 480) гневом побеждаемь, лета испыташе разстояния: матери безчадствуемы бываху, и безвременный возраст младенцев горце пожинашеся, сосцы ссыхахуся, и источницы млечнии удержавахуся, велие бяше лютое. темже благочестно, вернии, сошедшеся, поклонимся Христову рождеству.

*Дважды.*

*Таже стих:*
Бог от юга приидет, и святый из горы приосененныя чащи.

*Тропарь, глас в~:*

Егда иосиф, Дево, печалию уязвляшеся, к вифлеему идя, вопияла еси к нему: что мя зря непраздну дряхлуеши и смущаешися, не ведый всяко еже во мне страшнаго таинства; прочее отложи страх всяк, преславное познавая: Бог бо низходит на землю милости ради, во чреве моем ныне, аще и плоть прият. егоже раждаема узриши, якоже благоизволи, и радости исполнився поклонишися яко зиждителю твоему, егоже ангели поют непрестанно, и славословят со отцем и духом святым.

*Стих:*
Господи, услышах слух твой, и убояхся: Господи, разумех дела твоя, и ужасохся.

*Паки тойже тропарь.*

*Таже став посреде церкве канонарх, прочитает велегласно всю стихиру сию.*

*Глас з~:*

Днесь раждается от Девы, рукою всю содержай тварь, (с. 481) пеленами якоже земен повивается, иже существом неприкосновенен Бог. в яслех возлежит, утвердивый небеса словом в началех: от сосцев млеком питается, иже в пустыни манну одождивый людем: волхвы призывает жених церковный, дары сих приемлет сын Девы. покланяемся рождеству твоему, Христе: покланяемся рождеству твоему, Христе. покланяемся рождеству твоему, Христе. покажи нам и божественная твоя богоявления.

*И творим три поклоны.*

*Потом чтет диакон такожде велегласно сие:*

Великому господину и отцу нашему святейшему патриарху московскому и всея руси [ и свято-троицкия сергиевы лавры священноархимантриту] (*имярекъ*
), священному синоду, преосвященным митрополитом, архиепископом и епископом, и господину нашему преосвященному (*имярекъ*
, егоже есть область), настоятелю святаго храма сего и всему освященному собору, богохранимей стране нашей, властем и воинству ея, многа лета.

Всем православным Христианом подаждь, Господи, тишину и благоденствие, и из\ъобилие плодов земных, и многа лета.

*Аще ли в монастыре:*

Спаси, Христе Боже, преподобнаго отца нашего игумена(или архимандрита), имярек, еже о Христе с братиею, и святую обитель сию в мире сохрани, и храм сей святый утверди во веки веков, аминь.

*И поют трижды:*
Спаси, Христе Боже. (с. 482) {икона рождества} (с. 483)

Ведомо же буди, яко сие многолетное поздравление в соборных церквах при архиереех, и инде, где прилично, творится в навечерии по отпусте святыя литургии, или по вечерни, егда бывает навечерие в субботу и неделю: во обителех же во всех типиках чин положен сему бывати на часех в сем месте.

*Таже оба лика вкупе поют предреченную стихиру.*

*Слава, и ныне, глас з~:*

Днесь раждается от Девы, рукою всю содержай тварь, пеленами якоже земен повивается, иже существом неприкосновенен Бог. в яслех возлежит, утвердивый небеса словом в началех: от сосцев млеком питается, иже в пустыни манну одождивый людем: волхвы призывает жених церковный, дары сих приемлет сын Девы. покланяемся рождеству твоему, Христе: покланяемся рождеству твоему, Христе: покланяемся рождеству твоему, Христе: покажи нам и божественная твоя богоявления.

*На девятом часе кадит диакон весь храм. Таже прокимен, глас д~:*
Мати сион, речет человек, и человек родися в нем. *Стих:*
Основания его на горах святых.

*Пророчества исаиина чтение.*

[Глава ф~] отроча родися нам, сын, и дадеся нам, егоже начальство бысть на раме его. и нарицается имя его, великаго совета ангел, чуден советник, Бог крепок, властитель, начальник мира, отец будущаго века: приведет бо мир на начальники, и здравие его. И велие начальство его, и мира его несть предела. На престол Давидов, и на царство его, исправити е, (с. 484) и заступити е судьбою и правдою от ныне и до века. Ревность Господа саваофа сотворит сия.

*К евреем послания святаго апостола павла чтение.*

[Зач: т~з] Братие, святяй и освящаемии, от единаго вси, еяже ради вины не стыдится братию нарицати их, глаголя: возвещу имя твое братии моей: посреде церкве воспою тя. И паки: аз буду надеяся нань. И паки: се аз и дети, яже ми дал есть Бог. Понеже убо дети приобщишася плоти и крови, и той приискренне приобщися техже, да смертию упразднит имущаго державу смерти, сиречь диавола: и избавит сих, елицы страхом смерти чрез все житие повинни беша работе. Не от ангел убо когда приемлет, но от семене авраамова приемлет: отнюдуже должен бе по всему подобитися братии, да милостив будет и верен первосвященник в тех, яже к Богу, во еже очистити грехи людския. В немже бо пострада сам искушен быв, может и искушаемым помощи.

*Диакон:*
Премудрость, прости услышим святаго евангелиа.

*Иерей: От*
матфеа святаго евангелиа чтение.

[Зач: д~] Отшедшым волхвом, се ангел Господень во сне явися иосифу глаголя: востав, поими отроча и матерь его, и бежи во египет, и буди тамо, дондеже реку ти: хощет бо ирод искати отрочате, да погубит е. он же востав, поят отроча и матерь его нощию, и отиде во египет. И бе тамо до умертвия иродова, да сбудется реченное от Господа пророком, глаголющим: от египта воззвах сына моего. Тогда ирод видев, яко поруган бысть от волхвов, разгневася зело, и послав, изби вся дети сущыя в вифлееме, и во всех пределех его, от двою лету и нижайше, (с. 485) по времени, еже известно испыта от волхвов. Тогда сбыстся реченное иеремием пророком, глаголющим: глас в раме слышан бысть, плачь, и рыдание, и вопль мног. Рахиль плачущися чад своих, и не хотяше утешитися, яко не суть. умершу же ироду, се ангел Господень во сне явися иосифу во египте, глаголя: востав, поими отроча и матерь его, и иди в землю Исраилеву: изомроша бо ищущии души отрочате. он же востав, поят отроча и матерь его, и прииде в землю Исраилеву. Слышав же, яко архелай царствует во иудеи, вместо ирода отца своего, убояся тамо ити. Весть же приемь во сне, отиде в пределы галилейския. И пришед вселися во граде нарицаемем назарет: яко да сбудется реченное пророки, яко назорей наречется.

*Таже:*

Не предаждь нас до конца имене твоего ради, и неразори завета твоего, и не отстави милости твоея от нас, авраама ради возлюбленнаго от тебе, и за исаака раба твоего и Исраиля святаго твоего.

*Таже, трисвятое, по*
отче наш: *Кондак, глас г~:*

Дева днесь превечное слово в вертепе грядет родити неизреченно: ликуй вселенная услышавши, прослави со ангелы и пастырьми хотящаго явитися отроча младо, превечнаго Бога.

Господи, помилуй, *м~. И молитва:*
Иже на всякое время: Господи, помилуй, *трижды. Слава, и ныне.*
Честнейшую херувим: Именем господним благослови, отче. *Иерей:*
Молитвами святых отец наших:

*Таже молитва великаго василиа.*

Владыко Господи Иисусе Христе Боже наш, долготерпевый о наших согрешениих, и даже до нынешняго часа (с. 486) приведый нас, в оньже на животворящем древе вися, благоразумному разбойнику, иже в рай путесотворил еси вход, и смертию смерть разрушил еси: очисти нас грешных, и недостойных раб твоих, согрешихом бо и беззаконновахом, и несмы достойни возвести очеса наша, и воззрети на высоту небесную: зане оставихом путь правды твоея, и ходихом в волях сердец наших. но молим твою безмерную благость: пощади нас, Господи, по множеству милости твоея, и спаси нас имене твоего ради святаго, яко исчезоша в суете дние наши: изми нас из руки сопротивнаго, и остави нам грехи нашя, и умертви плотское наше мудрование, да ветхаго отложивше человека, в новаго облецемся: и тебе поживем нашему владыце и благодетелю. и тако твоим последующе повелением, в вечный покой достигнем: идеже есть всех веселящихся жилище. ты бо еси воистинну истинное веселие и радость любящих тя, Христе Боже наш: и тебе славу возсылаем, со безначальным твоим отцем, и пресвятым, и благим, и животворящим твоим духом, ныне и присно, и во веки веков, аминь.

*Посем псалом р~в.*

Благослови, душе моя, Господа, и вся внутренняя моя имя святое его. Благослови, душе моя, Господа, и не забывай всех воздаяний его. Очищающаго вся беззакония твоя, исцеляющаго вся недуги твоя. Избавляющаго от истления живот твой, венчающаго тя милостию и щедротами. Исполняющаго во благих желание твое, обновится яко орля юность твоя. Творяй милостыни Господь, и судьбу всем обидимым. Сказа пути своя моисеови, сыновом Исраилевым хотения своя. (с. 487) Щедр и милостив Господь, долготерпелив и многомилостив. Не до конца прогневается, ниже в век враждует. Не по беззаконием нашым сотворил есть нам, ниже по грехом нашым воздал есть нам. Яко по высоте небесней от земли, утвердил есть Господь милость свою на боящихся его. Елико отстоят востоцы от запад: удалил есть от нас беззакония наша. Якоже щедрит отец сыны, ущедри Господь боящихся его. Яко той позна создание наше, помяну, яко персть есмы. Человек яко трава дние его, яко цвет сельный, тако оцветет. Яко дух пройде в нем, и не будет, и не познает ктому места своего. Милость же господня от века и до века на боящихся его. И правда его на сынех сынов хранящих завет его, и помнящих заповеди его творити я. Господь на небеси уготова престол свой, и царство его всеми обладает. Благословите Господа вси ангели его, сильнии крепостию, творящии слово его, услышати глас словес его. Благословите Господа вся силы его, слуги его, творящии волю его. Благословите Господа вся дела его: на всяком месте владычества его, благослови, душе моя, Господа.

*Слава отцу, и сыну, и святому духу. псалом рм~е.*

Хвали, душе моя, Господа, восхвалю Господа в животе моем. Пою Богу моему, дондеже есмь. Не надейтеся на князи, на сыны человеческия, в нихже несть спасения. Изыдет дух его, и возвратится в землю свою, в той день погибнут вся помышления его. Блажен, емуже Бог иаковль помощник его, упование его на Господа Бога своего, сотворшаго небо и землю, море и вся, яже в них, хранящаго истину в век, (с. 488) Творящаго суд обидимым, дающаго пищу алчущым. Господь решит окованныя, Господь умудряет слепцы, Господь возводит низверженныя, Господь любит праведники, Господь хранит пришельцы, сира и вдову приимет, и путь грешных погубит. Воцарится Господь во век, Бог твой, сионе, в род и род.

*И ныне, и присно, и во веки веков, аминь.*

Единородный сыне, и слове божий, безсмертен сый, и изволивый спасения нашего ради воплотитися от святыя Богородицы и приснодевы марии, непреложно вочеловечивыйся, распныйся же, Христе Боже, смертию смерть поправый, един сый святыя Троицы, спрославляемый отцу, и святому духу, спаси нас.

*Таже:*

Во царствии твоем помяни нас, Господи, егда приидеши во царствии твоем.

Блажени нищии духом, яко тех есть царство небесное.

Блажени плачущии, яко тии утешатся.

Блажени кротцыи, яко тии наследят землю.

Блажени алчущии и жаждущии правды, яко тии насытятся.

Блажени милостивии, яко тии помиловани будут.

Блажени чистии сердцем, яко тии Бога узрят.

Блажени миротворцы, яко тии сынове божии нарекутся.

Блажени изгнани правды ради, яко тех есть царство небесное.

Блажени есте, егда поносят вам, и изженут, и рекут всяк зол глагол на вы, лжуще мене ради.

Радуйтеся и веселитеся, яко мзда ваша многа на небесех.

*Не глаголем же на блаженнах песней, яже в минеи, ни апостола, ни евангелиа.*

*Слава, и ныне:*

Помяни нас, Господи, егда приидеши во царствии твоем. (с. 489)

Помяни нас, Владыко, егда приидеши во царствии твоем.

Помяни нас, святый, егда приидеши во царствии твоем.

Лик небесный поет тя, и глаголет: свят, свят, свят Господь саваоф, исполнь небо и земля славы твоея.

Приступите к нему, и просветитеся, и лица ваша не постыдятся.

Лик небесный поет тя, и глаголет: свят, свят, свят Господь саваоф, исполнь небо и земля славы твоея.

*Слава:*

Лик святых ангел и архангел, со всеми небесными силами, поет тя, и глаголет: свят, свят, свят Господь саваоф, исполнь небо и земля славы твоея.

*И ныне:*

*Исповедание православныя веры, перваго собора.*

*[Аще есть литургиа, зде не глаголем, но по И ныне, глаголем:*
Ослаби, остави: *и прочая.]*

Верую во единаго Бога отца вседержителя, творца небу и земли, видимым же всем и невидимым. И во единаго Господа Иисуса Христа, сына божия, единороднаго, иже от отца рожденнаго прежде всех век. Света от света, Бога истинна, от Бога истинна, рожденна, не сотворенна, единосущна отцу, имже вся быша. Нас ради человек, и нашего ради спасения, сшедшаго с небес, и воплотившагося от духа свята и Марии Девы, и вочеловечшася. Распятаго же за ны, при понтийстем пилате, и страдавша, и погребенна, и воскресшаго в третий день, по писанием. И возшедшаго на небеса, и седяща одесную отца. И паки грядущаго со славою, судити живым и мертвым, егоже царствию не будет конца.

*Втораго собора.*

И в духа святаго, Господа, животворящаго, иже от отца (с. 490) исходящаго, иже со отцем и сыном спокланяема, и сславима глаголавшаго пророки. Во едину святую, соборную и апостольскую церковь. Исповедую едино крещение во оставление грехов. Чаю воскресения мертвых: И жизни будущаго века, аминь.

*Таже молитва:*

Ослаби, остави, прости, Боже, прегрешения наша, вольная и невольная, яже в слове и в деле, яже в ведении и не в ведении, яже во дни и в нощи, яже во уме и в помышлении, вся нам прости, яко благ и человеколюбец.

*И по*
отче наш: *кондак, глас г~:*

Дева днесь превечное слово в вертепе грядет родити неизреченно: ликуй вселенная услышавши, прослави со ангелы и пастырьми хотящаго явитися отроча младо, превечнаго Бога.

Господи, помилуй, *м~. Таже молитву сию:*

Всесвятая Троице, единосущная державо, нераздельное царство, всех благих вина: благоволи же и о мне грешнем. утверди, вразуми сердце мое, и всю мою отими скверну. просвети мою мысль, да выну славлю, пою, и покланяюся, и глаголю: един свят, един Господь, Иисус Христос, во славу Бога отца, аминь.

*Таже,*
Достойно есть: *И отпуст дне. И бывает росход до часа вечерняго. Вечерня же бывает с литургиею василиа великаго во свое время: псалом же,*
Благословлю Господа: *Глаголем на литургии по заамвонной молитве.*

*Аще же несть литургии. глаголем зде:*

Буди имя господне благословено от ныне и до века. *Трижды.*

*Слава, и ныне: псалом л~г:*

Благословлю Господа на всякое время, выну хвала его во устех моих. О Господе похвалится душа моя, да (с. 491) услышат кротцыи, и возвеселятся. Возвеличите Господа со мною, и вознесем имя его вкупе. Взысках Господа, и услыша мя, и от всех скорбей моих избави мя. Приступите к нему, и просветитеся, и лица ваша не постыдятся. Сей нищий воззва, и Господь услыша и, и от всех скорбей его спасе и. Ополчится ангел Господень окрест боящихся его, и избавит их: Вкусите, и видите, яко благ Господь. Блажен муж, иже уповает нань. Бойтеся Господа вси святии его, яко несть лишения боящымся его. Богатии обнищаша и взалкаша: взыскающии же Господа не лишатся всякаго блага. Приидите, чада, послушайте мене, страху господню научу вас. Кто есть человек, хотяй живот, любяй дни видети благи; удержи язык твой от зла, и устне твои, еже не глаголати льсти. уклонися от зла, и сотвори благо: взыщи мира, и пожени и. очи господни на праведныя, и уши его в молитву их. Лице же господне на творящыя злая, еже потребити от земли память их. Воззваша праведнии, и Господь услыша их, и от всех скорбей их избави их. Близ Господь сокрушенных сердцем, и смиренныя духом спасет. Многи скорби праведным, и от всех их избавит я Господь. Хранит Господь вся кости их, ни едина от них сокрушится. Смерть грешников люта, и ненавидящии праведнаго прегрешат. Избавит Господь душы раб своих, и не прегрешат вси уповающии на него.

Достойно есть: *И отпуст.*

[Зри] Подобает ведати: Аще в субботу, или в неделю будет навечерие, литургиа златоустова поется. Великаго же василиа литургиа поется на самый праздник. Такожде творим и на праздник святых богоявлений. Блюди, яко егда несть (с. 492) субботы, или недели, в навечерие, тогда бывает литургиа василиа великаго, а в день праздника литургиа златоустова бывает. Сице же и в праздник богоявления.

[Зри] Разумно же буди и о сем, яко от Христова рождества, и до святых богоявлений, никакоже пост, ни коленопоклонения бывают, ниже в церкви, ниже в келлиах.

*Ведомо же буди:*
Аще случится рождество Христово, или богоявление в неделю, воскресно ничтоже поем.

