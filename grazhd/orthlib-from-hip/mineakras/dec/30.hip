<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 598)

*Месяца тогоже в л~ день.*

*Святыя мученицы анисии:*

*И преподобныя матере нашея мелании:*

*И преподобнаго зотика.*

*И святителя макариа, митрополита московскаго.*

Служба его писана в приложении.

*На*
Господи, воззвах: *стихиры святыя анисии г~. Глас д~. Подобен:*
Яко добля:

Девства светлостию * уяснившися всехвальная, * мучения облистала еси подвиги: * поклонитися бо солнцу (с. 599) не повинувшися, * неправедное претерпела еси заколение, * и обагрившися кровьми, * предстала еси солнцу славы, венценосице, * и оттуду испущаемыми * озаряеми светлостьми.

Сердечное рачение являющи, * слезами умиления, славная, * землю омочила еси, * и власы отирила еси Христово подножие, * помышляющи, и того яко присуща предзрящи, * егоже вожделела еси: * и стопам прикасающися мыслию, * видении божественнейшими * твою душу просветила еси.

И богатство расточивши, * и нищыя удовливши, * уневестилася еси нетленному жениху твоему, * и якоже вено принесла еси тому, всеславная, * кровей токи, * и страстей подражание, * яже претерпела еси, анисие, * един в чертог вселив тя вышний, * яко страстотерпицу и мученицу.

*Ины стихиры преподобныя мелании, глас тойже. Подобен:*
Званный свыше:

Ангельским ликом сочтавшаяся, * егда тя божественное рачение распали, * и прелетети повине видимых, * безстрастия ради и чистоты: * тогда твоего супруга * словесы уловила еси богопокорными, * нестоянную отлагающи * жития молву текущую. * темже с ним вечную обретши жизнь и наслаждение, * молиши Владыку * спасти душы нашя.

Ангельское вожделевши житие, * егда сладкую пищу поплевала еси, * воздержанием упражняющися и бдением, * низу лежанием и чистотою: * тогда чистейший сосуд была еси * духа божественнаго, * даровании пресветлыми украшена * тому, всечестная: * темже к ревности его божественней привлекла еси люди, * и привела еси владыце, мелание, * и спасу душ наших. (с. 600)

Добротами добродетелей украшена *, егда спасительное слово исполнила еси, * расточивши подала еси * тмы твоего злата * нищым и убогим: * тогда небесное богатство восприяла еси, * правдою обогатившися во век, * и нетлением и избавлением. темже чтим твое успение, * и прилежно молим тя: моли зиждителя, * просветити душы нашя.

*Слава, и ныне, праздника, глас а~:*

Слава в вышних Богу, в вифлееме слышу от безплотных днесь, на земли мир благоволившему быти. ныне Дева небес ширши, возсия бо свет омраченным, и смиренныя вознесе, ангельски поющыя: слава в вышних Богу.

*На стиховне стихиры, глас в~. Подобен:*
Доме евфрафов:

Звезда от иакова, Христос возсияв, * просвети языки * светом богознания: * того славословим.

*Стих:*
Из чрева прежде денницы родих тя, клятся Господь и не раскается.

Граде Давидов * вифлееме, веселися: * из тебе бо, иже безматерний, без\ъотчий воплотися: * от Девы чистыя богоотроковицы.

*Стих:*
Рече Господь Господеви моему: седи одесную мене.

Слово отчее * плоть приемь родися, * пеленами повится, * во яслех возлеже, * безсловесия разрешая мя.

*Слава, и ныне, глас а~:*

По образу и по подобию, истлевша преступлением, видев Иисус, приклонив небеса сниде, и вселися во утробу девственную неизменно, да в ней истлевшаго адама обновит, зовуща: слава явлению твоему, избавителю мой и Боже.

*Тропарь праздника, глас д~:*

Рождество твое, Христе Боже наш, возсия мирови свет (с. 601) разума: в нем бо звездам служащии, звездою учахуся, тебе кланятися солнцу правды, и тебе ведети с высоты востока: Господи, слава тебе.

*Служба святаго зотика поется на повечерии.*

*Канон. Глас и~. Песнь а~. Ирмос:*

Поим Господеви, проведшему люди своя сквозе чермное море, яко един славно прославися.

Свыше просветитися омраченней моей мысли, пети тя достойно, зотике, Христа умоли.

Житием твоим ангелом на земли, богомудре, ревнуя показался еси, достойно житейских красот гнушаяся.

*Богородичен:*

Род человеческий тебе ради, Дево, назидается, Бог бо вышних не оставив, на землю прииде.

*Песнь г~. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Приидите страннии днесь, радостно глас вознесем бо светлем сем торжестве, зотика ублажающе.

Поставил еси дом твой, якоже авраам скинию днесь, вся нищыя приемлющий, и богатно питающий.

*Богородичен:*

Бурю всяку уставила еси в рождестве твоем, всечистая: темже враги вернии побеждают, в мире ликующе.

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество. (с. 602)

Светоносное торжество сие преподобнаго ныне просия зотика, к рождеству Христову призывающи вся на чреждение.

Чудесы прилепотствовав, чудеса преславная оставил еси нам, честная твоя исправления на земли, преблаженне, образ божествен.

*Богородичен:*

Очистилище обретохом тя, богородительнице, и прибежище во бранех непобедимо, вернии же державу, чистая, носят.

*Песнь е~. Ирмос:*

Просвети нас повелении твоими, Господи, и мышцею твоею высокою, твой мир подаждь нам, человеколюбче.

украшение добродетели показася, чудне, честная твоя исправления, божественный дом, нагих одеяние.

Прокажение, священне, исцеляя, отче, воздвигл еси врачебницу твой дом честный, в немже достойно всяк недуг врачуется.

*Богородичен:*

Велие и честное еже в тебе явльшееся таинство, Богородице приснодево: се бо воистинну земнии к Богу примирихомся.

*Песнь з~. Ирмос:*

Бездна грехов и прегрешений буря мя смущает, и во глубине нужднаго реет мя отчаяния. но твою крепкую руку мне простри, яко петрови: о управителю! и спаси.

Храм тя вси вернии духа вемы, храм бо всеблаголепен твой сотворил еси дом, преславне, в немже всяк недуг молитвами твоими отгоняется.

Странноприятие на земли, аврааму подобяся поставил еси, всеблагочестно безкровныя приемля, нагия, и мимоходящыя, и хромыя, и странныя, и нищыя вводя.

*Богородичен:*

Небо на земли, Дево, показавый вертеп, небесный тя храм ангельскими окружен лики показа, слава в вышних вопиющих твоему рождеству верно. (с. 603)

*Седален, глас е~. Подобен:*
Собезначальное слово:

Страстей пещи, преподобне, угасил еси воздержания росою, дарованием обогатився, врачевания от Бога, зотике, приял еси, врачевати верных болезни лютыя, и демонов отгонити полки: сего ради с веселием почитаем тя.

*Песнь з~. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Всем преподобным сочислился еси, и ликом божественным безтелесным, зотике преблаженне, с нимиже и взываеши: благословен еси, Господи Боже, во веки.

Силою и благодатию, богомудре, был еси вдов и немощных, сирот же отец показался еси, зовый: благословен еси, Господи Боже, во веки.

*Богородичен:*

Крепость варваров, Богородице, истреби, и спаси люди твоя. верныя же утверди, вопиющыя: благословен, всечистая, плод твоего чрева.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Сия, мудре, победительная, сия исправления, и яже убогих и жен слезы, твой храм показаша небесе вышший, и царствия тебе входы отверзоша. верою бо вопиял еси: отроцы, благословите, священницы, воспойте Господа, людие, превозносите во вся веки.

Сна твоим не дал еси очесем, досточудне, ниже веждам дремания, богоприятне, дондеже дело (с. 604) божественное словесный рай Христов до конца совершил еси, поя: отроцы, благословите, священницы, воспойте Господа, и превозносите во вся веки.

*Богородичен:*

Человеколюбием милости твоея к нам пришел еси, иже спасения ради быв яко человек, и в вертеп вселился еси, пеленами повиваемь, и земнородныя от страстей воздвигл еси, согласно поющыя: священницы, воспойте Господа, людие, превозносите во вся веки.

*Песнь ф~. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Благодать тебе, отче, от Бога дадеся лечити недуги, нищыя и сухия и хромыя: яже яко любимичи Христовы верно приемля, с сими радуешися присно, в недрех авраамовых водворяяся.

Напитал еси, отче, обильно всякаго странна и нага, и мимоходяща, с патриархи присно и с праведными ныне радуешися светло: идеже богатство и сладость, идеже присносущное спасаемых упование, идеже всем богатство есть Христос.

*Богородичен:*

Яко сущи Мати божия, яко предстательница и пристанище чтущих тя: яко прибежище, всех Дево, притекающих к тебе: яко верных же радость, и слава и утверждение и венец достоин, люди твоя, Богородице, спасай.

*Стихиры, глас з~, и подобен:*
Тридневен:

Яко авраам нравы, мудре, показался еси по обоему: твой дом довольное обильство отверзл еси всем, подая требующым, и даруя нищым милость.

Вдов и нищих тя Христос показа приемника, (с. 605) вредных заступника тепла, предстателя в бедах, поборника и избавителя восхваляющих, отче наш.

*Слава, глас тойже:*

Силою укрепляемь, и благодатию украшаемь, рождшагося в вертепе, зотике, пощением и воздержанием страсти победил еси, и приял еси победительная.

*И ныне, глас тойже:*

Яко младенца в яслех восклони, Христе Боже, безсеменно рождшая тя Дева, лицы же безплотных с высоты вопияху: слава зиждителю и Богу всех.

*На утрени, тропарь праздника, трижды.*

*По а~-й стихологии седален, глас а~. Подобен:*
Камени запечатану:

Премудрость и разум прежде веков сый, сын единосущный отцу и духу, восхоте в последняя времена родитися от Девы нас ради, да спасет мир от мучительства вражия и чуждаго: слава рожденному плотию, слава благоизволившему, слава избавльшему нас рождеством твоим.

*Слава, и ныне, тойже.*

*По в~-й стихологии седален, глас и~. Подобен:*
Повеленное:

Да радуется небо, земля да веселится, яко родися на земли агнец божий, подаяй миру избавление: слово, иже в недрех сый отца, пройде из Девы без семене. егоже волсви дивляхуся, зряще Бога во плоти, пастырие же взываху: слава воистинну единому Богу.

*Слава, и ныне, глас тойже. Подобен:*
Премудрости:

Нетленная слава и божественная, из ложесн прошел еси девственных и целу соблюл еси и Деву рождшую, и яко престол ясли, в нихже родився почил еси, и красну палату вертеп показал еси, пояху тя пастырие яко царя всех: звезда же спутешествова, (с. 606) божественный свет показати волхвом. темже вси вопием ти: Владыко Христе Боже, прегрешений оставление низпосли, празднующым верою твое божественное рождество.

*Канон праздника со ирмосом на з~. Творение кир иоанна.*

*Глас а~. Песнь а~. Ирмос:*

Спасе люди чудодействуяй Владыка, мокрую моря волну оземленив древле, волею же рождся от Девы, стезю проходну небесе полагает нам: егоже по существу равна же отцу и человеком славим.

Изнесе чрево священное слово, яве неопально живописанное купиною, смешена зраком человечим Бога, евы окаянную утробу клятвы древния разрешающее горькия: егоже земнии славим.

Показа звезда прежде солнца, слово, пришедшее уставити грехи, волхвом, яве во убозем вертепе, милостиваго тебе, пеленами повита: егоже радующеся видяху самого и человека и Господа.

*И святых два. Канон святыя анисии. Творение феофаново.*

*Глас д~. Песнь а~. Ирмос:*

Моря чермную пучину, невлажными стопами, древний пешешествовав Исраиль, крестообразными моисеовыма рукама, амаликову силу в пустыни победил есть.

Поющу светоносную память твою, свет мне низпосли, яко отцу светов предстоящи в радости, всехвальная, страстей моих бурю твоими молитвами отгонящи.

Воздержанием душевную обновила еси, богомудрая, ниву, мучения клас плодивши делателю соблюдшему, и крепость тебе вдохнувшему, дево мученице досточудная.

Руце твоей богатейше подающей богатство тленное, богатотворную приобрела еси жизнь, никаможе (с. 607) мимотекущую, и сокровище неистощимое, мученице, и славу небесную.

*Богородичен:*

Из тебе неискусобрачная, днесь всяческих творец плотски раждается по нам, и пеленами повивается, повиваяй море мглою, Мати приснодево.

*Канон преподобныя мелании. Творение феофаново.*

*Глас тойже. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся, светло торжествуя, и воспою радуяся тоя чудеса.

Страстей омрачением очерневша мя всюду, просветив очисти светоносными молитвами преподобныя твоея, человеколюбче, мелании: и сию чтущу, слово ми вдохни.

Тепле последовала еси, тебе ради вольное распятие претерпевшему, на рамех носящи, всеблаженная, усердно крест твой, и сего сохранила еси оправдания.

Родителей пристрастия, и плоти любосластия до конца уклонилася еси, единаго вожделевши рачителя Христа, богомудрая, доброты: егоже вся желают слова причащающиися.

*Богородичен:*

Обнищавает богатый, мене обогащая божеством, зле обнищавшаго невоздержанием первее: и безначальный, се начало приемлет, от Девы раждаемь богоотроковицы.

*Песнь г~. Ирмос:*

Призри на пения рабов, благодетелю, врага смиряя вознесенную гордыню: носяй же, всевидче, греха превышше, непоколеблемо утвержденныя, блаже, певцы, основанием веры.

Невесты пречистыя пребогатое рождество, видети паче ума сподобився, лик свиряющих преклоняшеся странным образом: чин же поющих безплотных, царя Христа безсеменно воплощшагося. (с. 608)

Высотою царствуяй небес, милосердием совершает о нас, из безневестныя отроковицы: невеществен сый прежде, но послежде слово одебелевшо плотию, да падшаго к себе привлечет первозданнаго.

*Ин. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище, и утверждение.

Доброты твоея душевныя творец твой вожделев, невесту тя воистинну добру и непорочну, мученице, себе обручил есть.

Страсти безстрастнаго, умертвившагося нас ради, умерщвление, мученице честная, любящи, мученическою умираеши смертию.

Яко заколение духовно, яко жертва чиста совершена тебе Богу принесеся, яже твой крест возлюбившая.

*Богородичен:*

Село вместно невместимаго содетеля была еси, сего плотию вместивши, обрадованная пречистая.

*Ин. Ирмос:*

Не мудростию, и силою, и богатством хвалимся, но тобою, отчею впостасною мудростию, Христе, несть бо свят, паче тебе, человеколюбче.

Яже нижних отступльше желаний, все желание дала еси благочестно произволением, славная, к будущым токмо и вечнующым.

Прилежными молитвами чувствия украсила еси, и духа зарями световидна была еси вся, в телеси невещественное житие подражавши.

И вещающи и молчащи явилася еси наказание, неутвержденых утверждение, монашествующих образ, мелание богомудрая. темже поем тя. (с. 609)

*Богородичен:*

Облагаяй небеса облаки хотением повивается волею, руками Девы держимь, руки мя исхищая борца.

*Седален анисии, глас д~. Подобен:*
Вознесыйся на крест:

Над страстьми плотскими царствующи, страстьми животворными воцарилася еси, от твоея крове обагривши, честная, червленицу нетленну благочестно, анисие: темже всецаря невеста непорочна явилася еси. но от бед избави нас, совершающих славную память твою.

*Слава, мелании, глас тойже. Подобен:*
Скоро предвари:

Божественная повеления совершающи со тщанием, расточивши раздала еси тмы злата твоего нищым: вземши же крест твой на рамена, мелание, вкупе с твоим женихом последовала еси верою, Христу распеншемуся плотию, единому Богу нашему.

*И ныне, праздника, глас тойже:*

Божественне веселится тварь вся ныне: Христос бо Господь, божий сын, от Девы раждается чистыя, весь человеческий род обезсмерствуя, решя же клятву праматере евы. темже яко благодетелю нашему пение принесем.

*Песнь д~. Ирмос:*

Рода человеча обновление древле поя пророк аввакум предвозвещает, видети неизреченно сподобився образ: младый младенец бо из горы Девы изыде, людей во обновление, слово.

Равен произыде еси человеком вышний, волею плоть приим от Девы, яд очистити змиевы главы, приводя вся к свету живоносному, Бог сый, от врат безсолнечных.

Языцы, иже древле тлею погружени, пагубы зело вражия убежавше, возносят руки с похвальными песньми, (с. 610) единаго чтуще Христа, яко благодетеля, к нам милостивно пришедшаго.

*От*
корене израстши иессеева, Дево, уставы прешла еси человеческаго существа, отчее рождши превечное слово, яко благоволи сам запечатанную утробу проити, истощанием странным.

*Ин. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Живоносным твоим стопам последующи, копием в ребра уязвляется, и обращаемое нелестно проходит оружие, раба твоя, Владыко Христе, воспевающи тя.

Мучения сияющи светлостьми, и нетления венцем увязшися, радующися предстоиши Христу жениху твоему, мученице анисие всехвальная.

Запеншаго лестию первую еву, мученическими противленьми побеждши, низложила еси, показавши некрепка, Христу воспевающи: слава силе твоей, Господи.

*Богородичен:*

Иже невещественная существа создавый, телесно яко человек из тебе, Богомати, днесь раждается, тому воспоим: слава силе твоей, Господи.

*Ин. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Воздержанием похоти плотския умертвивши, жизнь живущих имела еси всельшуюся в тя, всечестная: к нейже от земли преставльшися вселилася еси, царствия небеснаго наслаждающися.

Многия твоя тмы злата раздавши алчущым, воистинну сия скрываеши в сокровищах никогдаже (с. 611) ветшающих во веки же соблюдающым тебе довольное пребывание.

Милования твоего богатство якоже река бысть, напаяющи всякое нищих сердце, славная, скверну отмывающи нищеты, богатство некрадомо, исходатайствующи тебе на небесех неистощимое.

*Богородичен:*

Похотем повинувся страстей, якоже безсловесен, словесен сый, приложихся скотом: но слово порождшая присносущное, не презри мене всегда погибающаго.

*Песнь е~. Ирмос:*

Из нощи дел омраченныя прелести, очищение нам, Христе, бодренно ныне совершающым песнь, яко благодетелю, прииди, подавай удобну стезю, по нейже востекающе обрящем славу.

Лютую вражду, юже к нам Владыка отсекая паки, плотским пришествием, да держащаго разрушит душетлеющаго, мир сочетая с невещественными существы, положив приступна, рождшаго, твари.

Людие видеша древле омраченнии по днех свет вышния светлости: языки же Богу наследие сын приносит, подая тамо неизреченную благодать, идеже множайший процвете грех.

*Ин. Ирмос:*

Ты, Господи мой, свет в мир пришел еси, свет святый, обращаяй из мрачна неведения, верою воспевающыя тя.

Тя Господи, источник спасения ведящи, чашу спасения несумненным сердцем мученица твоя испи.

Юница Христова, богоприятное заколение, богопринесенная жертва, страстоносице господня, моли спастися нам.

Свет была еси, свету великому яснее приближившися, и просвещаеши светоносную память твою празднующыя. (с. 612)

*Богородичен:*

Тя оружие непобедимое на враги предлагаем, тя утверждение, и надежду нашего спасения, богоневесто, стяжахом.

*Ин. Ирмос:*

Нечестивии не узрят славы твоея, Христе: но мы тя, единородне, отеческия славы сияние божества, от нощи утренююще, воспеваем тя, человеколюбче.

Без\ъобразныя виды страстей до конца от души отстрогавши, честная, шаром воздержания живонаписала еси в ней безстрастие, и любовь нелицемерну.

Светло яко зерцало бывши яве, светле дарования духа божественнаго, славная, восприяла еси, и верныя просветила еси светлостию жития твоего.

Воздержанием погасивши страстей распаление, огнь возжгла еси душевный, во всем житии твоем блистающися, и омрачения демонская отражающи.

*Богородичен:*

Дева роди Бога еммануила во граде вифлееме, едем отверзающаго, древле ми заключенный невоздержанием снеди и лестию змия.

*Песнь з~. Ирмос:*

Обитая иона в преисподних морских, приити моляшеся, и бурю утолити: унзен же аз мучащаго стрелою, Христу воспеваю: зол губителю, скоро приити тебе к моей лености.

Иже бе исперва к Богу, Бог слово, ныне утверждает немощное древле: видев сохранити, еже по нам существо, имже себе вторым общением абие проявляя страстей свободное.

Грядет нас ради из авраамлих чресл темнопадшыя во мраце прегрешений, сыны воздвигнути долу поникших: иже во свете живый и в яслех, чрез достояние, ныне благоизволив в человеческое спасение. (с. 613)

*Ин. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

Мужеский в женстем телеси ум восприимши, к борению врагов безплотных, мученице, изшла еси, и оружием терпения тыя умертвила еси.

Кровными наводнении море изсушила еси зловерия: Христову же честную напоила еси церковь, анисие страстотерпице, дев похвало.

Немокренно подвигов прешла еси бурю непотопленно: темже в пристанище невлаемо устремилася еси, и истинныя наслаждаешися тишины, преславная.

*Богородичен:*

Создавый по образу своему человека, за многое благоутробие, назидает того, из тебе, Дево Богомати, весь в него облекся.

*Ин. Ирмос тойже.*

Немокренно житейское прешла еси обуревание, направляема мановением, вся словом сотворшаго, и в пристанище спасения, мелание, достигла еси.

Искрами теплаго твоего еже к Господу рачения, разжженныя стрелы греховныя вся попалишася, и демонское злодейство до конца погублено бысть.

ум твой к лучшему единением обожаемь, сущия к плоти любве отлучися мановением всесильным: сего ради пощения труды понесла еси.

*Богородичен:*

Обожает мя от Девы рождейся Господь, и пеленами повивается, разрешение творя моих прегрешений: и вмещается в вертеп, иже всеми невместимый.

*Кондак праздника, глас г~. Подобен:*

Дева днесь пресущественнаго раждает, и земля (с. 614) вертеп неприступному приносит, ангели с пастырьми славословят, волсви же со звездою путешествуют: нас бо ради родися отроча младо, превечный Бог.

*Икос:*

Едем вифлеем отверзе, приидите видим, пищу в тайне обретохом: приидите, приимем сущая райская внутрь вертепа: тамо явися корень ненапоен, прозябая отпущение: тамо обретеся кладязь неископан, из негоже Давид пити древле возжадася. тамо Дева рождши младенца, жажду устави абие адамову и Давидову. сего ради к нему идем, где родися отроча младо превечный Бог.

*Песнь з~. Ирмос:*

Всецаря любовию уловленнии отроцы, укориша безчисленно ярящася мучителя злобожное языковредие{<::рус> По другим источникам (Праздничная Минея, М.: 1993, репринт 1914; Минея, Январь (в приложении), М.: Сретенский Монастырь, 1996; Ирмологий, СТЛ 1995, репринт 1913): <::слав> языковредие<::рус>, что более согласно с правилами церковнославянской орфографии (ср. греч. <::греч>глоссалгиа<::рус> в оригинальном тексте этого ирмоса). Прим. <::лат> orthlиb<::слав>}, имже повинуся огнь многий, владыце глаголющым: во веки благословен еси.

Слуги убо неистовно попаляет, спасает же всепалящая со страхом юныя, седмочисленным разжжением возвышена: ихже венча пламень, независтно Господу подающу благочестия ради росу.

Помощниче Христе человеком, противное гадание воплощение неизглаголанное имеяй, посрамил еси богатство обожения носяй, воображся ныне, егоже ради упованием, свыше в преисподний приидохом мрак.

Зле неудержанно возвышаемы, нечестно бесящийся от развращения мира. низложил еси всемощне грех, яже привлече прежде: днесь же от сетей спасаеши, воплощся волею, благодетелю.

*Ин. Ирмос:*

Спасый во огни авраамския твоя отроки, и халдеи убив, яже правда праведно уловляше: препетый Господи, Боже отец наших, благословен еси. (с. 615)

Твою храмину душевную, мученицы, мысленно водруженную исповеданием Христовым, мучительныя потекше потоки, никакоже поколебаша, Боже, вопиющую, благословен еси.

Правды солнца Христа ведящи, мученице, не восхотела еси злочестивне пожрети солнцу, повелевающу мучителю, но пела еси: Боже отец наших, благословен еси.

*От*
твоих кровей священных омочивши себе багряницу, победительным главу, мученице, венцем венчала еси: и Богу ныне предстоиши царю безсмертному, веселящися.

*Богородичен:*

Повивый небо облаки, землю же мглою, от твоего чрева рождся пеленами повивается и во яслех полагается, Богомати всенепорочная, спасая ведущыя тя Богородицу.

*Ин. Ирмос тойже.*

С супружником Христово иго носящи, богоносная, обновисте молитв ралом душы, и ниву добрых возделавше, наслаждаетеся во веки вышния славы.

Яко маслина псаломски в дому божии насаждена, умащаеши таинственно сердца, преподобная, и лица елеем болезней твоих верно восхваляющих твоя подвиги.

Воздержания орошением угасивши страстей пещи, одождением молитв врачеваний пучины источила еси, и страстей привержения потопляющи, мелание, чтущих тя.

*Богородичен:*

Руно тя рече Давид, яко дождь приемшу небесный, чистая, беззакония потоки изсушающь, и верных напояющь смыслы грехом пресохшыя.

*Песнь и~. Ирмос:*

утробу неопальну образуют отроковицы, иже в ветсем опаляемии юношы, преестественно раждающую (с. 616) запечатленну. обоя же содевающи чудодейство едино, люди к пению возставляет благодать.

Пагубы убежавши, еже обожитися прелестию непрестанно поет излиявшагося слова, юношески вся с трепетом тварь, неславну хвалу боящися приносит, тленна сущи, аще и мудре терпяше.

Грядеши, заблуждшее на пажить обращая цветотворную, из пустынных холмов, языков возстание, человеческое естество, силу нуждную человекоубийцы угасити: муж же явився и Бог промышлением.

*Ин. Ирмос:*

Руце распростер даниил, львов зияния в рове затче: огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

Вдовам, сиротам же и нищым, и всем требующым богатство расточила еси, вседержителя любящи несомненно повеления, и мучения же честныя ищеши чаши, юже испивши, уставила еси, дево честная, желания.

Яко вено принесла еси Христу пост и слезы, страстей умерщвление, и крове пролитие, ребр прободение: не обветшающий сам тем тебе венец, и чертог нетленен подает, и славу небесную.

Живеши со ангелы во свете, дев с чинми, и соборы мученик спразднующи, лице жениха твоего к лицу зрящи, и светлыя славы причащающися, и вопиющи: благословите, вся дела господня, Господа.

*Богородичен:*

Се ныне оскуде яве от иудова племене князь и вождь. ты бо, всенепорочная, родила еси, яже тому прежде отлежащая, ждание языков, Христа. емуже поем: благословите, вся дела господня, Господа. (с. 617)

*Ин. Ирмос:*

отроки благочестивыя в пещи рождество Богородичо спасло есть: тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

Храм сердце и тело Троице пребожественней совершивши, божественныя возсоздала еси храмы, достославная, в нихже дев чины, и монашествующих лики совокупила еси, поющыя согласно, и превозносящыя Христа во вся веки.

Милостынею милость стяжала еси, расточивши дала еси убогим, правда твоя пребывает вечнующи, и еже от сея приобретение тебе неветшаемое, мелание богоносице преподобная. темже тя чтим, яко воистинну победоносицу.

Смыслом, мужеством, целомудрием, и божественною правдою блистающи, имела еси возносящее тя на высоту небесную высокотворное смирение, имже низложила еси, преподобная, величаваго змия: тем тя почитаем, яко истинную победоносицу.

*Богородичен:*

Страстей мя смущают треволнения, глубина отчаяния потопляет мя, спаси мя, всенепорочная Мати, и спасуся: Cпаса бо Господа родила еси, во яслех яко младенца положена, егоже превозносим во вся веки.

*Песнь ф~. Ирмос:*

Любити убо нам, яко безбедное страхом удобее молчание, любовию же, Дево, песни ткати спротяженно сложенныя, неудобно есть: но и Мати, силу, елико есть произволение, даждь.

образы несветлы, и сени приведены, о Мати чистая, видевше слова, нова явльшагося от врат заключенных: мнящии же истинную светлость, достойно твою благословим утробу. (с. 618)

Желание получивше, и божия пришествия Христокраснии людие сподобльшеся, ныне утешаются паки бытием: яко живоносну благодать даеши, Дево чистая, поклонитися славе.

*Ин. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Камению приносящии чести, паче зиждителя, зрети тя славная, не терпяще Богу возложену, мечем ссекают, смертию божественное безсмертие тебе обручающе.

Фессалонитский град твоими пеленами и страданьми, мученице, хвалится, дево: церковь же первородных с праведными имать твой дух божественный, веселящийся.

Ливан, злато же и смирну, в вифлееме рожденному волсви принесоша верою, страстотерпица же кровь мучения излияние, о нас того молящи.

*Богородичен:*

Жезл прозябла еси из корене иессеева, богородительнице, цвет божества Христа нам рождши, всечистая, днесь: егоже, яко Бога невместимаго, и ныне яко младенца пеленами повиваема, величаем.

*Ин. Ирмос:*

Ева убо недугом преслушания клятву вселила есть: ты же, Дево Богородице, прозябением чревоношения, мирови благословение процвела еси. тем тя вси величаем.

На высоту яве крайняго совершенства востекла еси, блаженная, и постигла еси чины безтелесных: ко истинному желанию приближившися, источник благих ныне прияла еси: тем тя вси ублажаем.

С лики веселишися постников, воздержавшися, и страсти умертвивши, зриши откровенным лицем божию (с. 619) красоту, юже прежде явления стяжала еси целомудрием, мелание всеблаженная.

Ходивши стезею тесною, пространнаго рая широты достигла еси, идеже радость празднующих, идеже древо жизни есть, нас непрестанно поминающи, чтущих твое успение.

*Богородичен:*

Иже на плещах херувимов страшно носимый, на руку ныне седит отроковицы чистыя: и пеленами повивается, разрешая пленицы зол наших: и млеком яко младенц питается, питаяй всякое дыхание.

*Светилен праздника:*

Посетил ны есть свыше Спас наш, восток востоков, и сущии во тме и сени обретохом истину: ибо от Девы родися Господь.

*Дважды.*

*На стиховне стихиры, глас з~. Подобен:*
Ангельския.

Се агнец божий * мира вземляй грех яко Бог, * во яслех возлежит яко младенец, * словесныя хотя избавити * всяких страстей безсловесия, * и вечнаго томления. * к немуже зовем: * благословен рождейся * Боже наш, слава тебе.

*Стих:*
Из чрева прежде денницы родих тя: клятся Господь, и не раскается.

О паче ума * и неизглаголанных таинств. раждается Бог на земли за благоутробие, * рабий образ себе самому обложив, * яко да от работы исхитит чуждаго, * верою тому зовущыя: * благословен рождейся * Боже наш, слава тебе.

*Стих:*
Рече Господь Господеви моему седи одесную мене.

Станем благоговейно в дому господни, * с восклицании воспоим * согласно сего благоутробие, * и многое низхождение, * како в вифлееме иудейстем * младенц (с. 620) изволи явитися; * и возопиим: благословен рождейся * Боже наш, слава тебе.

*Слава, и ныне, подобен тойже:*

Солнце сыне, * како тя скрыю пеленами; * како тя млеком воздою, * всего естества питателя; * како тя руками держу, * держащаго всяческая; * како на тебе без страха воззрю; * на негоже не смеют зрети многоочитии; * неискусобрачная Христа держащи, вещаше.

*На литургии блаженна праздника, песнь и~, на з~.*

