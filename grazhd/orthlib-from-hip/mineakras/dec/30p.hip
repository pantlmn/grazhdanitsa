<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 661)

*Месяца тогоже в л~-й день.*

*Служба святителю макарию, митрополиту московскому и всея руси чудотворцу.*

*На велицей вечерни.*

*На*
Господи воззвах, *стихиры праздника, и святаго, глас а~.*

*Подобен:*
Небесных чинов:

Блаженства воистинну святых, ихже прославил еси, отче святителю макарие, достигл еси во царствии небеснем, идеже ныне радуяся, молися о спасении душ наших.

Блаженства и части праведных, с нимиже сочетался еси, отче святителю макарие, вкусил еси (с. 662) во царствии небеснем, идеже ныне насыщаяся, молися о спасении душ наших.

Блаженства евангельская, ихже на земли проповедал еси, отче святителю макарие, обрел еси воистинну на небеси, идеже ныне мздою веселяся, молися о спасении душ наших.

Блаженство тезоименитое, егоже в житии возжелел еси, отче святителю макарие, стяжал еси в жизни вечней, идеже ныне покояся, молися о спасении душ наших.

*Слава, глас и~:*

Блаженный миротворец в стране российстей был еси, отче святителю макарие, сего ради сын божий достоин еси нарещися на небеси, идеже ныне во славе пребываеши, молися присно о спасении душ наших.

*И ныне, праздника.*

*Вход. Прокимен дне. Чтения три святительская, писана на обороте листа л~е.*

*На стиховне стихиры, глас в~.*

*Подобен:*
Доме евфрафов:

Доме духа святаго и царствия наследниче, блаженства достигл еси, святе макарие, молися о присно славящих тя.

*Стих:*
Блажен муж, бояйся Господа, в заповедех его восхощет зело.

Блаженне и чудне, мужу желаний господних и заповедей его ревнителю, святе макарие, молися о присно воспевающих тя. (с. 663)

*Стих:*
Препоясуяся оружием твоим, и наляцы, и успевай, и царствуй истины ради, кротости и правды.

Жезле милосердия, палице благодати, угодниче Христов, пастырю истинен. молися о присно блажащих тя.

*Слава, глас и подобен тойже:*

Собор святых русских, иже тщанием твоим, святителю, дивно прославлен бысть, с веселием вопиет ти: радуйся, макарие, блаженству тезоименитый.

*И ныне, праздника.*

*Тропарь, глас д~:*

Яко великим пастырем единонравна и учителем вселенныя единомысленна, божия премудрости служителя изрядна, иже блаженству тезоимениту, днесь вернии вси воспоим: Христа Бога моли, святителю макарие. умирити мир и спасти душы нашя.

*На утрени.*

*На*
Бог Господь, *тропарь праздника, дважды, слава, святаго, и ныне, праздника.*

*По а~-м стихословии седален, глас д~. Подобен:*
Вознесыйся:

Днесь святителя Христова макариа пречестная память светло возсия нам. сиянием книжных списаний просветил есть верных соборы и ныне молит Христа Бога даровати нам истинное ведение его божественных заповедей.

*Слава, и ныне, праздника.*

*По полиелеи седален, глас и~.*

*Подобен:*
Повеленное тайно: (с. 664)

Яко солнце пресветлое, возсиял еси русстей земли добродетельми твоими и непорочным житием, отгоняя страстей омрачения, отче святителю Христов. сего ради вопием ти: радуйся, блаженне макарие, похвало церкве Христовы и великий чудотворче.

*Слава, и ныне, Богородичен:*

Ты еси божественная сень слова, едина пречистая Богомати, чистотою ангелы превозшедшая, очисти нас от грехов и всякия скверны, богоневестная.

*Таже степенна, а~-й антифон д~-го гласа. Прокимен, глас д~:*
Честна пред\ Господем смерть преподобных его. *Стих:*
Что воздам Господеви о всех, яже воздаде ми; *Евангелие от иоанна, зачало л~з.*

*По н~-м псалме стихира, глас з~:*

Егда в нощи моляшеся пречудный макарий, тогда со трепетом зряше видение страшное, и ужасом одержимь, слезы источая, вопияше: о Господи, како мне видети сие: грядет нечестие, крове пролитие и разделение земли русския, но, о Иисусе, молюся прилежно, пощади, и аще не помилуеши, не даждь мне видети сие.

*Канон святителя, глас д~.*

*Песнь а~.*

*Ирмос:*
Моря чермную пучину невлажными стопами древний пешешествовав Исраиль, крестообразныма моисеовыма рукама амаликову силу в пустыни победил есть.

Великий царю, содетелю всех, очисти благоутробием душу мою и отжени страстей омрачения, да возвеличу, Cпасе, угодника твоего, святителя макариа. (с. 665)

Правды божия взыскуя, измлада Христу последуя, обители преподобнаго пафнутиа достигл еси, святе макарие, идеже многая лета во уставе пребыв, житие жестокое и благое вкусил еси.

Лествицею добродетелей на небеса возшел еси, тем и Христос тя, святителю, еще на земли суща, в меру возраста приведе и обители можайския наставника постави.

*Богородичен:*

Ниво духовная, якоже из\ бразды клас, изнесла еси всю тварь питающаго всячески, приснодево.

*Катавасиа:*
Христос раждается:

*Песнь г~.*

*Ирмос:*
Веселится о тебе церковь твоя, Христе, зовущи: ты моя крепость, Господи, и прибежище, и утверждение.

Единым помыслом к Богу устремився, во обителех преподобных пафнутиа и ферапонта пребыл еси во всяцем воздержании, отонудуже ко святительству богом призван быв, макарие досточудне.

Святыя церкве новаграда пастырь и учитель был еси, храмы украшая и духовною добротою люди исполняя, пределы новаграда светом Христовы веры просвещая, блаженне отче макарие.

Писания отеческая возлюбил еси. блаженне святителю, и церковь премудрости божия священными лепотами преукрасил еси, возвеличив ю учением богогласным.

*Богородичен:*

Мертвости и тли избавися род человечь, естеством бо жизнодавца безсеменно родила еси, (с. 666) Дево всенепорочная, во спасение восхваляющих тя верно.

*Катавасиа:*
Прежде век:

*Седален, глас а~:*

Наставника иночествующих, пафнутиа преподобнаго, блажит град боровск, славит можайск ферапонта блаженнаго, новград восхваляет александра свирскаго со ионою святителем, славословит славнейший град москва первопрестольника иону со иными чудотворцы, ты же от всех сих вкупе славословие приемлеши, макарие чудне.

*Слава, и ныне:*

Патриарх иаков, ясно провидев, Cпасе, величия строения твоего, вопияше духом ко иуде, глаголя тайно: от леторасли возшел еси, сыне мой, возвещая тя от Девы Бога.

*Песнь д~.*

*Ирмос:*
Любве ради, щедре, твоего образа на кресте твоем стал еси, и растаяшася языцы: ты бо еси, человеколюбче, крепость моя и хваление.

Троицу, отца, сына и святаго духа, апостольски проповедати повелел еси, непросвещенную лопь и иныя северныя языки ко Христу привел еси, низвергая бесовская требища, и нас просвети, святителю, светом истиннаго познания.

Имя твое, великия добродетели ради, всюду проповедано бысть, яко из\ самыя святыя земли, идеже Господь наш плотию распят бысть, священныя дары прияти сподобился еси, нам же моли, отче макарие, небеснаго иерусалима достигнути. (с. 667)

Архипастырски трудився, божиим промыслом преемник и наследник московских святителей быти сподобился еси, идеже чудными добродетельми украсился еси.

*Богородичен:*

Адам свободися, и ева ликует, и вопиют духом к тебе, Богородице: тобою избавихомся первородныя клятвы, явльшуся Христу.

*Катавасиа:*
Жезл из\ корене иессеова:

*Песнь е~.*

*Ирмос:*
Ты, Господи, мой свет, в мир пришел еси, свет святый, обращаяй из\ мрачна неведения верою воспевающыя тя.

Московскаго престола украшение дивное был еси, святителю, темже и людие вси чудна нарекоша тя, с нимиже и мы ныне празднующе память твою, согласно тя величаем.

Иже доброте церковней поревновав, великия и дивныя соборы созвал еси, имиже новым чудотворцем земли российския празднование утвердися, и тако церковь русская просия подвиги чад своих, якоже перлы драгоценными.

Всея земли русския благочестие постигл еси, отче макарие, мучениколюбче преизрядне, яко пчела, отовсюду духовное сокровище собрав, и яко жертву благоприятную на свещнице церковней возжегл еси.

*Богородичен:*

Руно орошенное, Дево, пламень грехов моих угаси, купино неопалимая, страстей моих терние (с. 668) попали, подающи ми на воде упокоения жити, и геенскаго мя огня свободи.

*Катавасиа:*
Бог сый мира:

*Песнь з~.*

*Ирмос:*
Пожру ти со гласом хваления, Господи, церковь вопиет ти, от бесовския крове очищшися ради милости от ребр твоих истекшею кровию.

Сим же образом, яко святии дивно прославлени быша, сице ревностно потщался еси. святителю, собеседник благочестивых мужей быти, овых убо обители строити благословивый, овым потребная подавая, иных же Христа проповедати посылая, блаженнаго же василиа московскаго своима рукама погребсти сподобивыйся, с нимиже моли спастися душам нашым.

Всем образ веры и воздержания явился еси, о стаде Христове попечение неленостное имея, московскаго первопрестольнаго града и всея российския земли утверждение, макарие боголюбиве, моли спастися душам нашым.

Троицкия обители настоятеля высоким саном почтил еси, поставив ю превыше всех, темже любовь к сергию преподобному показуя и грядущая святыя обители предначертавая. мы же, святителю, дивящеся твоей премудрости, взываем: моли спастися душам нашым.

*Богородичен:*

Лествице небесная и голубице неземная, вси роди верных согласно тя ублажают, яко богоневестную матерь Христа Бога нашего.

*Катавасиа:*
Из\ утробы иону: (с. 669)

*Кондак, глас г~:*

Богомудрым учением и книжным списанием потщался еси. святителю макарие, люди российския просветити и святых земли нашея прославити. сего ради чуден пронаречеся, преемниче первопрестольников российских, моли сохранитися нам в вере и благочестии невредимо.

*Икос:*

Павлову словеси поревновав, святителю макарие, песньми почтил еси российских пастырей, учителей и наставников, приснобдящих пред\ престолом небеснаго царя о нашем отечестве, с нимиже радуяся ныне, моли Христа Бога сохранитися нам в вере и благочестии невредимо.

*Песнь з~.*

*Ирмос:*
В пещи авраамстии отроцы персидстей, любовию благочестия паче, нежели пламенем, опаляеми, взываху: благословен еси в храме славы твоея, Господи.

Вредная и пагубная еретических шатаний соборне осудил еси, святителю Христов, всех же православных в вере в Троицу единосущную укрепил еси, пред\ святыми иконами воспевающих: благословен еси в храме славы твоея, Господи.

Изнесе тя, святителю, земля русская поборника веры и благочестия, ревнителя отеческих преданий и утверждений, да научиши нас взывати: благословен еси в храме славы твоея, Господи.

Смирен, кроток и милостив был еси, святителю, отроча нравом обретаяся и совершен быв разумом. мы же, дивящеся твоим добродетелем (с. 670) и подвигом, взываем: благословен еси в храме славы твоея, Господи.

*Богородичен:*

Яко едину преестественно паче человека благодать во твою утробу приемшую, без\ истления нетленно рождшую Христа Бога нашего, присно тя славим.

*Катавасиа:*
отроцы, благочестию совоспитани:

*Песнь и~.*

*Ирмос:*
Руце распростер даниил львов зияния в рове затче: огненную же силу угасиша, добродетелию препоясавшеся, благочестия рачители, отроцы, взывающе: благословите, вся дела господня, Господа.

Пение сие наше скудное и похваление недостойное приими, чудне макарие, да не вотще взываем к престолу всевышняго: благословите, вся дела господня, Господа.

Великая деяния твоя о прославлении святых и просвещении народа русскаго подвизают, досточудне макарие, нас немолчно пети Богу: благословите, вся дела господня, Господа.

Похвалу великую Богу воздал еси, всеблаженне, о просвещении невернаго града казани, емуже святителя гуриа поставил еси, темже русстии людие о таковей божией милости радостию возопиша: благословите, вся дела господня, Господа.

*Богородичен:*

Чудному благовещению удивися пречистая Дева, неискусомужному рождеству ея возрадовахуся пастырие, собори верных дивятся успению ея славному, вопиюще: благословите, вся дела господня, Господа.

*Катавасиа:*
Чуда преестественнаго: (с. 671)

*Песнь ф~.*

*Ирмос:*
Камень нерукосечный от несекомыя горы, тебе, Дево, краеугольный отсечеся, Христос, совокупивый разстоящаяся естества. тем, веселящеся, тя, Богородице, величаем.

Макариа великаго имя носил еси, его житию последуя в посте и подвизех, воздержании и кротости, тем тя, святителю, величаем.

*Дважды.*

Ризами погребальными одеяну и на смертнем одре ти лежащу, собор народа множества, видевше тя не яко мертва, но спяща, лик же твой, яко светом, сияющь, удивишася и славу воздаша всесильному Богу, прославляющему угодники своя.

*Богородичен:*

Юже иногда иаков виде, чудную лествицу, от земли простерту к небесней высоте, исповедаем тя, пречистая Богородице: тобою бо земная и небесная общницы явишася.

*Катавасиа:*
Таинство странное:

*Светилен:*

Светом благодати просвещен был еси, святителю макарие, российских угодников и молитвенников наших песньми светло прославил еси, с нимиже во светлостех святых веселяся ныне, моли Христа Бога спастися душам нашым.

*Слава, и ныне, праздника.*

*На хвалитех стихиры, глас з~. Подобен:*
Тридневен:

Блажен и милостив архиерей явился еси, отче святителю макарие, предстал еси помилован престолу божию, идеже со всеми святыми Бога в Троице восхваляеши. (с. 672)

Блажен и кроток пастырь овец духовных был еси, отче святителю макарие, наследовал еси пажити вечныя, идеже со святыми земли нашея Господа сил прославляеши.

Блажен и чист сердцем, имже Бога узрел еси, отче святителю макарие, сподобился еси красоты райския, идеже с лики ангельскими отца светов славиши.

Блаженства зрелый клас, егоже нищетою духа возрастил еси, отче святителю макарие, пожал еси во царствии небеснем, к сему же богатству нетленному и нас, земнородных, призываеши.

*Слава, глас в~:*

Пастырю добрый, святителю Христов макарие чудный, благочестия столп был еси, многими добродетельми украсився: собеседниче святых мужей, книжниче премудрый, иконописче нарочитый, просветителю изрядный, ересей искоренителю, молитвенниче неленостный, моли спастися душам нашым.

*И ныне, праздника.*

*Славословие великое и отпуст.*

*На литургии служба праздника и святителя.*

