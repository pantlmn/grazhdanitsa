<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 24)

*Месяца тогоже во в~-й день.*

*Сретение Господа Бога и Cпаса нашего Иисуса Христа.*

*На малей вечерни стихиры, глас а~-й. Подобен:*
Небесных чинов.

Неописанное слово и пресущное, * небесными престолы носимое со славою, * приемлет на руки симеон, вопия: * ныне отпусти мя *, по глаголу твоему, Cпасе, * верных спасение и наслаждение.

*Дважды.*

Младенца видев тя, вопияше чудный симеон, * превечнаго слова от отца рожденна, * страшуся и боюся, * руками моими об\ъяти, Владыко: * но с миром раба твоего ищай, * ныне отпусти, яко милосерд. (с. 25)

Ныне да отверзется дверь небесная: * иже от отца без семене рождся Бог слово, * родися от Девы, * плоть прием человечу волею, * обновити естество, яко благ, * и посадити одесную отца.

*Слава, и ныне, глас д~. Самогласен. Андреа критскаго:*

Днесь священная Мати и святилища вышши, во святилище прииде, явльшая миру законодавца и закона творца. егоже на руки прием старец симеон, радуяся взываше: ныне отпущаеши раба твоего, яко видех тя, Cпаса душ наших.

*На стиховне стихиры, глас в~. Подобен:*
Доме евфрафов:

Днесь спаситель, * яко младенец принесен бысть * в церковь господню, * и руками престарелыми * старец того под\ъемлет.

*Стих:*
Ныне отпущаеши раба твоего, Владыко, по глаголу твоему, с миром.

угль проявлейся * божественному исаии Христос, * яко клещами * руками Богородицы, * ныне старцу дается.

*Стих:*
Свет во откровение языков, и славу людей твоих Исраиля.

Страхом же и радостию, * на руках Владыку * симеон держя, * живота прошаше разрешения, * поя Богоматрь.

*Слава, и ныне, глас и подобен тойже.*

Приими, о симеоне, * всечистая вопияше, * во об\ъятия яко младенца, * Господа славы, * и мира спасение.

*Тропарь, глас а~:*

Радуйся, благодатная Богородице Дево, из тебе бо возсия солнце правды Христос Бог наш, просвещаяй сущыя во тме: веселися и ты, старче праведный, приемый во об\ъятия свободителя душ наших, дарующаго нам воскресение.

*Таже ектениа малая, и отпуст.*
(с. 26)

*На велицей вечерни,*
Блажен муж, *а~-й антифон.*

*На*
Господи, воззвах, *поем стихиры на и~, глас а~, самогласны. Германа патриарха:*

Глаголи, симеоне, кого нося на руку в церкви радуешися; кому зовеши и вопиеши: ныне свободихся, видех бо Cпаса моего; сей есть от Девы рождейся: сей есть от Бога Бог слово, воплотивыйся нас ради и спасый человека, тому поклонимся.

*Трижды.*

Прими, симеоне, егоже под мраком моисей законополагающа провиде в синаи, младенца бывша, закону повинующася. сей есть законом глаголавый, сей есть во пророцех реченный, воплотивыйся нас ради и спасый человека, тому поклонимся.

*Трижды.*

Приидем и мы, песньми божественными Христа усрящем и приимем его, егоже спасение симеон виде. сей есть, егоже Давид провозвести, сей есть во пророцех глаголавый, воплотивыйся нас ради и законом вещавый, тому поклонимся.

*Дважды.*

*Слава, и ныне, глас з~. Иоанна монаха:*

Да отверзется дверь небесная днесь: безначальное бо слово отчее, начало приим под леты, не отступль своего божества, от Девы яко младенец четыредесятодневен, материю вольне приносится в церковь законную: и сего на руки приемлет старец, отпусти, зовый, раба, Владыко, ибо очи мои видеста спасение твое. пришедый в мир спасти род человечь, Господи, слава тебе.

*Вход. Прокимен дне: и чтения г~. Исхода чтение.*

[Гла\в в~и] Глагола Господь к моисею в день он, в оньже изведе сыны Исраилевы от земли египетския, глаголяй: [Гла\в г~и] освяти мне всякаго первенца перворожденнаго, (с. 27) разверзающаго ложесна в сынех Исраилевых. И иде моисей, и собра вся люди, и рече: помните день сей, в оньже изыдосте от земли египетския, из дому работы: рукою бо крепкою Господь изведе нас оттуду: И сохраните закон его. И будет, яко аще введет вас Господь Бог в землю хананейску, имже образом клятся отцем твоим: и отлучиши всякаго первороднаго, разверзающаго ложесна, мужеск пол Господу: и будет, яко аще вопросит тя по сих сын твой, глаголя: что сие; и речеши ему: яко рукою крепкою изведе нас Господь от земли египетския, из дому работы. егда бо ожесточи фараона не отпустити нас, поби Господь вся первородныя в земли египетстей, от первородных человеческих, даже до первородных скотских. Сего ради аз жертву Господу приношу: всякаго отверзающаго ложесна, мужеска полу, и всякаго первороднаго сынов моих избавлю. И будет в знамение непоколебимо пред очима твоима. Яко тако рече Господь Бог вседержитель: яко перворожденная сынов твоих даси мне. И будет, всяк, иже аще родит отроча мужеск пол, к день осмый обрежете ему плоть крайнюю его. И тридесять и три дни не внидет во святилище божие ко священнику, дондеже исполнятся дние очищения. И по сих принесеши Господу агня единолетно, непорочно, во всесожжение, и птенца голубина, или горличищна, при дверех скинии свидения, ко святителю. Или вместо сих принесеши пред Господем два птенца голубина, или два горличища, и помолится о нем священник. Яко воздаяние воздающии сии мне суть от всех сынов Исраилевых, и приях их, и освятих я мне, вместо первородных египетских: в оньже день поразих всякаго первенца (с. 28) в земли египетстей, от человека до скота: рече Бог вышний святый Исраилев.

*Пророчества исаиина чтение.*

[Глава з~] Бысть в лето, в неже умре озиа царь, видех Господа седяща на престоле высоце и превознесенне, и исполнь дом славы его. И серафими стояху окрест его, шесть крил единому, и шесть крил другому, и двема убо покрываху лица своя, двема же покрываху ноги своя, и двема летаху. И взываху друг ко другу, и глаголаху: свят, свят, свят Господь саваоф, исполнь вся земля славы его. И взятся наддверие от гласа, имже вопияху, и дом исполнися дыма. И рех: о окаянный аз! яко умилихся, яко человек сый, и нечисты устне имея, посреде людей нечистая устна имущих аз живу: и царя Господа саваофа видех очима моима. И послан бысть ко мне един от серафимов, и в руце своей имяше угль огненный, егоже клещами взят от жертвенника. И прикоснуся устом моим, и рече: се прикоснуся сие устнам твоим, и отимет беззакония твоя, и грехи твоя очистит. И слышах глас Господа глаголющаго: кого послю; и кто пойдет к людем сим; и рекох: се аз есмь: посли мя. И рече: иди, и рцы людем сим: слухом услышите, и не уразумеете, и видяще узрите, и не увидите. Одебеле бо сердце людей сих, и ушима своима тяжко слышаша, и очи свои смежиша, да не како увидят очима, и ушима услышат и сердцем уразумеют, и обратятся, и исцелю я. И рекох: доколе, Господи; и рече дондеже аще запустеют гради, от еже не пожити: и доми, от еже не быти человеком, и земля оставлена будет пуста. И по сих продолжит Бог человеки, и умножатся оставльшиися на земли. (с. 29)

*Пророчества исаиина чтение.*

[Глава ф~и] Се Господь седит на облаце легце, и приидет в египет, и сотрясутся рукотворенная египетская от лица его: и сердце их умалится в них. И смятется дух их в них, и совет их разорит. И предаст египта в руки господей, зане сия глаголет Господь Владыка святый саваоф. И испиют египтяне воду, яже при мори, река же оскудеет и изсхнет. Сия глаголет Господь: где суть ныне премудрии твои; да возвестят ти, и да рекут тебе, что совеща Господь саваоф на египта. В день он будут египтяне в страсе и трепете от лица руки Господа саваофа, юже он возложит на них, и будет олтарь Господень в стране египетстей, и столп в пределех его Господеви. И будет в знамение в веки Господу саваофу в стране египетстей. Яко воззовут ко Господу, и послет им Господь человека, иже спасет их. И ведом будет Господь египтяном, и познают египтяне Господа в день он, и сотворят жертву и дар, и помолятся: и воздадят обеты своя Господеви.

*На литии стихиры самогласны, глас а~. Анатолиа:*

Ветхий деньми, иже закон древле в синаи дав моисею, днесь младенец видится, и по закону яко закона творец, закон исполняя, во храм приносится, и старцу дается. Прием же сего симеон праведный, и обещаний сбытие видев совершаемое, радостно вопияше: видеша очи мои, еже от века таинство сокровенное, напоследок дний сих явльшееся, свет, разоряя неверных языков омрачение, и славу дая новоизбранну Исраилю: темже отпусти раба твоего от соуз сея плоти к нестареемому и чудному некончаемому животу, подая мирови велию милость. (с. 30)

*Иоанна монаха:*

Днесь древле моисею в синаи закон подавый, законным повинуется велением, нас ради яко милосерд по нам быв. Ныне чистый Бог, яко отроча свято, ложесна разверз чистыя, себе самому яко Бог приносится, законныя клятвы свобождая, и просвещая душы нашя.

*Глас в~. Андреа пирра:*

Емуже вышнии служителие с трепетом молятся, долу ныне симеон вещными руками прием, Бога человеком соединитися проповеда, и человека небесна Бога видяй, отлучаяся сущих на земли радостно взываше: иже во тме сущым невечерний свет открываяй, Господи, слава тебе.

*Германово:*

Днесь симеон на руки Господа славы под\ъемлет, егоже под мраком первее моисей виде, на горе синайстей скрижали дающа ему. сей есть, иже во пророцех глаголяй, и закона творец. сей есть, егоже Давид возвещает, иже всем страшный, имеяй велию и богатую милость.

Священнаго священная Дева принесе во святилище святителю, простер же руце симеон прият сего радуяся, и возопи: ныне отпущаеши раба твоего, Владыко, по глаголу твоему, с миром, Господи.

Зиждитель небесе и земли на руках ношашеся святым симеоном старцем днесь. той бо духом святым глаголаше: ныне свободихся, видех бо Cпаса моего.

*Анатолиа:*

Днесь симеон старец во храм входит, радуяся духом, законодавца моисеева и исполнителя закона на руки восприяти. он убо мраком и гласом (с. 31) неявленным боговидец сподобися быти, покровенным лицем евреем неверная сердца из\ъобличи: сей же первовечное слово отчее воплощенное понесе, и языком откры свет, крест и воскресение: и анна пророчица показася, Cпаса избавителя Исраилю проповедающи. тому возопиим Христу Богу нашему: Богородицы ради помилуй нас.

*Слава, глас е~. Андреа критскаго:*

Испытайте писания, якоже рече, во евангелиих Христос Бог наш: в них бо обретаем того раждаема, и пеленами повиваема, в яслех полагаема, и млеком питаема, обрезание приемлюща, и симеоном носима, не мнением, ни привидением, но истиною мирови явльшася, к немуже возопиим: превечный Боже, слава тебе.

*И ныне, глас тойже. Германово:*

Ветхий деньми младенствовав плотию, материю Девою в церковь приносится, своего закона исполняя обещанием, егоже симеон приим глаголаше: ныне отпущаеши с миром, по глаголу твоему, раба твоего: видеша бо очи мои спасение твое, святый.

*На стиховне стихиры, глас з~. Космы монаха:*

украси твой чертог, сионе, и под\ъими царя Христа, целуй Марию, небесную дверь: та бо престол херувимский явися, та носит царя славы. облак света есть Дева, носящи на руках сына прежде денницы, егоже прием симеон на руки своя, проповедая людем Владыку сего быти живота и смерти, и Cпаса миру.

*Стих:*
Ныне отпущаеши раба твоего, Владыко, по глаголу твоему, с миром.

Возсиявшаго прежде век от отца, напоследок же от ложесн девических, носящи в церковь неискусобрачная (с. 32) Мати, в синайстей горе законоположившаго, повелению законному повинующася принесе святителю старцу и праведнику, Христа Господа видети обещанна: егоже прием симеон на руки своя, возрадовася, вопия: Бог есть сей, отцу соприсносущный и избавитель душ наших.

*Стих:*
Свет во откровение языков, и славу людей твоих Исраиля.

Носимаго на колеснице херувимстей, и певаемаго в песнех серафимских, носящи на руку Богородица Мариа неискусобрачно из нея воплощшагося, законодавца, закона исполняюща чин, подаяше рукам старца иереа: живот же носяй, живота прошаше разрешения, глаголя: Владыко, ныне отпусти мя возвестити адаму, яко видех непреложна отроча, Бога превечнаго и Cпаса мира.

*Слава, и ныне, глас и~. Андреа критскаго:*

Иже на херувимех носимый и певаемый от серафим, днесь в божественное святилище по закону приносимь, на старческих яко на престоле седит руках: и от иосифа приемлет дары боголепно, яко супруг горличищ, нескверную церковь, и от язык новоизбранныя люди: голубина же два птенца, яко начальник ветхаго же и новаго. еже к нему обещания симеон конец прием, благословя Деву Марию Богородицу, страстей образы иже из нея провозгласи, и от него прошаше отпущения, вопия: ныне отпусти мя, Владыко, якоже прежде возвести ми: яко видех тя первовечнаго света, и Cпаса Господа Христоименитым людем.

*Таже,*
Ныне отпущаеши: *Трисвятое, и по*
отче *наш, на благословении хлебов, тропарь праздника трижды, писан на малей вечерни, и чтение.*
[Зри] *Аще же несть бдения: По*
Ныне отпущаеши: *тропарь праздника, и отпуст. На повечерии по*
Достойне, (с. 33) *кондак праздника. Полунощницу поем по обычаю с кафисмою. По а~-м трисвятом, вместо,*
Се жених, *глаголем тропарь праздника. По в~-м трисвятом, вместо,*
Помяни, Господи, яко благ, *глаголем кондак праздника. Таже,*
Господи помилуй, *в~и: и отпуст. Молитвы же,*
Помяни, Господи, в надежди, *не глаголем.*

*На утрени на*
Бог Господь, *тропарь трижды.*

*По а~-м стихословии седален глас а~. Самоподобен:*

Лик ангельский да удивится чудеси, земнии же гласы возопием пение, зряще неизреченное божие снисхождение: егоже бо трепещут небесныя силы, ныне старчи об\ъемлют руце единаго человеколюбца.

*Слава, и ныне, тойже.*

*По в~-м стихословии седален, глас а~. Подобен:*
Лик ангельский:

Сый со отцем на престоле святем, пришед на землю от Девы родися, и младенец бысть леты сый неописан, егоже приим симеон на руки, радуяся глаголаше: ныне отпущаеши, щедре, возвеселив раба твоего.

*Слава, и ныне, тойже.*

*По полиелеи седален, глас д~. Подобен:*
удивися иосиф:

Младенствуеши мене ради, ветхий деньми: чищением приобщаешися, чистейший Боже, да плоть увериши мне, юже от Девы. и сим симеон поучаяся, позна тя Бога явльшагося плотию и яко жизнь, лобзаше, и радуяся старчески взываше: отпусти мене, тебе бо видех, живота всяческих.

*Слава, и ныне, тойже.*

*Таже, степенна, а~ антифон д~-го гласа. Прокимен, глас д~:*

Помяну имя твое во всяком роде и роде. *Стих:*
Отрыгну сердце мое слово благо. Всякое дыхание: *Евангелие луки, зачало и~.*

*По н~-м псалме стихира, глас з~:*

Да отверзется дверь небесная днесь: безначальное бо слово отчее, начало прием под леты, не отступль своего (с. 34) божества, от Девы, яко младенец четыредесятодневен, материю вольне приносится в церковь законную: и сего на руки приемлет старец, отпусти, зовый, раба, Владыко, ибо очи мои видеста спасение твое. Пришедый в мир спасти род человечь, Господи, слава тебе.

*Канон, егоже краегранесие:*
Христа радостне старец об\ъемлет. *Творение господина космы. Ирмос по дважды: тропари на в~и.*

*Глас г~. Песнь а~. Ирмос:*

Сушу глубородительную землю солнце нашествова иногда, яко стена бо огусте обаполы вода, людем пешемореходящым и богоугодно поющым: поим Господеви, славно бо прославися.

Да каплют воду облацы, солнце бо на облаце легце носимо настало есть, на нетленную руку, Христос в церкви яко младенц. темже, вернии, возопиим: поим Господеви, славно бо прославися.

Крепитеся, руце симеони старостию ослабленнии, лыста же претружденна старча правобыстро движитася Христу на сретение, лик со безплотными составльше: поим Господеви, славно бо прославися.

Разумом простертая небеса, веселитеся, и радуйся, земле, из пребожественных бо недр хитрец прошед Христос, материю Девою Богу отцу приносится младенец, иже прежде всех: славно бо прославися.

*Катавасиа, ирмос тойже.*

*Песнь г~. Ирмос:*

утверждение на тя надеющихся, утверди, Господи, церковь, юже стяжал еси честною твоею кровию.

Перворожден из отца прежде век, перворожден младенец из Девы нетленныя, адаму руку простирая явися. (с. 35)

Младоумна бывша прелестию первозданнаго, паки исправляй Бог слово, младенствовав явися.

Земли исчадие, паки потекшее в ню, божества сообразное естество зиждитель, яко непреложне, младенствовав яви.

*Седален, глас д~. Подобен:*
удивися иосиф:

На горе синайстей древле виде моисей задняя божия, и тонкий божественный глас сподобися во мраце же и вихре слышати: ныне же симеон воплощеннаго Бога непреложне нас ради на руки прият, и радостно тщашеся ити от сущих зде к животу вечному. темже вопияше: ныне отпущаеши раба твоего, Владыко.

*Слава, и ныне, тойже.*

*Песнь д~. Ирмос:*

Покрыла есть небеса добродетель твоя, Христе. из кивота бо прошед, святыни твоея нетленныя матере, в храме славы твоея явился еси, яко младенец руконосимь и исполнишася вся твоего хваления.

Радуяся, симеоне, неизреченных таинниче, Богородица вопияше, егоже от святаго древле известися тебе духа, младенствовавшаго слова Христа на руки приими, зовый ему: исполнишася вся твоего хваления.

На негоже уповал еси, симеоне, возраст детищный, радуяся под\ъими Христа, Исраиля божественнаго утешение, закона творца и Владыку, исполняющаго закона чин, зовый ему: исполнишася вся твоего хваления.

Видя симеон слово безначальное, с плотию яко на престоле херувимстем Девою носимаго, виновнаго еже быти всяческих, яко младенцу дивяся вопияше ему: исполнишася вся твоего хваления.

*Песнь е~. Ирмос:*

Яко виде исаиа образно на престоле превознесена Бога, от ангел (с. 36) славы дориносима, о окаянный, вопияше, аз провидех бо воплощаема Бога, света невечерня и миром владычествующа.

Разумев божественный старец проявленную древле пророку славу, руками слово зря матерними держимо, радуйся, вопияше, чистая: яко престол бо держиши Бога, света невечерняго и миром владычествующа.

Поклонся старец, и стопам божественне прикоснувся неискусобрачныя и Богоматере, огнь, рече, носиши, чистая: младенца боюся об\ъяти Бога, света невечерняго и миром владычествующа.

Очищается исаиа, от серафима угль прием, старец вопияше Богоматери, ты якоже клещами руками просвещаеши мя, подавши егоже носиши, света невечерняго и миром владычествующа.

*Песнь з~. Ирмос:*

Возопи к тебе видев старец очима спасение, еже людем прииде от Бога, Христе, ты Бог мой.

Сиону ты камень возложился еси, непокоривым претыкание и соблазна камень, нерушимое верных спасение.

Известне нося начертание, иже прежде век тя израстившаго, земных за милосердие ныне немощию обложися.

Сыну вышняго, сыну Девы, Богу отрочати бывшему, поклоншася тебе ныне отпусти с миром.

*Кондак глас а~:*

утробу девичу освятивый рождеством твоим, и руце симеоне благословивый, якоже подобаше, предварив и ныне спасл еси нас, Христе Боже: но умири во бранех жительство и укрепи люди, ихже возлюбил еси, едине человеколюбче.

*Икос:*

К Богородице притецем, хотящии сына ея видети, к симеону носима, егоже с небесе безплотнии видяще, (с. 37) дивляхуся глаголюще: чудная зрим ныне и преславная, непостижимая, несказанная: иже бо адама создавый носится, яко младенец, невместимый вмещается на руках старчих, иже в недрех неописанных сый отца своего, волею описуется плотию, а не божеством, един человеколюбец.

*Песнь з~. Ирмос:*

Тебе во огни оросившаго отроки богословившыя, и в Деву нетленну всельшагося, Бога слова поим, благочестно поюще: благословен Бог отец наших.

Адаму известити хотяй иду во аде живущу, и еве принести благовестие, симеон вопияше, со пророки ликуя: благословен Бог отец наших.

Рода земна избавляяй Бог, даже до ада приидет: пленным же подаст всем оставление, и прозрение слепым, яко и немым вопити: благословен Бог отец наших.

И твое сердце, нетленная, оружие пройдет, симеон Богородице провозгласи, на кресте зрящи твоего сына, емуже вопием: благословен Бог отец наших.

*Песнь и~. Ирмос:*

Нестерпимому огню соединившеся, богочестия предстояще юноши, пламенем же невреждени, божественную песнь пояху: благословите, вся дела господня, Господа, и превозносите во вся веки.

Людие израилевы твою славу еммануила, зряще отроча из Девы, пред лицем божественнаго ковчега ныне ликуйте: благословите, вся дела господня, Господа, и превозносите во вся веки.

Се, симеон вопияше, пререкаемое знамение сей будет, Бог сый и отроча: сему, вернии, возопиим: благословите, вся дела господня, Господа, и превозносите во вся веки.

Живот сый, сей будет падение непокоривым, (с. 38) младенствовав Бог слово: яко востание всем верою поющым: благословите, вся дела господня, Господа, и превозносите во вся веки.

*Припевы на ф~-й песни:*

Богородице Дево, упование Христианом, покрый, соблюди и спаси на тя уповающих.

Богородице Дево, миру благая помощнице, покрый и соблюди от всякия нужды и печали.

Богоносе симеоне, прииди под\ъими Христа, егоже роди Дева чистая Мариа.

Об\ъемлет руками старец симеон содетеля закона, и Владыку всяческих.

Не старец мене держит, но аз держу его: той бо от мене отпущения просит.

Клеще таинственная, како угль носиши, како питаеши питающаго вся;

О дщи фануилева! прииди, стани с нами, и благодари Христа Cпаса, сына божия.

Анна целомудренная провещает страшная, исповедающи Христа, творца небу и земли.

Непостижимо есть содеянное о тебе, ангелом и человеком, Мати Дево чистая.

Чистая голубица, нескверная агница, агнца и пастыря приносит в церковь.

О Христе всех царю! победы на враги, верным людем твоим даруй.

О Христе всех царю! подаждь ми слезы теплы, да плачу мою душу, юже зле погубих.

*Вместо Славы:*

Трисиятельное и триипостасное божество благочестно да похвалим.

*Вместо И ныне:*

О девице Марие! просвети мою душу, помраченную люте житейскими сластьми. (с. 39)

Ведомо да будет, яко два сущыя припевы в начале припеваем ко ирмосу. Таже, к коемуждо тропарю припеваем по д~ припевы. И по совершении д~и припевов с тропари, к катавасии поем оба лика вкупе.

*Припев а~-й:*
Богородице Дево, упование Христианом:

*Песнь ф~. Ирмос:*

В законе сени и писаний образ видим, вернии, всяк мужеский пол, ложесна разверзая, свят Богу, тем перворожденное слово, отца безначальна, сына первородящася материю неискусомужно, величаем.

Иже древним новорожденных горличищ супруг, двоица же бяше птенцев, в нихже место божественный старец, и целомудренная анна пророчица от Девы рожденному и сыну единородному отчу, в церковь приносиму, служат величающе.

Воздал еси мне, вопияше симеон, спасения твоего, Христе, радование, восприими твоего служителя, сению претружденнаго, новыя благодати священнопроповедника тайнаго, во хвалении величающа.

Священнолепно исповедашеся анна прорицающи, целомудренная и преподобная и старица владыце в церкви явственно: Богородицу же проповедающи всем сущым, величание.

*Светилен, самоподобен:*

Духом во святилищи представ старец, на руки восприят закона Владыку, вопия: ныне соуз мя плотских разреши, якоже рекл еси, с миром: видех бо очима откровение языков и израилю спасение.

*Трижды.*

*На хвалитех стихиры, на д~. Подобен:*
Дал еси знамение:

Закон иже в писании * исполняя человеколюбец, * в церковь ныне приносится: * и сего приемлет старыми руками симеон старец, * ныне отпущаеши мя, вопия, * (с. 40) ко оному блаженству: * видех бо тя днесь плотию мертвенною обложеннаго, животом господствующа * и смертию владычествующа.

*Дважды.*

Свет во откровение языков, * явился еси, Господи, * на облаце седя легце, * солнце правды, * закона сеновное исполняя, * и начало из\ъявляя новыя благодати. * тем тя видев симеон взываше: * из истления мя разреши, * яко видех тя днесь.

Недр родителя не отлучся божеством, * воплощся, якоже изволил еси, * об\ъятиями держимь приснодевы, * на руки подался еси богоприимца симеона, * рукою твоею держай всяческая: темже ныне отпущаеши мя, * радостно взываше, * в мире раба твоего, * яко видех тя, Владыко.

*Слава, и ныне, глас з~. Германово:*

На руках старческих во днешний день, яко на колеснице херувимстей, восклонитися благоизволивый, Христе Боже: и нас поющих тя, страстей мучительства призываемый избави и спаси, яко человеколюбец.

Славословие великое. По трисвятом тропарь праздника, ектении и отпуст: и час а~-й. На а~-м часе тропарь праздника. По отче наш, кондак праздника, прочее, и совершенный отпуст.

О часе же втором дне исходим с литиею вне обители, поюще стихиры праздника, и канон по обычаю. И возвращшеся поем часы, и литургию.

На литургии блаженна, от канона праздника песнь г~-я, и з~-я. Вход: Сказа Господь спасение свое, пред языки откры правду свою. Таже тропарь праздника: Слава, и ныне, кондак. прокимен, песнь Богородицы, глас г~: Величит душа моя Господа, и возрадовася дух мой о Бозе спасе моем. *Стих:*
Яко призре на смирение рабы своея: се бо от ныне ублажат мя вси роди. Апостол ко евреем, зачало тз~и. Аллилуиа, глас и~: Ныне отпущаеши раба (с. 41) твоего, Владыко, по глаголу твоему, с миром. *Стих:*
Свет во откровение языков и славу людей твоих Исраиля. Евангелие луки, зачало з~. Причастен: Чашу спасения прииму и имя господне призову.

*<М\р>*
*Ведомо буди, яко аще случится праздник сретения господня в неделю прежде недели мытаря и фарисеа, егда поется служба воскресна кроме триоди.*

В субботу на малей вечерни, на Господи, воззвах, стихиры воскресны гласа д~: Слава, и ныне, праздника. На стиховне стихира воскресна едина, и праздника стиховна великия вечерни, с припевы праздника. Слава, и ныне, праздника. Тропарь воскресен. Слава, и ныне, праздника. Ектениа малая, и отпуст. *На велицей вечерни:*
на Господи, воззвах, стихиры воскресны г~, и @восточенъ@{@Анатолиевъ@} един, и праздника з~: Слава, и ныне, праздника. Вход, прокимен дне: и чтения праздника г~. На литии стихиры, и Слава, и ныне, праздника. На стиховне стихиры воскресны. Слава, и ныне, праздника. На благословении хлебов тропарь праздника трижды: и Буди имя господне: и чтение праздника. [Зри] (А идеже несть бдения, по Ныне отпущаеши: и по трисвятом, тропарь воскресен. Слава, и ныне, праздника. На повечерии по Достойне, и по трисвятом, кондак воскресен. Слава, и ныне праздника. Полунощницу же поем по обычаю с каноном троичным.)

На утрени: На Бог Господь, тропарь воскресн дважды: Слава, и ныне, праздника. По обычных кафисмах седальны воскресны, с богородичны их. И чтение во евангелии толковом. Таже полиелей: и тропари, Ангельский собор: и седальны праздника оба по единожды: Слава, и ныне, седален, иже по полиелеи: и чтение праздника. Степенна гласа. Прокимен, и евангелие праздника. Таже, Воскресние Христово: и псалом н~, и целование евангелиа по обычаю, и стихира праздника. Канон воскресн со ирмосом на д~: и Богородице на два: и праздника на и~. Катавасиа праздника. По г~-й песни кондак и икос воскресен, и седален праздника единожды: Слава, и ныне, тойже. По з~-й (с. 42) песни кондак и икос праздника: и чтем пролог. На ф~-й песни поем, Честнейшую: Светилен воскресн: Слава, и ныне, праздника. На хвалитех стихиры воскресны д~, и праздника д~, со стихи праздничными: Слава, праздника: И ныне, Преблагословенна еси: Таже, Славословие великое: тропарь воскресен точию, ектении, и отпуст. Таже, стихира евангельская, и оглашение, и обычное исхождение, и час а~ в притворе. На часех тропарь воскресн: Слава, тропарь праздника: И ныне, Богородичен. На всех часех кондак воскресн и праздника глаголем пременяюще.

На литургии блаженна воскресна гласа, на з~: и праздника песнь г~-я, на д~. По входе тропарь воскресн, и праздника: Слава, кондак воскресн: И ныне, праздника. Прокимен, апостол, аллилуиа, и евангелие чтем прежде недели гласа, таже праздника. Причастен: Хвалите Господа: и праздника.

*<М\р>*
*Подобает ведати, аще случится праздник сретения господня в неделю мытаря и фарисеа, или блуднаго, или мясопустную, или сыропустную.*

В субботу на малей вечерни стихиры воскресны гласа, на д~: Слава, и ныне, праздника. На стиховне стихира воскресна едина, и праздника стиховны великия вечерни, с припевы их: Слава, и ныне праздника. Тропарь воскресн, Слава, и ныне, праздника: и отпуст. На велицей вечерни поем, Блажен муж, кафисму всю. На Господи, воззвах, стихиры воскресны гласа, г~: и триоди г~: и праздника д~. *Аще ли неделя мясопустная:*
Воскресны г~: и триоди д~: и праздника г~: Слава, триоди: И ныне, праздника. Вход, и чтения праздника г~. На литии стихиры праздника, глас а~: Ветхий деньми: и прочих две. Таже триоди хвалитны два стиха. *Аще неделя фарисеева: а~-й стих, глас г~:*
Фарисеа велехвальный: *Вторый, глас и~: От*
дел похваленьми: [Зри] *Аще ли есть неделя блуднаго:*
По стихирах праздника, поем в литии триоди г~ стиха хвалитны: а~-й стих, глас в~: Блуднаго глас: в~-й, глас и~: Изжих блудно: (с. 43) г~-й, глас з~: отче благий: [Зри] *Аще ли неделя мясопустная:*
И по стихирах праздника, поем в~ стиха хвалитны: а~-й, глас з~: Помышляю день он: в~-й: О каковый час тогда: [Зри] *Аще ли неделя сыропустная.*
И поем в литии триоди хвалитных в~ же стиха. а~-й, глас е~: увы мне: в~: Поприще добродетелей: Славу же поем во вся тыя недели, фарисееву, и блуднаго и мясопустную, и сыропустную триоди, яже писана на литии: И ныне, праздника. [Зри] (Того ради вчинися петися триоди хвалитным стихам в литии на вечерни, за еже не оставити триоднаго стиха ни единаго, еже ему не петися.) На стиховне стихиры воскресны: Слава, триоди. И ныне, праздника. На благословении хлебов, тропарь праздника, трижды: и чтение в посланиих апостольских. А идеже не будет бдения: По Ныне отпущаеши, тропарь воскресн: Слава, и ныне, праздника. На повечерии по трисвятом кондак триоди. Слава, и ныне, праздника. Полунощницу же поем по обычаю с каноном троичным.

На утрени: на Бог Господь, тропарь воскресн дважды: Слава, и ныне, праздника. По кафисмах седальны воскресны с богородичны их, и чтение во евангелии толковом, и полиелей праздника, и тропари, Ангельский собор: Аще ли неделя блуднаго, или мясопустная, или сыропустная: Припеваем и г~ псалом: На реках вавилонских: Таже, величание праздника: и седальны праздника, по единожды, и чтение праздника. Степенна гласа. Прокимен праздника: Всякое дыхание: Евангелие праздника. Воскресние Христово: и псалом н~: стихира праздника. Канон воскресн со ирмосом на д~: и триоди на д~: и праздника на з~. Катавасиа праздника, оба лика вкупе. [Зри] *Аще ли неделя мясопустная:*
Канон воскресн на д~, и триоди на з~, и праздника на д~. По г~-й песни кондак и икос, и седален триоди: Слава, и ныне праздника. По з~-й песни кондак праздника, и икос. И чтем синаксарий. На ф~-й песни поем, Честнейшую: Светилен воскресн: Слава, триоди: И ныне, (с. 44) праздника. На хвалитех стихиры воскресны, д~. и праздника д~, с припевы праздника. Слава, праздника: И ныне, Преблагословенна еси: [Зри] *Аще ли неделя мясопустная:*
На хвалитех стихиры воскресны д~, и праздника д~, со Славным, с припевы праздника. И по скончании стихир праздника, глаголем стих: Воскресни, Господи Боже мой: и поем самогласну стихиру триоди, глас и~: Даниил пророк: Слава, глас а~: Пред\ъочистим себе, братие: И ныне, Преблагословенна еси: [Зри] *Аще ли неделя сыропустная:*
На хвалитех поем, якоже в неделю мясопустную, глаголем стих такожде: Воскресни, Господи Боже мой: и поем самогласну стихиру триоди, глас з~: Адам из рая отгонится: Слава, глас тойже: Приспе время: И ныне, Преблагословенна еси: Славословие великое. тропарь воскресн: и обычный отпуст. И исхождение в притвор: Слава, и ныне, стихира евангельская: и час а~-й. На а~-м часе, и на прочих тропарь воскресн: Слава, праздника: И ныне, Богородичен часов. По отче наш, кондак праздника и триоди, пременяюще глаголем.

На литургии, блаженна гласа на д~: и триоди песни г~, на д~: и праздника з~-я, на д~. Входное праздника, посем тропарь воскресн и праздника. Слава, кондак триоди: И ныне, праздника. Прокимен гласа, и праздника. *Аще ли неделя мясопустная:*
Прокимен триоди и праздника. Апостол, Аллилуиа, евангелие, и причастен прежде дне, и праздника.

[Зри] *Аще ли случится праздник сретения господня в субботу мясопустную:*

Служба умерших поется вечер и утро, в субботу мимошедшую, или в четверток мясопустный. В субботу же служба вся праздника единаго поется непременно.

*<М\р>*
*Аще ли случится сретение господне в понедельник, или во вторник, или в четверток сыропустныя недели:*

Вечер, на малей вечерни, на Господи, воззвах, стихиры праздника, на д~: Слава, и ныне, праздника. На стиховне триоди (с. 45) самогласен дне дважды, и мученичен: Слава, и ныне, праздника. Тропарь праздника: ектениа, и отпуст. На велицей вечерни, и на утрени совершается вся служба праздника непременно, якоже прежде указася на ряду: зане триодь с праздником не поется, к кий день ни случится на сырной недели, кроме субботы и недели, разве самогласны стихиры дне, яже глаголются на малей вечерни, якоже указася. [Зри] А идеже не бывает всенощное, поем на велицей вечерни по предписанному. На стиховне, Слава, триоди самогласен дне: И ныне, праздника. На хвалитех по стихирах праздника, Слава, триоди самогласен дне: И ныне, праздника. Славословие великое. На часех, и на литургии, служба вся праздника: дне же апостол и евангелие, вычитаем напреди.

[Зри] *Аще ли случится праздник сретения господня в среду сыропустную, или в пяток:*

На малей и на велицей вечерни, и на утрени совершается служба вся, якоже указася в понедельник сырный, непременно, бывает же на конец вечерни и утрени, и всякаго часа по г~ поклоны великия точию. На часех глаголем тропарь и кондак праздника. На з~-м же часе, глаголется тропарь паремии, и чтется паремиа. Литургиа же златоуста совершается во свое время. Вечерню же поем по обычаю во свое время. По обычном псалме кафисма рядовая. [Зри] А идеже бысть всенощное: кафисмы не глаголем: Но по обычном псалме глаголем, Господи, воззвах. Таже стихиры праздника, и святаго симеона, г~: Слава, святаго. И ныне, праздника. Прокимен дне, и паремиа. Таже прокимен: Да уповает израиль на Господа: На стиховне триоди самогласен дне дважды, и мученичен: Слава, и ныне, праздника. Тропарь праздника, и отпуст.

[Зри] *Подобает ведати, аще случится сретение господне в понедельник сырный:*

И трипеснец утренний поем на повечерии в неделю. А (с. 46) самогласен дне триоди утренний поем в праздник, на хвалитех Славу.

*Аще ли сретение господне во вторник сырный:*

И вторничный трипеснец поем в среду сырную на повечерии: а самогласен дне утренний поем в праздник, на хвалитех Славу.

*Аще ли сретение господне в среду сырную:*

И средный канон поем и трипеснец в четверток сырный на повечерии: а самогласен дне утренний поем в праздник, на хвалитех Славу.

*Аще ли сретение господне в четверток сырный:*

И четвертка трипеснец поем во вторник сырный на повечерии.

*Аще ли сретение господне в пяток сырный:*

И поем пятка канон и с трипеснцем в среду сырную на повечерии.

*<М\р>*
*Аще ли случится праздник сретения господня в субботу сырную:*

В пяток вечера на малей вечерни, стихиры праздника на д~: Слава, и ныне, праздника. Прокимен, и паремиа дне: и по ней прокимен: Да уповает израиль на Господа: На стиховне триоди самогласен дне дважды, и мученичен: Слава, и ныне, праздника. Тропарь праздника, и отпуст.

На велицей вечерни поем, Блажен муж, а~-й антифон. На Господи, воззвах, поем стихиры праздника на з~: И отцев на д~, Слава, отцев: И ныне: праздника. Вход, прокимен дне: и чтение праздника. На литии стихиры, и Слава, и ныне, праздника. На стиховне стихиры праздника: Слава, отцев: И ныне, праздника. На благословении хлебов тропарь праздника, дважды, и отцев, единожды. И чтение праздника. [Зри] А идеже несть всенощнаго бдения: поем на велицей вечерни все по предписанному. Прокимен и чтение дне, и прокимен: Да (с. 47) уповает израиль на Господа. Таже чтения праздника: На стиховне праздника. Таже отцев припев: Честна пред Господем смерть преподобных его. И поем самогласен их: Монахов множества: Слава, самогласен триоди: И ныне, праздника.

На утрени, на Бог Господь, тропарь праздника, дважды: Слава, отцев: И ныне, праздника. По кафисмах седальны праздника, и чтение праздника. По полиелеи седален праздника. Степенна: а~-й антифон д~-го гласа. Прокимен: Всякое дыхание: Евангелие, и по н~-м псалме стихира праздника. Канон праздника со ирмосом на и~: И отцев на з~. Катавасиа праздника. По г~-й песни кондак отцев и икос: и седален отцев дважды: Слава, и ныне, праздника. По з~-й песни кондак праздника, и икос. И чтем синаксарий. На ф~-й песни поем, Честнейшую: Светилен праздника: Слава, отцев: И ныне, праздника. На хвалитех стихиры праздника г~, и отцев г~. Слава, отцев: И ныне, праздника. Славословие великое. Тропарь отцев: Слава, и ныне, праздника. Ектении, и отпуст, и обычное исхождение в притвор, и час а~-й. На часех тропарь праздника: Слава, отцев: И ныне, Богородичен часов. По отче наш, кондак праздника.

На литургии блаженна праздника, песнь г~ на д~: И отцев з~-я, на д~. Входное праздника, тропарь праздника, и отцев: Слава, кондак отцев: И ныне, праздника. Прокимен, апостол, Аллилуиа, евангелие и причастен, прежде праздника, и отцев.

*<М\р>*
*Подобает ведати, яко аще случится праздник сретения господня в понедельник первыя недели поста:*

И службу праздника пети в неделю сыропустную по предписанному.

*<М\р>*
*Подобает ведати, аще случится попразднство сретения господня в неделю прежде недели мытаря и фарисеа: а святый поется на д~, или на з~:*

В субботу на малей вечерни стихиры воскресны, и Богородице по (с. 48) обычаю. Тропарь воскресен. Слава, и ныне, Богородичен его.

На велицей вечерни по кафисме, на Господи, воззвах, стихиры воскресны г~, и @восточенъ@{@Анатолиевъ@} а~: праздника того дне, г~и и святаго минеи, г~. [Зри] (Аще ли поется святый на з~, или емуже и полиелей: и поем стихиры воскресны г~: и праздника г~: и святаго д~ Слава, святаго: аще же ни,) Слава, праздника: И ныне, Богородичен а~-й гласа. На литии стихиры праздника, того дне рядовыя стиховны: и святаго, аще полиелей. Слава, святаго: И ныне, праздника: аще же ни, Слава, и ныне, праздника. На стиховне стихиры воскресны: Слава, святаго, аще есть: И ныне, праздника. На благословении хлебов тропарь, Богородице Дево, дважды, и праздника, единожды: и чтение в посланиих апостольских.

На утрени, на Бог Господь. тропарь воскресн дважды: Слава, святаго, аще есть: аще же ни, Слава, и ныне, праздника. По кафисмах седальны воскресны, и богородичны их, и чтение во евангелии толковом. Посем непорочны, и впакои, и чтение недели, ряд. (Аще ли святый имать полиелей, по кафисмах поем святаго полиелей, и по полиелеи тропари: Ангельский собор: и по ектении седальны святаго по единожды: Слава, иже по полиелеи седален: И ныне, Богородичен его, и чтение.) Степенна, и прокимен гласа. Всякое дыхание: Евангелие воскресно, и Воскресние Христово: Канон воскресн со ирмосом на д~: и Богородицы на два: и праздника на д~: и святаго на д~. (Аще полиелей, или славословие, и поем канон воскресн со ирмосом на д~, и праздника на д~, и святаго на з~.) Катавасиа праздника. По г~-й песни кондак праздника и икос, и святаго, аще имать, и седален его: Слава, и ныне, праздника: и чтение. По з~-й песни кондак, и икос воскресн: и чтем пролог. На ф~-й песни поем, Честнейшую: Светилен воскресен: Слава, святаго, аще имать, И ныне, праздника. На хвалитех стихиры воскресны д~ и святаго, аще имать, подобны г~: и самогласен, иже на Славу, поем с припевы его. Аще ли не имать святый хвалитных: и (с. 49) поем воскресны д~, и праздника д~ того дне стиховны утренния с припевы их: Слава. стихира евангельская: И ныне, Преблагословенна еси: Славословие великое. тропарь воскресн точию. Ектении, и отпуст, и оглашение, и обычное исхождение в притвор, и час а~-й. На а~-м часе тропарь воскресн: Слава, праздника: святаго же, аще есть, тропарь и кондак глаголем пременяюще: И ныне, Богородичен часов. По отче наш, кондак праздника: и конечный отпуст. Такожде и на прочих часех глаголем воскресен тропарь прежде, а праздника и святаго пременяем. Кондак воскресен и праздника глаголем пременяюще же: аще полиелей, и святаго.

На литургии блаженна октоиха на з~, и с троичным: и праздника песнь на д~: (Аще ли имать святый песнь, и блаженна воскресна на д~: и праздника песнь на д~: и святаго песнь з~-я, на д~.) По входе тропарь воскресен, и праздника: таже храма: и святаго, аще имать. Кондак воскресен, и храма: Слава, святаго, аще имать: И ныне, праздника. Прокимен, апостол, и евангелие прежде недели ряд. Таже святаго, аще имать. Причастен: Хвалите Господа: и святаго, аще имать: аще же ни, праздника.

*<М\р>*
*Аще случится попразднство сретения господня в неделю фарисееву, или блуднаго, или мясопустную:*

На малей вечерни, на Господи, воззвах, и на стиховне стихиры октоиха, по обычаю.

На велицей вечерни, на Господи, воззвах, стихиры воскресны д~: и триоди г~ и праздника г~. [Зри] *Аще ли неделя мясопустная:*
Стихиры воскресны г~: и триоди д~: и праздника г~: Слава триоди: И ныне, Богородичен а~-й гласа. На литии стихиры праздника рядовыя того дне стиховныя, и триоди хвалитны: Слава, триоди: И ныне, праздника. На стиховне стихиры воскресны: Слава, триоди: И ныне, праздника. На благословение хлебов тропарь: Богородице Дево: дважды, и праздника единожды: и чтение. (с. 50)

На Бог Господь, тропарь воскресн, дважды: Слава, и ныне, праздника: По кафисмах седальны воскресны, с богородичны их: и чтение во евангелии толковом. По непорочных тропари: Ангельский собор: [Зри] *Аще же неделя блуднаго, или мясопустная:*
Поем полиелей, прилагаем же и г~-й псалом: На реках вавилонских: Степенна, и прокимен гласа. Всякое дыхание: Евангелие воскресное: Воскресние Христово: и прочая. Канон воскресн со ирмосом на д~, и Богородицы на два, и триоди на д~: и праздника на д~: Катавасиа праздника. [Зри] *Аще ли в неделю мясопустную:*
Канон воскресн на д~: и триоди на з~: и праздника на д~. Катавасиа триоди. По г~-й песни кондак и икос праздника: Слава, седален триоди: И ныне, праздника. По з~-й песни кондак триоди, и икос. На ф~-й песни поем, Честнейшую: Таже светилен воскресн: Слава триоди: И ныне, праздника. На хвалитех стихиры воскресны д~, и праздника самогласны д~, с припевы его. [Зри] *Аще ли есть неделя мясопустная:*
И глаголем стих: Воскресни, Господи Боже мой: и поем стихиру самогласну триоди: Даниил пророк: Слава, триоди же: Пред\ъочистим себе: И ныне, Преблагословенна еси: *Аще ли неделя фарисеева, или блуднаго:*
Не глаголем триоди стиха: но по стихирах праздника глаголем, Слава, триоди. И ныне, Преблагословенна еси: Славословие великое. По трисвятом тропарь воскресн. Ектении, и отпуст. И исхождение обычное в притвор. Слава, и ныне, стихира евангельская, и час а~. На часех тропарь воскресн: Слава, праздника: И ныне, Богородичен часов. По отче наш, кондак триоди, и праздника, пременяюще глаголем.

На литургии: Блаженна гласа на д~: и триоди песнь з~-я на д~: и праздника песнь рядовая на д~. По входе тропарь воскресн, и праздника. Слава, кондак триоди: И ныне праздника. Прокимен, апостол, Аллилуиа, Евангелие, и причастен дне. [Зри] Аще ли будет попразднство сретения в субботу мясопустную, и служба попразднства оставляется: и поем рядовую службу субботы умерших. (с. 51)

*<М\р>*
*Подобает ведати, аще случится попразднство сретения господня в понедельник, или во вторник, или в четверток сырныя недели.*

На Господи, воззвах, стихиры праздника г~, и святаго г~: Слава, святаго, аще имать: И ныне праздника: аще ли ни, Слава и ныне, праздника. На стиховне триоди самогласен дне дважды, и мученичен: Слава, святаго, аще есть: И ныне праздника: аще ли ни, Слава, и ныне, праздника. Тропарь святаго, аще есть: Слава, и ныне, праздника. Ектениа, и отпуст.

На утрени: На Бог Господь, тропарь праздника, дважды: Слава, святаго, аще есть, И ныне, праздника. По кафисмах седальны праздника. Канон праздника со ирмосом на и~ и минеи на д~. А идеже трипеснец, и поем канон праздника со ирмосом на д~, и минеи г~ стиха на два, и триоди на и~. Аще имать святый кондак и икос, глаголем по г~-й песни: таже седален триоди, писан по в~-й кафисме. Слава, святаго: И ныне, праздника. По з~-й песни кондак и икос праздника. По ф~-й песни светилен праздника: Слава, святаго: И ныне, праздника. аще ли несть, Слава, и ныне, праздника. На хвалитех стихиры праздника на д~, стиховныя того дне. Слава, и ныне праздника. На стиховне самогласен триоди дважды, и мученичен: Слава, святаго, аще есть: И ныне, праздника: аще ли ни, Слава и ныне, праздника. По отче наш: тропарь святаго: Слава, и ныне, праздника: аще же ни, праздника точию, и по ектении час а~. На часех тропарь праздника: Слава, святаго, аще есть: И ныне, Богородичен часов. По трисвятом глаголем кондак праздника непременно.

*<М\р>*
*Подобает ведати:*

Аще случится попразднство сретения господня на сырной недели в среду, или пяток, поклонов несть, точию по конце коегождо пения по г~ великия поклоны. Вечер, на Господи, воззвах: (с. 52) стихиры праздника г~, и минеи святаго г~: Слава, святаго, аще есть: И ныне, праздника: аще ли ни, Слава, и ныне, праздника. На стиховне самогласен триоди дважды и мученичен: Слава, святаго, аще есть: И ныне, праздника: аще ли ни, Слава, и ныне, праздника. Тропарь святаго, аще имать: Слава, и ныне, праздника: аще ли ни, праздника. Ектениа, и поклоны г~ великия: и отпуст. Повечерие же поем великое от Внегда призвати ми: на немже поем трипеснец утренний триоди, а~. По Достойне, и по трисвятом кондак праздника. По Честнейшую, г~ поклоны великия, и на отпусте г~ поклоны. Такожде и на полунощнице, на Честнейшую, г~ поклоны великия.

На утрени, на Бог Господь, тропарь праздника, дважды: Слава, святаго, аще есть: И ныне, праздника. Аще ли ни: Слава, и ныне, праздника. По кафисмах седальны праздника. Канон праздника, со ирмосом на з~: и минеи на д~: и триоди на д~. егда же приидет трипеснец, и поем канон праздника со ирмосом на д~: и минеи на два, первыя да стиха за един: и триоди на и~. настоящаго канона рядовая песнь на д~, и втораго трипеснца на д~. первый же трипеснец предпет на повечерии. По г~ песни кондак святаго, таже седален триоди: Слава, святаго: И ныне, праздника. По з~ песни кондак и икос праздника, и пролог. По ф~-й песни светилен святаго, аще есть: Слава, и ныне, праздника: аще ли ни, праздника, дважды. На хвалитех стихиры праздника, подобен на д~, стиховна того дне: Слава, и ныне, праздника. На стиховне триоди самогласен дне дважды, и мученичен: Слава, святаго, аще есть: И ныне, праздника. Аще же ни: Слава, и ныне, праздника. По трисвятом тропарь святаго, аще есть: Слава, и ныне, праздника. Аще ли ни, точию праздника. Ектениа, и поклоны г~ великия, и час а~. На а~-м часе тропарь праздника. Слава, святаго: И ныне, Богородичен, часов. По трисвятом кондак праздника. На Честнейшую, г~ поклоны великия, (с. 53) и прочее, и совершенный отпуст: и поклоны г~. Такожде и на прочих часех глаголем тропарь праздника, и по трисвятом кондак праздника. По Честнейшую по г~ поклоны великия. На з~-м часе тропарь, паремии и чтение. Таже прокимен. По ф~-м часе, поем блаженны скоро без пения, и прочее. В среду вечера, стихиры праздника г~, и минеи святаго подобен, г~: Слава, и ныне, праздника. Таже прокимен, и паремиа дне. На стиховне триоди самогласен дне, дважды, и мученичен: Слава, и ныне, праздника. Посем ектениа: Помилуй нас, Боже: и поклоны г~ великия, и молитва, Всесвятая Троице: И Буди имя господне: трижды. и псалом л~г, и отпуст, и поклоны г~.

*<М\р>*
*Аще попразднство сретения господня случится в субботу сыропустную:*

В пяток вечера по отпусте часов, абие начинаем вечерню. И по обычней кафисме стихиры праздника г~: и отцев г~: Слава, отцев: И ныне, праздника. Прокимен, и паремиа дне. Таже, Сподоби, Господи: На стиховне самогласен триоди, дважды, и мученичен: Слава, отцев: И ныне, праздника. Тропарь отцев: Слава, и ныне, праздника: ектениа, и отпуст. На повечерии кондак праздника. На утрени, на Бог Господь, тропарь праздника, дважды. Слава, отцев: И ныне, праздника. По обоих кафисмах седальны отцев, по дважды: Слава, и ныне, праздника: и чтение праздника, или отцев. Канон праздника со ирмосом на з~, и отцев на и~. Катавасиа праздника. По г~-й песни кондак и икос праздника, и седален отцев, дважды. Слава, и ныне, праздника. По з~-й песни, кондак и икос отцев. Светилен отцев: Слава, и ныне, праздника. На хвалитех стихиры праздника г~, стиховна того дне: и отцев, г~: Слава, отцев: И ныне, праздника. Славословие великое. Тропарь отцев: Слава, и ныне, праздника: Ектении, и отпуст. И обычное исхождение в притвор, и час а~. На часех тропарь (с. 54) праздника, и отцев. Кондак праздника, и отцев, пременяюще глаголем. На литургии блаженна праздника, песнь рядовая на д~: и отцев песнь з~-я. По входе тропарь праздника, и отцев, и храма святаго. Таже кондак храма святаго: Слава, отцев: И ныне, праздника. Прокимен, Аллилуиа, и причастен праздника, и отцев. Апостол, и евангелие дне, и отцев.

