<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 113)

*Месяца тогоже в е~-й день.*

*Святыя мученицы агафии.*

*И святителя феодосия черниговскаго.*
Служба его писана септембриа ф~ дни.

*И празднование пресвятей Богородице, в честь иконы ея взыскание погибших.*
Служба сия писана в приложении.

*На*
Господи, воззвах, *стихиры праздника г~, и мученицы г~.*

*Стихиры праздника, глас а~. Подобен:*
Небесных чинов:

Богоявления неизреченнаго * ныне празднуем спасительную благодать: * от Девы бо отроковицы непреложно младенствовав Христос Бог, * в церковь Богу и отцу * материю ныне приносится, * егоже приим симеон руками об\ъят.

Во пророцех виден был еси, * якоже мощно бяше, Иисусе, тебе видети древле: * но ныне, божий слове, плотию всему миру явился еси волею, * от Девы Марии, Христе, твое спасение всем сущым от адама явил еси, * яко человеколюбец.

На синайстей горе закон учинивый древле, * ныне в сионе граде исполняя законная, * руками Богородицы, * младенец, Христе, со всесожжении, * на руках симеона * во храм внестися восхотел еси плотию.

*Ины стихиры святыя, глас д~. Подобен:*
Дал еси знамение:

Нетленно соблюла еси тело * Христу жениху твоему, * девства добротами, * агафие богоневесто, украшена, * и просвещена мученическими блистаньми, * и в чертог божественный вместилася еси. * темже твое всемирное совершаем торжество, * Cпаса славяще, * присно тя славящаго.

Сосцев отрезание, * и огня опаление, * и строгания телесе претерпела еси, славная, * вечнующая очима (с. 114) сердечныма смотряя воздаяния, * и отонудное блаженство, * и венец неувядаемый, * еже тебе Христос ныне дарова, * за негоже пострадавши, * страстотерпице многострадальная.

Стремление неудержное * огня свирепаго уставила еси, * молитвами твоими, благоименитая, * и град спасла еси, * честныя твоя, мученице, мощи чтущий: * от нихже об\ъемлет реки исцелений, * божественным духом. * в сем бо пострадавши, врага смирила еси, * и победы венец прияла еси, всехвальная.

*Аще есть пост, Слава, и ныне, Богородичен, или крестобогородичен: писаны в к~и день. Аще ли несть поста, поем самогласен святыя.*

*Слава глас и~. сикеота:*

Преславно чудо бысть во страдании всеславныя агафии, и мученицы Христа Бога, подобно моисеови. он бо людем законополагая, на горе написана на скрижалех богоначертанная письмена прият: зде же ангел с небесе, на гроб скрижаль принесе написану, ум преподобен самоизволен, честь от Бога и отечеству избавление.

*И ныне, праздника, глас тойже. Андреа критскаго:*

Иже на херувимех носимый и певаемый от серафим, днесь в божественное святилище по закону приносимь, на старческих, яко на престоле, седит руках, и от иосифа приемлет дары боголепно, яко супруг горличищ, нескверную церковь, и от язык новоизбранныя люди: голубина же два птенца, яко начальник ветхаго же и новаго, еже к нему обещания, симеон конец прием, благословя Деву Марию Богородицу, страстей образы иже из нея провозгласи, и от него прошаше отпущения, вопия: ныне отпусти мя, Владыко, якоже прежде возвести ми: яко видех тя первовечнаго света, и Cпаса Господа, Христоименитым людем. (с. 115)

*На стиховне стихиры, глас з~. Подобен:*
Тридневен:

Восприими, рече, симеоне, зиждителя всяческих руками. о старче! под\ъими Христа, егоже Дева отроковица роди безсеменно, на радость рода нашего.

*Стих:*
Ныне отпущаеши раба твоего, Владыко, по глаголу твоему, с миром.

Закону творца и Бога, егоже трепещут ангельская множества, сошедшеся воспоим, людие, единаго благодетеля и закона законодателя, во спасение душ наших.

*Стих:*
Свет во откровение языков, и славу людей твоих Исраиля.

Ныне отпущаеши, Владыко, раба твоего, якоже рекл еси, с миром, яко видех тя, Христе, света первовечнаго, соуз мя плотских, во откровение языков и Исраилю.

*Слава, и ныне, глас в~. андреа пирра:*

Емуже вышнии служителие с трепетом молятся, долу ныне симеон вещными руками прием, Бога человеком соединитися проповеда, и человека небесна Бога видяй, отлучаяся сущих на земли радостно взываше: иже во тме сущым невечерний свет открываяй, Господи, слава тебе.

*Тропарь святыя, глас д~:*

Агница твоя, Иисусе, агафиа зовет велиим гласом: тебе, женише мой, люблю, и тебе ищущи страдальчествую, и сраспинаюся, и спогребаюся крещению твоему, и стражду тебе ради, яко да царствую в тебе. и умираю за тя, да и живу с тобою: но яко жертву непорочную, приими мя с любовию пожершуюся тебе. тоя молитвами, яко милостив, спаси душы нашя.

*Слава, и ныне, праздника, глас а~.*

Радуйся, благодатная Богородице Дево, из тебе бо возсия солнце правды Христос Бог наш, просвещаяй сущыя во тме: (с. 116) веселися и ты, старче праведный, приемый во об\ъятия свободителя душ наших, дарующаго нам воскресение.

*На утрени, по а~-й стихологии седален, глас а~. Самоподобен:*

Лик ангельский да удивится чудеси: земнии же гласы возопием пение, зряще неизреченное божие снисхождение. егоже бо трепещут небесныя силы, ныне старчи об\ъемлют руце единаго человеколюбца.

*Слава, и ныне, тойже.*

*По в~-й стихологии седален, глас и~. Подобен:*
Свирелей пастырских:

Родился еси на земли, собезначальный отцу, принеслся еси в церковь, непостижимый: радуяся же старец на руки тя восприят, зовый: ныне отпущаеши, егоже посетил еси, по глаголу твоему, благоизволивый спасти яко Бог род человеческий.

*Слава, и ныне, тойже.*

*Канон праздника, на и~: и святыя на д~. Канон праздника.*

*Глас г~. Песнь а~. Ирмос:*

Сушу глубородительную землю солнце нашествова иногда, яко стена бо огусте обаполы вода, людем пешомореходящым, и богоугодно поющым: поим Господеви, славно бо прославися.

Да каплют воду облацы, солнце бо на облаце легце носимо настало есть на нетленную руку, Христос в церкви, яко младенец. темже, вернии, возопием: поим Господеви, славно бо прославися.

Крепитеся, руце симеони, старостию ослабленнии, лыста же претружденна старча, право быстро движитася Христу на сретение, лик со безплотными составльше: поим Господеви, славно бо прославися.

Разумом простертая небеса веселитеся, и радуйся, земле: из пребожественных бо недр хитрец прошед Христос, материю Девою Богу отцу приносится, младенец, иже прежде всех: славно бо прославися. (с. 117)

*Канон святыя, егоже краегранесие:*

Благую благими воспоим песньми. *Феофаново:*

*Глас в~. Песнь а~. Ирмос:*

Грядите, людие, поим песнь Христу Богу, раздельшему море, и наставльшему люди, яже изведе из работы египетския, яко прославися.

Благих первую вину возжелавши, благоименитаго звания, мученице, сподобилася еси, несказаннаго промышления, нравов твоих проразумевши благостыню.

Взялася еси, чистая, к житию пресветлому, плотское мудрование презревши, и к желаннейшему жениху твоему крепко взирающи.

Невеста Христова божественною благостию украсилася еси, и девства добротами, и божественными кровьми честнаго мучения сугубыми венцы венчаема, славная.

*Богородичен:*

Боголепное селение, чистая, ты была еси, небес пространнейшее и чистейшее, Богородице Дево: и ныне о тебе радуется девственный лик.

*Песнь г~. Ирмос:*

утверждение на тя надеющихся, утверди, Господи, церковь, юже стяжал еси честною твоею кровию.

Перворожден из отца прежде век, перворожден младенец из\ Девы нетленныя, адаму руку простирая явися.

Младоумна бывша прелестию первозданнаго, паки исправляяй Бог слово, младенствовав явися.

Земли исчадие, паки потекшее в ню, божества сообразное естество зиждитель, яко непреложне младенствовав, яви.

*Ин. Ирмос:*

утверди нас в тебе, Господи, древом умерщвей грех, и страх твои всади в сердца нас поющих тя.

Агафие, ясный и краснейший божественных мученик (с. 118) цвет и слава, души моея ты озлобление исцеливши, мученице, удобри.

Родными добродетельми себе уяснила еси, агафие, и мученица пронареклася еси, о привременных небрегши, и божие царство возлюбивши.

Всех красных Христа предпочла еси, агафие, привлечена божественным желанием, и мучителей свирепства благодерзостно и мужески попрала еси.

*Богородичен:*

Богоневесто чистая, Бога, егоже родила еси, моли избавити тя поющыя от искушений и обстояний, и страстей и бед, всеблаженная.

*Кондак, глас д~. Подобен:*
Явился еси:

Да украсится днесь церковь порфирою славною, омоченою от чистых кровей агафии мученицы, радуйся, вопиющи, катанская похвало.

*Седален святыя, глас г~. Подобен:*
Божественныя веры:

Славою веры, и благочестием, преподобством, и девством, и усердием украшена страдания, нареклася еси ум преподобен, самоизволен, воистинну честь к Богу, отечеству избавление, Христу яко невеста молящися даровати нам велию милость.

*Слава, и ныне, праздника, глас тойже:*

*От*
Девы тя воплощенна, Христе, радуяся под\ъят священный симеон, ныне отпущаеши, вопия, раба твоего, Владыко: анна же непорочная пророчица и славная, ныне исповедание и пение приносит тебе, мы же, жизнодавче, вопием ти: слава тако благоволившему.

*Аще есть пост, Слава, и ныне, Богородичен, аще ли среда или пяток, крестобогородичен: писаны сего месяца во и~и день.*

*Песнь д~. Ирмос:*

Покрыла есть небеса добродетель твоя, Христе: из кивота бо (с. 119) прошед, святыни твоея нетленныя матере, в храме славы твоея явился еси, яко младенец руконосимь: и исполнишася вся твоего хваления.

Радуяся, симеоне, неизреченных таинниче, Богородица вопияше: егоже от святаго древле известися тебе духа, младенствовавшаго слова, Христа на руки приими, зовый ему: исполнишася вся твоего хваления.

На негоже уповал еси, симеоне, возраст детищный, радуяся под\ъими Христа, Исраиля божественнаго утешение, закона творца и Владыку, исполняющаго закона чин, зовый ему: исполнишася вся твоего хваления.

Видя симеон слово безначальное, с плотию, яко на престоле херувимстем, Девою носимо, виновнаго еже быти всяческих, яко младенцу дивяся, вопияше ему: исполнишася вся твоего хваления.

*Ин. Ирмос:*

Пою тя, слухом бо, Господи, услышах, и ужасохся, до мене бо идеши, мене ищя заблуждшаго. тем многое твое снизхождение, еже на мя, прославляю, многомилостиве.

Посрамися льстиваго змия безумие, и обличися: Девы бо сего ныне свирепство попирают, Христу от Девы возсиявшу на земли и всех озарившу.

Законно целомудрие нескверно удержавши, страстотерпице, духи радующися низложила еси лукавствия, Христовою вооружившися благодатию, и крест сего на рамех вземши.

Буди ми предстательница всемудрая, лютых мя изимающи и напастей, бури же и скорби, и насилия избави вражия, яко да избавлься, воспою тя, яко благую предстательницу, благоименитая.

*Богородичен:*

Неизмерно ангельская, пречистая, светлости превозшла еси, мысленнаго солнца рождши несказанно Христа, зарями божества верных мысли озаряющаго. (с. 120)

*Песнь е~. Ирмос:*

Яко виде исаиа образно на престоле превознесена Бога, от ангел славы дориносима, о окаянный, вопияше, аз: провидех бо воплощаема Бога, света невечерня и миром владычествующа.

Разумев божественный старец проявленную древле пророку славу, руками слово зря матерними держимо, о радуйся, вопияше, чистая: яко престол бо держиши Бога, света невечерняго, и миром владычествующа.

Поклонся старец, и стопам божественне прикоснувся неискусобрачныя и Богоматре, огнь, рече, носиши, чистая: младенца боюся об\ъяти Бога, света невечерняго, и миром владычествующа.

Очищается исаиа, от серафима угль прием, старец вопияше Богоматри, ты якоже клещами руками просвещаеши мя, подавши, егоже носиши, света невечерняго, и миром владычествующа.

*Ин. Ирмос:*

Света подателю и веков творче, Господи, во свете твоих повелений настави нас: разве бо тебе, иного бога не знаем.

Божественными велении правима, славная, образно плотскаго пристрастия разрешилася еси юз, агафие, маслина явльшися плодовита.

Всею любовию Христовою светлейшая, блистания зрящи, яже на земли долу влекущыя презрела еси сласти, онаго и единаго желающи красоты.

Да неизреченную сподобишися жизнь, славная, избранных видети, муки претерпела еси крепко, радующися, агафие всехвальная.

*Богородичен:*

Тебе рождшей Христа всех содетеля зовем: радуйся, чистая, радуйся, свет возсиявшая нам: радуйся, вместившая Бога невместимаго. (с. 121)

*Песнь з~. Ирмос:*

Возопи к тебе, видев старец очима спасение, еже людем прииде от Бога, Христе, ты Бог мой.

Сиону ты камень возложился еси, непокоривым претыкание, и соблазна камень, нерушимое верных спасение.

Известне нося начертание, иже прежде век тя израстившаго, земных за милосердие ныне немощию обложися.

Сыну вышняго, сыну Девы, Богу отрочати бывшему, поклоншася тебе ныне отпусти с миром.

*Ин. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Суемудрен сый мучитель, тя добрую деву украсти надеяшеся: но безстуден обличися, приразився твердому твоему разуму.

Излияся благодать во устнах твоих, мученице благоименитая: ясно бо обличила еси яве безстуднаго, богонаученным словом обогатившися.

Камень всечестен явилася еси, всехвальная, ум самоизволен преподобен имущи, и отечеству избавление твердо бывши, агафие честная.

*Богородичен:*

псаломски восхваляюще, вопием ти: радуйся, тучнейшая горо Христа Бога, в нюже вселитися благоволи за наше спасение, богоневесто.

*Кондак праздника, глас а~:*

утробу девичу освятивый рождеством твоим, и руце симеоне благословивый, якоже подобаше, предварив, и ныне спасл еси нас, Христе Боже. но умири во бранех жительство, и укрепи люди, ихже возлюбил еси, едине человеколюбче.

*Икос:*

К Богородице притецем, хотящии сына ея видети, к (с. 122) симеону носима, егоже с небесе безплотнии видяще, дивляхуся, глаголюще: чудная зрим ныне и преславная, непостижимая, несказанная: иже бо адама создавый носится, яко младенец, невместимый вмещается на руках старчих: иже в недрех неописанных сый отца своего, волею описуется плотию, а не божеством, един человеколюбец.

*Песнь з~. Ирмос:*

Тебе во огни оросившаго отроки богословившыя, и в Деву нетленну всельшагося, Бога слова поим, благочестно поюще: благословен Бог отец наших.

Адаму известити хотяй иду, во аде живущу, и еве принести благовестие, симеон вопияше, со пророки ликуя: благословен Бог отец наших.

Рода земна избавляяй Бог, даже до ада приидет: пленным же подаст всем оставление, и прозрение слепым, яко и немым вопити: благословен Бог отец наших.

И твое сердце нетленная, оружие пройдет, симеон Богородице провозгласи, на кресте зрящи твоего сына, емуже вопием: благословен Бог отец наших.

*Ин. Ирмос:*

образу златому, на поле деире служиму, трие твои отроцы небрегоша безбожнаго веления, посреде же огня ввержени, орошаеми пояху: благословен еси, Боже отец наших.

Яко зело светло вещающи, и яве мучителя устрашила еси, словом премудрости и благодати: терпением же мук углие огненное неболезненно терпящи, взывала еси: благословен еси, Боже отец наших.

Неистовством лютым содержимь злосердый, недоумеваше люте, твою видя юность, и сосцев твоих прозябение: радующибося, мученице, вопияла еси, твоему жениху взывающи: благословен еси, Боже отец наших. (с. 123)

Предста светло Христов ученик тебе стрегомей, твоя исцеляя лютыя раны, яже под\ъяла еси, непобедимая мученице, спасова девице, радующися и глаголющи: благословен еси, Боже отец наших.

*Богородичен:*

умерщвляется адам, преступив заповедь вседержителя: ты же рождши вечную жизнь, Дево всенепорочная, сего избавила еси от смерти, сыну твоему взывающа: благословен еси, Боже отец наших.

*Песнь и~. Ирмос:*

Нестерпимому огню соединившеся, богочестия предстояще юноши, пламенем же невреждени, божественную песнь пояху: благословите, вся дела господня, Господа, и превозносите во вся веки.

Людие Исраилевы, твою славу еммануила, зряще отроча из Девы, пред лицем божественнаго ковчега ныне ликуйте: благословите, вся дела господня, Господа, и превозносите во вся веки.

Се, симеон вопияше, пререкаемое знамение сей будет, Бог сый и отроча. сему, вернии, возопием: благословите, вся дела господня, Господа, и превозносите во вся веки.

Живот сый, сей будет падение непокоривым, младенствовав Бог слово, яко востание всем верою поющым: благословите, вся дела господня, Господа, и превозносите во вся веки.

*Ин. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте, дела, яко Господа, и превозносите во вся веки.

В веселии и радости превечней жити сподобившися, неизреченною твоею славою озаритися чтущым тя, агафие, Господеви помолися, и нетленныя жизни насладитися. (с. 124)

умом и сердцем, и душею возлюбльши Христа паче слова, многорачительнаго единаго, вперилася еси тому вопиющи: теку вслед тебе, и вселюся с тобою во веки.

Преестественными ряснами, и красною одеждею украшена яко царева дщи, в чести Христове предстоиши, агафие, взывающи: тя превозносим Господа во веки.

*Богородичен:*

Миро излиянное нам, Богородице, Христа во чреве носящи, облагоухала еси мир богодохновенными вонями. темже тебе, Дево, взываем: радуйся, мироположнице мировоннаго мира.

*Песнь ф~. Ирмос:*

В законе сени и писаний образ видим, вернии, всяк мужеский пол, ложесна разверзая, свят Богу. тем перворожденное слово отца безначальна, сына первородящася материю неискусомужно, величаем.

Иже древним новорожденных горличищ супруг, двоица же бяше птенцев, в нихже место божественный старец, и целомудренная анна пророчица, от Девы рожденному, и сыну единородному отчу, в церковь приносиму, служат величающе.

Воздал еси мне, вопияше симеон, спасения твоего, Христе, радование: восприими твоего служителя сению претружденнаго, новыя благодати священнопроповедника тайнаго, во хвалении величающа.

Священнолепно исповедашеся анна прорицающи, целомудренная и преподобная, и старица владыце в церкви явственно: Богородицу же проповедающи всем сущым величаше.

*Ин. Ирмос:*

*От*
Бога Бога слова, неизреченною мудростию пришедшаго обновити адама, ядию в тление падшаго люте: от святыя Девы (с. 125) неизреченно воплотившагося нас ради, вернии, единомудренно песньми величаем.

Победительными венцы украсившися, богомудрая агафие, десницею живоначальною, ныне избавитися помолися, якоже отечеству твоему, от бури, яко первее огня уставила еси стремление, да вси тя песньми непрестанно величаем.

Божественным промыслом снабдевая всяческая Христос, ныне воздая твоей, мученице, доблести, вселяет тя в селех небесных, яко невесту всенепорочную свою, и радоватися со ангелы и с мученики сподобил есть.

Милостивна, о страстотерпице, судию всяческих Христа сотвори мне, честная, мольбами твоими, преславная, и прегрешений моих множество очистити, благоутробнаго присно молящи не престай, мучеников удобрение.

*Богородичен:*

Воплощся неизреченно от чистых твоих кровей, яко солнце явися нам, пречистая Мати безневестная, прежде век всех отцу собезначальный сын, и тму отгнав просвети всяческая.

*Светилен мученице. Подобен:*
Жены услышите:

Сосцев твоих отятия претерпела еси, добрая девице, и всякия иныя муки Христа ради, страстотерпице: тем и в чертог тя красный всели твой жених, славная, ликующу со ангелы, дево мученице агафие.

*Слава, и ныне, праздника:*

Духом во святилищи представ старец, на руки восприят закона Владыку, вопия: ныне соуз мя плотских разреши, якоже рекл еси, с миром: видех бо очима откровение языков и израилю спасение.

*На стиховне стихиры, глас в~. Подобен:*
Доме евфрафов:

Страхом же и радостию * на руках Владыку * (с. 126) симеон держя, * живота прошаше разрешения, * поя богородительницу.

*Стих:*
Ныне отпущаеши раба твоего, Владыко, по глаголу твоему, с миром.

Ныне мя к жизни * отпусти истинней, * симеон вопияше, Cпасе мой: * видех бо тя, * света мира, Владыко.

*Стих:*
Свет во откровение языков, и славу людей твоих Исраиля.

Анна пророчески, * целомудренная и преподобная, * ныне исповедашеся, * от Девы прозябшему, * земных на избавление.

*Слава, и ныне, глас и подобен тойже:*

Радуйся, яже радость * миру приемшая, * Христа жизнодавца, * и уставльшая печаль, * Дево, праматернюю.

