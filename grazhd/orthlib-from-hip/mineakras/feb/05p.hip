<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 439)

*Месяца тогоже в е~-й день.*

*Празднование пресвятей Богородице в честь ея иконы, именуемыя взыскание погибших.*

*На велицей вечерни. На*
Господи, воззвах: *стихиры на и~, праздника г~, и Богородицы е~.*

*Стихиры праздника, глас а~. Подобен:*
Небесных чинов:

Богоявления неизреченнаго ныне празднуем спасительную благодать: от Девы бо отроковицы непреложно младенствовав, Христос Бог в церковь Богу и отцу материю ныне приносится, егоже приим, симеон руками об\ъят.

Во пророцех виден был еси, якоже мощно бяше, Иисусе, тебе видети древле, но ныне, божий слове, плотию всему миру явился еси волею от Девы Марии, Христе, твое спасение всем сущым от адама явил еси, яко человеколюбец.

На синайстей горе закон учинивый древле, ныне в сионе граде исполняя законная, руками Богородицы, младенец Христе, со всесожжении на руках симеона во храм внестися восхотел еси плотию.

*Стихиры Богородицы, глас а~:*

Сияние славы отчия, сын от света, свете присносущный, озари, молим тя, ум и сердце (с. 440) наше, Иисусе, и наполни нас духа, да воспеваем, радующеся, рождшую тя Деву чистую и воспеваем дивная ея чудеса.

Светлый составляет лик икона твоя, владычце, к нейже мы взирающе, сердцем и усты благословим, поем и величаем твое матернее благоутробие и купно от тебе рождшагося Бога славим.

Поем сердцем и усты не древнюю златую стамну, в нейже бе манна, но поем Деву Богородицу, Христа во чреве носившую, и славим твоего образа богосовершаемая чудеса.

Якоже луна светозарная, явися твоя, владычце, икона, озаряя сущыя во тьме и приводя к свету богоразумия, и нас, во гресех погибающих, молим тя со слезами: спаси от тьмы неразумия и твоя певцы вечной славы сподоби.

Тя, едину в женах благословенную, мы, грешнии, поюще, молим: избави нас, пречистая, от страстей греховных благодатию сына твоего и укрепи нас в заповедех его ходити время прочее непорочно, спасая в мире душы нашя.

*Слава, глас е~:*

Исполнение закона и пророков, рождшая Христа Бога, исполни радости и веселия всех, чтущих святую икону твою, владычце, да, светло днесь празднующе, тя радостно воспоем и любовию имя твое прославим, яко ты еси едина, от всех родов избранная, благословенная и препрославленная. (с. 441)

*И ныне, праздника, глас е~, германово:*

Ветхий деньми младенствовав плотию, материю Девою в церковь приносится, своего закона исполняя обещание, егоже симеон приим, глаголаше: ныне отпущаеши с миром, по глаголу твоему, раба твоего, видеша бо очи мои спасение твое, святый.

*Вход. Прокимен дне. И чтения.*

*Бытия чтение.*

[Глава к~и] Изыде иаков от студенца клятвеннаго, и иде в харрань. И обрете место, и спа тамо: зайде бо солнце. И взят от камения места того, и положи возглавие себе, и спа на месте оном. И сон виде: и се лествица утверждена на земли, еяже глава досязаше до небес, и ангели божии восхождаху и низхождаху по ней, Господь же утверждашеся на ней. И рече: аз Бог авраамов отца твоего, и Бог исааков, не бойся: земля идеже ты спиши на ней, тебе дам ю, и семени твоему. И будет семя твое яко песок земный, и распространится на море, и ливу, и север, и на востоки: и возблагословятся о тебе вся колена земная, и о семени твоем. И се аз с тобою сохраняяй тя на всяком пути, аможе аще пойдеши, и возвращу тя в землю сию: яко не имам тебе оставити, дондеже сотворити ми вся, елика глаголах тебе. И воста иаков от сна своего, и рече: яко есть Господь на месте сем, аз же не ведех. И убояся, и рече: яко страшно место сие: несть сие, но дом божий, и сия врата небесная. (с. 442)

*Пророчества иезекиилева чтение.*

[Главы м~г и м~д] Тако глаголет Господь: будет от дне осмаго и прочее, сотворят иереи на олтари всесожжения вашего, и яже спасения вашего: и прииму вы, глаголет адонаи Господь. И обрати мя на путь врат святых внешних, зрящих на востоки, и сия бяху затворена. И рече Господь ко мне: врата сия затворена будут, и не отверзутся, и никтоже пройдет сквозе их: яко Господь Бог Исраилев пройдет ими, и будут затворена. Яко игумен сядет в них снести хлеб: по пути еламских врат внидет, и по пути его изыдет. И введе мя по пути врат святых сущих к северу, прямо храму: и видех, и се исполнь славы храм господень.

*Притчей чтение.*

[Глава ф~] Премудрость созда себе дом, и утверди столпов седмь. Закла своя жертвенная, и раствори в чаши своей вино, и уготова свою трапезу. Посла своя рабы, созывающи с высоким проповеданием на чашу, глаголющи: иже есть безумен, да уклонится ко мне. И требующым ума рече: приидите, ядите мой хлеб, и пийте вино, еже растворих вам. Оставите безумие, и живи будете. И взыщите разума, да поживете: и исправите разум в ведении. Наказуяй злыя, приимет себе безчестие: обличаяй же нечестиваго, опорочит себе: обличения бо нечестивому, раны ему. Не обличай злых, да не возненавидят тебе: обличай премудра, и возлюбит тя. Даждь премудрому вину, и (с. 443) премудрший будет: сказуй праведному, и приложит приимати. Начало премудрости страх господень, и совет святых, разум: разумети бо закон, помысла есть благаго. Сим бо образом многое поживеши время, и приложатся тебе лета живота.

*На литии стихиры, глас д~:*

Торжествующе ныне радостно во храме твоем, пречистая, и твоему припадающе честному образу, молим тя умиленно: сотвори нас достойны быти лика празднующих и в торжестве избранных сына твоего.

Сердца наша привлекла еси, Дево чистая, и дивным образа твоего благолепием и боголепными онаго чудесы, темже, поюще, молим тя: и нашя душы светлы соделай, владычце.

В премирном ликуя свете, не презри нас, долу сущих во тьме земной, но, осеняя иконою, призри матерним благоутробием на рабы твоя и светом сына твоего, владычце, отжени от нас мрачныя прилоги лукаваго.

утверди, прослави, вознеси верныя люди твоя, верных помощнице, град сей и вся грады и страны в мире сохрани и всех, любящих славити честный образ твой, венцев славы сподоби.

*Слава, глас з~:*

Не надеемся на князи, на сыны человеческия, но все наше упование на твоего сына, Богородице, возлагаем и веруем непреложно, яко той есть спасение наше, и да не постыдимся. (с. 444)

*И ныне праздника, глас з~:*

Да отверзется дверь небесная днесь: безначальное бо слово отчее, начало приим под леты, не отступль своего божества, от Девы яко младенец четыредесятодневен материю вольне приносится в церковь законную, и сего на руки приемлет старец, отпусти, зовый, раба, Владыко, ибо очи мои видеста спасение твое. пришедый в мир спасти род человечь, Господи, слава тебе.

*Стиховна Богородицы, глас е~:*

Неисповедимое чудес море, вемы тя, Богородице, паче бо херувимов и серафимов прославилася еси, темже и ныне тя яко матерь божию в песнех величаем, раби твои, благодарственно.

*Стих:*
Слыши, дщи, и виждь, и приклони ухо твое.

Не твари преклоняем колена, падоша бо истуканы, но тебе, пренепорочная Дево, и образ твой лобызающе, молимся: спаси люди твоя от огня страстей, от бед и напастей рукою Бога благословеннаго.

*Стих:*
Приведутся царю девы в след ея, искренния ея приведутся тебе.

Ты тихое обуреваемым, Богородице, пристанище, ты радость в печаль погруженным, болящым ты исцеление и покров всем, к тебе прибегающым. владычце, едина чистая и благословенная.

*Стих:*
Приведутся в веселии и радовании, введутся в храм царев.

Тобою возстают разслабленнии, недугующии исцеляются, слепии прозирают, от бесов томимии (с. 445) свобождаются, радуйся, источниче дарований, богоблагодатная.

*Слава, глас з~:*

Собери разстоящыя во едино, мир мирови рождшая, православие утверди непоколебимо и всех нас соблюди непреткновенных быти во исповедании сына твоего, яко едина верных помощнице.

*И ныне, праздника, глас з~:*

На руках старческих во днешний день, яко на колеснице херувимстей, восклонитися благоизволивый, Христе Боже, и нас, поющих тя, страстей мучительства призываемый избави и спаси, яко человеколюбец.

*Стиховна праздника, глас з~: Подобен:*
Тридневен:

Восприими, рече, симеоне, зиждителя всяческих руками, о старче, подыми Христа, егоже Дева отроковица роди безсеменно на радость рода нашего.

*Стих:*
Ныне отпущаеши раба твоего, Владыко, по глаголу твоему с миром.

Закону творца и Бога, егоже трепещут ангельская множества, сошедшеся, воспоим людие единаго благодетеля и закона законодателя во спасение душ наших.

*Стих:*
Свет во откровение языков и славу людей твоих Исраиля.

Ныне отпущаеши, Владыко, раба твоего, якоже рекл еси, с миром, яко видех тя, Христе, света первовечнаго, соуз мя плотских, во откровение языков и Исраилю. (с. 446)

*Слава, и ныне, глас в~. Андрея пирра:*

Емуже вышши служителие с трепетом молятся, долу ныне симеон вещными руками прием, Бога человеком соединитися проповеда, и человека небесна Бога видяй, отлучаяся сущих на земли, радостно взываше: иже во тьме сущым невечерний свет открываяй, Господи, слава тебе.

*Тропарь, глас з~:*

Радуйся, благодатная Богородице Дево, во об\ъятиях своих превечнаго младенца и Бога носившая, проси его дати миру умирение и душам нашым спасение. сын бо тебе, Богомати, вещает, яко вся прошения твоя во благое исполнит. сего ради и мы, припадающе, молимся и, надеющиися на тя, да не погибнем, имя твое именуем: ты бо еси, владычце, взыскание погибших.

*Ин тропарь, глас д~:*

Взыщи нас, погибающих, пресвятая Дево, не по грехом бо нашым наказуеши нас, но по человеколюбию милуеши, избави нас от ада, болезни и нужды и спаси нас.

*Тропарь праздника, глас а~:*

Радуйся, благодатная Богородице Дево, из тебе бо возсия солнце правды, Христос Бог наш, просвещаяй сущыя во тьме. веселися и ты, старче праведный, приемый во об\ъятия свободителя душ наших, дарующаго нам воскресение.

*На утрени. На*
Бог Господь: *тропарь праздника дважды. Слава, Богородицы. И ныне, праздника.*
(с. 447)

*По а~-й стихологии седален, глас а~. Самоподобен:*

Лик ангельский да удивится чудеси, земнии же гласы, возопием пение, зряще неизреченное божие снизхождение. егоже бо трепещут небесныя силы, ныне старчи об\ъемлют руце единаго человеколюбца.

*Слава, и ныне, тойже.*

*По в~-й стихологии седален, глас и~. Подобен:*
Свирелей пастырских:

Родился еси на земли, собезначальный отцу, принеслся еси в церковь, непостижимый, радуяся же, старец на руки тя восприят, зовый: ныне отпущаеши, егоже посетил еси по глаголу твоему, благоизволивый спасти яко Бог род человеческий.

*Слава, и ныне, тойже.*

*По полиелеи седален, глас д~. Подобен:*
удивися иосиф:

Младенствуеши мене ради, ветхий деньми, чищением приобщаешися, чистейший Боже, да плоть увериши мне, юже от Девы. и сим симеон, поучаяся, позна тя, Бога, явльшагося плотию, и, яко жизнь, лобзаше и радуяся, старчески взываше: отпусти мене, тебе бо видех, живота всяческих.

*Слава, и ныне, тойже.*

*Таже степенна, а~-й антифон д~-го гласа. Прокимен, глас д~:*
Помяну имя твое во всяком роде и роде. *Стих:*
Отрыгну сердце мое слово благо: Всякое дыхание: *Евангелие от луки, зачало д~.*
(с. 448) *По н~-м псалме стихира литийная на Славе, глас з~:*
Не надеемся на князи:

*Каноны праздника с ирмосом на з~, ирмосы по дважды и Богородицы на и~. Катавасиа праздника. По г~-й песни кондак и икос праздника, седален Богородицы. По з~-й песни кондак и икос Богородицы.*

*Канон праздника, глас г~ (зри л. е~и об.).*

*Канон пресвятыя Богородицы, глас д~.*

*Песнь а~.*

*Ирмос:*
Отверзу уста моя, и наполнятся духа, и слово отрыгну царице матери, и явлюся, светло торжествуя, и воспою, радуяся, тоя, чудеса.

умилосердися о нас, грешных, погибающих, пресвятая Богородице, но вместо печали даруй нам радость, да воспеваем тя, всесвятая владычце.

утиши душ наших свирепство, понеже многия скорби и печали нападоша на нас, грешных, да не погибнем во зле, окаяннии.

Ты еси наша крепость и утверждение и от врагов защищение, и сего ради не боимся вражия навета, но присно поем тя и славим, всеславная.

Напасти, и беды, и скорби многи приидоша на нас и отяготиша нас, и от всего сердца молим тя, вопиюще: избави, богородительнице, от обдержащих нас зол и веселия исполни.

*Песнь г~.*

*Ирмос:*
Твоя песнословцы, Богородице, живый и независтный источниче, лик себе совокупльшыя, духовно утверди, в божественней твоей славе венцев славы сподоби. (с. 449)

Ты еси теплая предстательница и твердое заступление, избави нас, всесвятая, от нашедших на нас напастей, ты бо еси, владычце, падших исправление.

Избави нас, пречистая, от напастей, и бед, и омрачения душевнаго, и уныния, вся страсти отжени от нас, чистая, да присно тя славим.

К тебе притекаем, пречистая, не презри нашея болезни и воздыхания, но призри на нас, сущих в скорби, и сию нашу печаль на радость преложи, богоблаженная.

Виждь, владычце, беду нашу и скорби, яко в тех лукавый враг поглотити нас тщится, но ты, пречистая, препни его злохитрое коварство, да, избавльшися, славим тя, твердую заступницу за ны, во гресех погибающих.

*Седален, глас в~:*

Моление теплое и стена необоримая, милости источниче, мирови прибежище, прилежно вопием ти: Богородице, владычце, предвари и от бед избави нас, едина, вскоре предстательствующая.

*Песнь д~.*

*Ирмос:*
Седяй в славе на престоле божества во облаце легце, прииде Иисус пребожественный нетленною дланию и спасе зовущыя: слава, Христе, силе твоей.

Ты еси, пречистая Дево, надеждо и утверждение наше нерушимое, и лютых бед освобождение, и от печали утешение, и душ наших просвещение, и во уповании нашем непоколебимый столпе.

В сих печалех буди сладкое утешение, и в бедах скорая помощница, и в молитвах (с. 450) предстательница, тя бо, Мати божия, стяжавши, от всяких бед избавляемся и ко спасению тобою наставляемся.

Ты еси, пречистая Дево, сущым в бедах прибежище, немощным помогаеши, грешных исправляеши и ко спасению наставляеши, яко Мати божия сущая.

Суди обидящих, и побори борющих нас, и от напраснаго оскорбления избави нас, осужденных, яко ты судию праведнаго родила еси, всенепорочная. иже хощет судити комуждо по делом его.

*Песнь е~.*

*Ирмос:*
ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына всем воспевающым тя мир подавающая.

Преклонися к мольбам рабов твоих, владычце, и не закосни избавити нас от всех скорбей и бед, яже обдержат нас, видимых и невидимых врагов отжени от нас, да не зле погибнем, окаяннии.

Ты в напастех и скорбех милостиво защищаеши, иже под кров твой прибегают, приими, пречистая, и наше сие малое от унылаго сердца моление, да не зле в отчаянии погибнем.

Милостивым и кротким оком, богородительнице, и милосердием твоим призри на нас, недостойных, и от обстояния напасти нас свободи, призывающих тя на помощь, всепречистая. (с. 451)

Первозданный адам и ева тобою, владычце, избавистася от слез, с ними же и нас, припадающих и молящихся ти, избави слез, печалей и скорбей и подаждь полезное нам утешение о Бозе, спасе нашем.

*Песнь з~.*

*Ирмос:*
Божественное сие и всечестное совершающе празднество, богомудрии, Богоматре, приидите, руками восплещим, от нея рождшагося Бога славим.

услыши печальный вопль раб твоих, требующих помощи твоея, Богомати, ты бо еси упование наше, потщися печаль нашу на радость преложити.

Избави нас, владычце, от языка льстива и от человека неправедна изми нас, вся бо ты можеши, яко Мати зиждителя нашего сущи.

Вемы тя, богоблагодатная, скорое погибших взыскание, нас, немощных, крепость и утверждение, духом, усты и сердцем зовем ти: от напастей и печали свободи нас, владычце, к тебе прибегающих.

Избави нас от напастей и бед, богоневесто, тя бо устрои Бог на спасение и заступление наше ходатаицу, сего ради и нам, недостойным, исходатайствуй от печали избавление.

*Кондак, глас з~:*

Предстательство Христиан непостыдное, ходатайство ко творцу непреложное, не презри грешных молений гласы, но предвари, яко благая, на помощь нас, верно зовущих ти: ускори на молитву и потщися (с. 452) на умоление, предстательствующи присно, Богородице, чтущих тя.

*Другий кондак, глас тойже:*

Не имамы иныя помощи, не имамы иныя надежды, разве тебе, пречистая Дево, ты нам помози, на тебе надеемся и тобою хвалимся: твои бо есмы раби, да не постыдимся.

*Песнь з~.*

*Ирмос:*
Не послужиша твари богомудрии, паче создавшаго, но, огненное прещение мужески поправше, радовахуся, поюще: препетый отцев Господь и Бог, благословен еси.

Ты еси, пречистая Дево, покровительница наша и непрестанное радование душ наших, не презри нас, одержимых лютою бедою и неутешимою печалию, но заступи и помилуй рабы твоя.

Ты еси крепость наша, пречистая владычце, и в нашедших нечаемых скорбех утешение, и сего ради мы, недостойнии раби твои, всенадежно вопием ти: помилуй нас, падших.

Исцели душевныя язвы, владычце, и заступи нас, рабов твоих, избави нас от пагубныя сети лукаваго, от всякаго падения и от развращения изми нас, преблагословенная.

Сокруши советы неправедныя, иже из\ъощрены суть на ны, мы бо иныя помощи не имамы, разве тебе, чистая, и к тебе прибегаем: не попусти погибнути, яко вся тебе возможна суть.

*Песнь и~.*

*Ирмос:*
Отроки благочестивыя в пещи рождество Богородичо спасло есть, тогда убо образуемое, ныне же действуемое, (с. 453) вселенную всю воздвизает пети тебе: Господа пойте дела и превозносите его во вся веки.

Душы нашя сохрани под\ кровом твоим, преблагословенная Богородице, и от различных належащих на нас бед и скорбей избави нас, да не порадуется враг наш о нашей погибели, но да славим тя, божию матерь, во веки.

убояхомся помощи человеческия искати, прибегохом к тебе, всенепорочная, ты еси хранительница Христианом, днесь к покрову притекохом, надеяся на милость благоутробия твоего, матерински помилуй нас, да славим тя во веки.

Ты еси, пречистая Дево, просвещение и избавление, ты еси помощница наша всерадостная и стена нерушимая, слава и хвала наша, всенепорочная, да прославим тя во веки.

На тя всю надежду спасения нашего возложихом, неискусобрачная богородительнице, и на помощь призываем тя: спаси нас от печали сия и напасти и от всех скорбей избави нас, да славим тя во веки.

*На ф~-й песни поем припевы праздника.*

*Песнь ф~.*

*Ирмос:*
Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Изсше, яко скудель, от печали крепость наша, и ко аду приближихомся, от язык душепагубных (с. 454) предвари, Мати божия, заступлением твоим и от обдержащих нас скорбей рукою, Мати, твоею избави нас, да славим тя, чистая приснодево.

*Дважды.*

Всенепорочная отроковице, всем верным крепкая помощнице, и упование Христианом, буди и о нас неотступная молебница к сыну твоему и Богу о освобождении от нашедшия сия напасти, да вопием ти: радуйся, чистая приснодево.

Ты еси крепость наша, прибежище и стена необоримая, ты еси теплая к Богу молитвенница, всяких напастей и бед свободи, единая благословенная, да вопием ти: радуйся, преблаженная Богородице, приснодево.

*Светилен праздника.*

*На хвалитех стихиры праздника г~ и Богородицы г~, литийныя.*

*Стихиры праздника, глас в~. Подобен:*
Доме евфрафов:

Страхом же и радостию на руках Владыку симеон держа, живота прошаше разрешения, поя богородительницу.

Ныне мя к жизни отпусти истинней, симеон вопияше, Cпасе мой, видех бо тя, света, мира Владыко.

Анна пророчески, целомудренная и преподобная, ныне исповедашеся от Девы прозябшему земных на избавление.

*Слава, Богородицы. И ныне, праздника, глас в~:*

Радуйся, яже радость миру приемшая, Христа жизнодавца, и уставльшая печаль, Дево, праматернюю. (с. 455)

*Молитва а~.*

*О,*
пресвятая и преблагословенная Дево, владычце Богородице! призри милостивым твоим оком на нас, предстоящих пред святою иконою твоею и со умилением молящихся тебе, воздвигни нас из глубины греховныя, просвети ум наш, омраченный страстьми, и уврачуй язвы душ и телес наших. не имамы иныя помощи, не имамы иныя надежды, разве тебе, владычце, ты веси вся немощи и согрешения нашя, к тебе прибегаем и вопием: не остави нас твоею небесною помощию, но предстани нам присно и твоим неизреченным милосердием и щедротами спаси и помилуй нас, погибающих. даруй нам исправление греховныя жизни нашея и избави нас от скорбей, бед и болезней, от напрасныя смерти, ада и вечныя муки. ты бо, царице и владычце, скорая помощница и заступница всем, притекающым к тебе, и крепкое прибежище грешников кающихся. подаждь убо нам, преблагая и всенепорочная Дево, Христианский конец живота нашего, мирен и непостыден, и сподоби нас твоим ходатайством вселитися в обителях небесных, идеже непрестанный глас празднующих радостию славит прсвятую Троицу, отца, и сына, и святаго духа, ныне, и присно, и во веки веков. аминь.

*Молитва в~.*

Заступнице усердная, благоутробная Господа Мати, к тебе прибегаю аз, окаянный и паче всех человек грешнейший, вонми гласу моления моего, (с. 456) вопль мой и стенания услыши, яко беззакония моя превзыдоша главу мою, и аз, якоже корабль в пучине, погружаюся в море грехов моих. но ты, всеблагая и милосердая владычце, не презри мене, отчаяннаго и во гресех погибающаго, помилуй мя, кающагося в злых делех моих, и обрати на путь правый заблуждшую окаянную душу мою. на тебе, владычце моя Богородице, возлагаю все упование мое. ты, Мати божия, сохрани и соблюди мя под кровом твоим, ныне, и присно, и во веки веков. аминь.

*Молитва г~.*

О пресвятая владычце и Богородице, высшая херувим и честнейшая серафим, богоизбранная отроковице, погибших взыскание и всех скорбящих радосте, подаждь утешение и нам, в погибели и скорби сущым, разве бо тебе, иного прибежища и помощи не имамы. ты едина еси радости нашея ходатаица и яко матерь божия и Мати милосердия, предстоя у престола пресвятыя Троицы, можеши нам помощи: никтоже бо, притекаяй к тебе, посрамлен отходит. услыши убо и нас ныне, в день погибели и печали, пред твоею иконою припадающих и со слезами тебе молящихся: отжени от нас належащыя на нас скорби и беды в сей временней жизни, не лишены же ны сотвори твоим всесильным ходатайством и вечныя нескончаемыя радости в царствии сына твоего и Бога нашего. аминь.

