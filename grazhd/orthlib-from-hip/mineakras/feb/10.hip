<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 190)

*Месяца тогоже в и~-й день.*

*Святаго мученика харалампиа.*

*На*
Господи, воззвах, *стихиры, глас з~. Подобен:*
Все отложше:

Весь от юности * возложився владыце, * сего возжелал еси, * и того стопам последовал еси: * очистився же всякия страстей скверны, * божественною благодатию обогатился еси * творити исцеления, * и (с. 191) чудодействовати преславная: * и мученик был еси, * всякими прилоги мучений непреклонен пребыв, * силою пожершагося на кресте. * егоже прилежно моли * о душах наших.

Гвоздьми пригвождаемо * твое блаженное тело терпеливное, * страдальче харалампие, и непобедимое, * душу непреложну, и ум некрадомь, * соблюд сокрушаемь: * божественное бо желание тя, славне, * богатно распаляше, * и терпети мук всякий вид поущаше, * мучениче страстотерпче, * Христовых страданий общниче. * егоже со дерзновением моли * о душах наших.

Радость пресветлую, * и пречестную славу * пострадав наследовал еси, * и вечнующее радование, * священниче преподобне, страдальче честный, * воине доблественный, иже воинства и ополчения змиина * кровей твоих теченьми яве потопил еси благодатию, * и божественною молитвою * мертвыя воздвигл еси истинно, * со дерзновением моляся * о душах наших.

*Слава, и ныне, Богородичен. Подобен: тойже:*

уязвленнаго мя * разбойническими демонов находы, * и лежаща всего недейственна, всенепорочная, * на пути всегда нестояннаго жития, и милости требующа, * вскоре посети, * вино возлиявши и елей * на неисцельныя раны, * и ко благоздравию возведи: * яко да тя славлю, * и любовию по долгу воспою величия твоя, * чистая едина Мати Дево.

*Крестобогородичен. Подобен:*

оружие, якоже рече симеон, * сердце твое пройде, * пречистая владычце, * егда узрела еси из тебе возсиявшаго, * неизреченным словом, * от беззаконных яко осуждена возносима на крест, * оцет и желчь вкушающа, * в ребра же прободаема, * и руце и нозе (с. 192) пригвождаемы, * и рыдающи восклицала еси, матерски вопиющи: * что сие, чадо сладчайшее, * новое таинство;

*Тропарь, глас д~:*

Мученик твой, Господи, харалампий во страдании своем венец прият нетленный от тебе Бога нашего: имеяй бо крепость твою, мучителей низложи, сокруши и демонов немощныя дерзости. того молитвами спаси душы нашя.

*Слава, и ныне, Богородичен, или крестобогородичен.*

*Канон.*

*Глас з~. Песнь а~. Ирмос:*

Яко по суху пешешествовав Исраиль, по бездне стопами, гонителя фараона видя потопляема, Богу победную песнь, поим, вопияше.

С лики шествуя весело в мысленных небесных селех, и сияя светом невечерним, избави мя от страстей молитвами твоими, мудре, яко да пою тя.

Светоносная твоя память солнечная облистает дарования, и просвещает верно в ней чтущыя тя, радости пресветлыя воистинну, мучениче тезоимените.

Кровей твоих каплями сланое неверия море потопил еси, река благочестия был еси, Христову напояющи воистинну церковь присно.

*Богородичен:*

Грехов буря, и помышлений противныя волны, и страстей нашествия на мне преидоша: но твоею, Богородице Дево, державною молитвою спаси мя.

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Несть отнюд изрещи чудес множества, яже (с. 193) соделал еси еще в жизни ходя, и к Богу прешед, страстотерпче мучениче досточудне.

Силою божественною укреплься, некрепкую наглость беззаконных низложил еси, якоже воин крепок, харалампие страдальче, яко оружник божественнаго ополчения.

Кровей истекшыя токи твоего телесе весь нечестия пламень и лютое запаление угасиша, сладости же поток тебе исходатаиша.

*Богородичен:*

Святых святаго Бога родила еси, всесвятая, святости храм явльшися чист, и дверь, еюже един Христос пройде, спасая человечество.

*Седален, глас г~. Подобен:*
Божественныя веры:

Столп незыблен церкве, светильник неугасимый вселенныя, страстотерпче, явился еси, харалампие: и просияв солнца светлее, идольскую отгоняеши тму, мучениче славне, Христа Бога моли, даровати нам велию милость.

*Слава, и ныне, Богородичен:*

Божественная была еси скиниа слова, едина всечистая Дево Мати, чистотою ангелы превозшедшая, паче всех мене персть бывша, осквернена плотскими прегрешеньми, очисти молитв твоих божественными водами, подающи, чистая, велию милость.

*Крестобогородичен:*

Нескверная агница слова, нетленная Дево Мати, на кресте зрящи повешена из нея без болезни прозябшаго, матеролепно рыдающи вопияше: увы мне, чадо мое, како страждеши волею, хотя избавити от страстей безчестия человека;

*Песнь д~. Ирмос:*

Христос, моя сила, Бог и Господь, честная церковь боголепно поет, взывающи, от смысла чиста, о Господе празднующи.

Красен был еси помазався кровию честнаго мучения, (с. 194) и добротами сего украсився, харалампие, страдальцев украшение и утверждение.

Демонская капища твоим сокрушил еси, страстотерпче, мужеством, храм тебе самаго святаго духа, и терпения неложнаго столп показал еси и образ.

На высоту вознесше руце, славне, тмы предстателе твоя ребра строгаху ногтьми, вечное истинно исходатаивше тебе наслаждение.

*Богородичен:*

Крепость моя, и пение мое Христос Бог, из тебе возсиявый, премножеством, чистая, благости избави ны перваго преступления.

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Божественную страсть, нас ради страсти претерпевшаго, твердо, мучениче Христов, подражав, терпиши во всем теле, славне, гвоздей пригвождения доблественне.

Безсловесие гонителей, слово собезначальное отцу, исправляя, премудре, слово безсловесным яве влагает, разрешити от юз тя повелевающа.

Рожны пронзен, уязвил еси сердце лютаго земнородных борителя, копием мужества и терпения твоего, богомудре страстотерпче досточудне.

*Богородичен:*

Божественным сиянием твоим, благая, омраченную мою душу сластьми, просвети, и ко спасения стезям настави, яже едина Cпаса Христа рождшая.

*Песнь з~. Ирмос:*

Житейское море, воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Светильник был еси, страданий твоих светом (с. 195) просвещая концы: исповедуеши имя Христово пред мучители, страстотерпче Христов преславне.

Божественныя распаляемь огнем любве, росою веры злочествующих угасил еси запаление, Христова чудеса неверным показуя, досточудне.

Жизни желая безсмертныя, плотская, харалампие, умертвил еси страстная движения: и молитвою мертвыя возставил еси, воспевающыя во всех тя прославльшаго.

*Богородичен:*

Страстей мя колеблющася сопротивными прилоги, Мати божия, утверди, яко безстрастия рождши источник: к тебе бо прибегох, человеком великому прибежищу.

*Кондак, глас и~. Подобен:*
Яко начатки:

Подобствовав благодатию священства, славне, церковь светло украсил еси божественным страданием, еже за Христа приял еси доблественно радуяся, харалампие, честный светильниче всемирный, осияваяй концы, яко непобедимый.

*Икос:*

Пастыря Христа Бога нашего, яко агнца на землю благоволившаго приити, грехи вземлющаго, и недуги всех понесшаго равнообразовав, мучениче святе, душу за овцы положил еси, возвещая его страсти: тем днесь вси поем тя песньми, яко непобедима.

*Песнь з~. Ирмос:*

отроцы в вавилоне пещнаго пламене не убояшася, но посреде пламени ввержени, орошаеми пояху: благословен еси, Господи, Боже отец наших.

Приобщаяся мукам, и огнем опаляемь, страстотерпче Христов, яко злато чисто быв, и священно возложение Христово был еси.

Молитв твоих росою пребеззаконнующих пещь (с. 196) угасе, мудре, и избавлен был еси, песнопоя сотворшему: благословен еси, Господи Боже отец наших.

Ополчением страданий древо явился еси высокораслено, соосеняющо верныя от пламеннаго греха, зовущыя: благословен еси, Господи Боже отец наших.

*Богородичен:*

Радость приемшая в пречистем чреве твоем, Богородице чистая, веселия сердце мое исполни, печаль отгонящи страстей, приснодево.

*Песнь и~. Ирмос:*

Из пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. тя превозносим во вся веки.

Течении кровей накапаемь, ран добротою украшаемь, победительным благолепно венцем удобрен Богу предстал еси, мучениче.

Мук облацы не покрыша мужества твоего, мучениче, и доблестей, гонителей не омрачи сопротивление твоего пресветлаго, богомудре, терпения.

Священник же и мученик непобедимь, воин добль, и столп непоколебимь, утверждение верных, нечестия противоборец, воистинну явился еси, богомудре страстотерпче.

*Богородичен:*

Всяческая сотворивый божественным хотением, восхотев во чреве твоем вселися, чистая, истлевшыя ны обновити хотя: егоже превозносим во вся веки.

*Песнь ф~. Ирмос:*

Бога человеком невозможно видети, на негоже не смеют чини ангельстии взирати: тобою бо, всечистая, явися человеком слово воплощенно, егоже величающе, с небесными вои, тя ублажаем.

Ни огнь, ни мечь, но ниже смерть, ни гонение, ни скорбь, ни глад, ниже беда, ни мук всяких (с. 197) умышление возможе от любве божия воистинну отлучити тя сотворшаго, страдальче досточудне.

Строганьми ногтей умерщвления совлек ризы, одеждами от кровей тебе, страстотерпче, украсил еси: темже со дерзновением, мучениче непобедиме, всех владыце и Богу радуяся предстоиши.

Радости полна и божественныя светлости подательна, харалампие, память твоя миру возсия, страстей зиму отгонящи, вся просвещающи, юже празднующе обретаем прегрешений очищение молитвами твоими.

*Богородичен:*

Страстей буря смущает мя, и сластей погружает треволнение, всенепорочная, кормчия Христа рождшая, руку ми помощи простри, и спаси мя, едина спасение верно блажащих тя.

