<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 246)

*Месяца тогоже в в~и-й день.*

*Иже во святых отца нашего мелетиа, архиепископа антиохии великия:*

*И иже во святых отца нашего алексиа митрополита, всея россии чудотворца.*

Служба его писана по сей службе.

*На*
Господи, воззвах, *стихиры октоиха г~: и мелетиа г~.*

*Глас д~. Подобен:*
Яко добля:

Плоти по впостаси соединившася безплотнаго, и отцу собезначальнаго слова, всемудре, * кроме преложения, и слияния, * мудре научил еси: * действующа же сугубо * обоими естествы, * из нихже слежит, и в нихже (с. 247) зрится, * един сый неразделен существом, * в сем и оном разумеваемый.

Поучився, блаженне, * святителю мелетие, в законе господни, * якоже писася, * древо явился еси на водах пощения стоящее, * и плоды добродетелей предлагающее благодатию, * просветившаго святую душу твою, * и всяческих приятельну * соделавша духовных осияний.

украсишася, всемудре, * писательне ланиты твоя, * яко горлицы, любящыя воздержание, * и пищу оплевающыя желанием, мелетие, * пищи разумныя, юже тебе Христос дарует, * прием многия твоя труды, * и ревность разжженную, * юже имел еси, предбедствуя веры ради.

*Слава, и ныне, Богородичен:*

Яко молитву неусыпающу * и мольбу пребывающу, * имущи, пречистая, ко Господу, * напасти успи, * волны укроти окаянныя моея души, * и в скорби сущее сердце мое утеши, * отроковице, молю тя, * и облагодати ум мой, * яко да достойно тя прославлю.

*Крестобогородичен, глас и подобен тойже:*

Агнца и пастыря тя * на древе яко виде, * агница рождшая рыдаше, * и матерски тебе вещаше: * сыне возжеленне, * како на древе крестнем повешен еси, долготерпеливе; * како руце и нозе твои, слове, * пригвоздишася от беззаконных, * и кровь твою излиял еси, Владыко.

*Тропарь, глас д~:*

Правило веры, и образ кротости, воздержания учителя яви тя стаду твоему, яже вещей истина: сего ради стяжал еси смирением высокая, нищетою богатая, отче мелетие, моли Христа Бога, спастися душам нашым. (с. 248)

*Канон, егоже краегранесие:*
Твоя похвалы из\ъявляю, всеблаженне.

*Глас и~. Песнь а~. Ирмос:*

Колесницегонителя фараоня погрузи чудотворяй иногда моисейский жезл, крестообразно поразив и разделив море: Исраиля же беглеца, пешеходца спасе, песнь Богови воспевающа.

Светодавцу предстоя весь светел, светом разума омраченное око души моея просвети, и мглу отжени страстей твоими молитвами: яко святитель бо, преподобне, имаши дерзновение, мелетие.

В недрех отца седяй, соприсносущное и соестественное слово рождшему, проповедника своего божества поставляет един, яко апостолом единонравна тя ныне, о богоявленне мелетие!

Божественным просветився сиянием, от безначальнаго отца, единородна слова, несозданна, вечна, богословил еси, преподобне: ариевы же поборники единомысленныя разгнал еси, божественным всеоружием ограждаемь.

*Богородичен:*

Воплощеннаго, пресвятая, родила еси, прежде безплотнаго, богоначальнаго слова: едина бо от века лучами чистоты, девства же добротою, и всенепорочными даровании, была еси достойна, всенепорочная.

*Песнь г~. Ирмос:*

утверждей в начале небеса разумом, и землю на водах основавый, на камени мя, Христе, заповедей твоих утверди: яко несть свят паче тебе, едине человеколюбче.

Твердейшу душу адаманта имея, гнилое ересей мнение, ты ученьми благочестия просвещся, всеблаженне, оплевал еси. темже вернии тя вси песньми, богомудре, почитаем.

уподобився добродетельми Христовым апостолом, онех (с. 249) власть и престол наследовал еси явственно, мелетие всеславне, православия столп, и благочестия поборниче быв.

Всыновлен Богу, иже от Бога, Бога слова, не низвел еси в тварь безумно: но прославил еси отцу собезначальна и сопрестольна, содетеля и зиждителя всех веков, богоприятне.

*Богородичен:*

В твою святую Бог утробу вселився, воплотися, якоже весть, Богомати, и спасе нас живоносными своими страстьми: темже тя спасения дверь, Дево, знаем.

*Седален, глас и~. Подобен:*
Премудрости:

Поучився день же и нощь в законе господни, отче мудре, яко древо плодовито на водах духовных насаждено явился еси: темже священствовав Богу непорочно, ариева хуления и савеллиева злославнаго нрава яве возгнушався, православною мыслию, святителю мелетие: моли Христа Бога, грехов оставление даровати празднующым любовию святую память твою.

*Слава, и ныне, Богородичен:*

Плотским недугом многовидным и душевным страстем многообразным, исцеление обрет тобою, пренепорочная, печалем же разрешение, бедам и скорбем пременение готово, и скоро избавление верою несомненною и теплым сердцем исповедаю твоя милости, владычце, сыном же человеческим многая твоя чудеса: и молюся, кровом крил твоих присно соблюсти, и сохранити мя всегда.

*Крестобогородичен:*

Агнца и пастыря и избавителя агница зрящи на кресте, восклицаше плачущи, и горько рыдающи вопияше: мир убо радуется, приемля тобою избавление, утроба же моя горит, зрящи твое распятие, еже терпиши за (с. 250) милосердие милости. долготерпеливе Господи, милости бездно, и источниче неисчерпаемый, умилосердися, и даруй согрешений оставление верою поющым божественныя страсти твоя.

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Явственно, священнотаинниче, преизяществовав, петра престол наследовал еси верховнаго, от Христа рукоположеннаго, егоже и нраву поревновав, сына Бога живаго Cпаса прославил еси, учением онаго последуя.

Всеразличными украшен дарованьми, единоначалия проповедник был еси, во отце и единороднем слове познаваемаго, и божественнем дусе, всемудре: единицу убо существом, в трех лицех сущу, научил еси, преподобне.

Воспитався добротами, богоученне, и зарею тоя воображаемь, и просветився божественными блистаньми по причастию, церкви свет вторый был еси, богоявленне, просвещение благочестия являя верою притекающым.

*Богородичен:*

Да образ погребенный страстьми взыщеши богатством благости, в девическую вселился еси утробу, из неяже ты премудрость божия храм создал еси, имже пожил еси с человеки, щедре, и спасл еси мира концы.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

Жирующей безместно всякой ереси злодемонстей, (с. 251) превшел еси, отче, благородием души, и светлостию, и всесвятым нравом, и твердым благочестием, богоявленне преблаженне мелетие.

Всяким усердием ариевы единомудренники отвращая, православною верою, богоносе, державу утвердил еси, в Троице единаго Бога нам проповедуя, всеблаженне отче мелетие.

Пребожественныя Троицы таинник был еси всеистиннейший, отцу слово единосущно чествуя и сопрестольно, и божественный дух единоестествен отцу и слову, всечестный отче мелетие.

*Богородичен:*

Воинства вышних, всечистая, сил тя ублажают, родове же вси человечестии достойно славят: тебе бо ради единыя сущи на земли с небесными совокупльшеся, поют, Дево, рождество твое.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Изсушил еси потоки, богомудре, еретическия, отверзл же еси источники догматов правости, непобедимь поборник православия быв, богоблаженне.

Изсушив мутный ариев ток и безбожный, напоил еси богатно благодатными водами верных соборы, и церковное благолепие украсил еси.

Живый подобно божественными начинаньми, был еси пресветел, отче, делатель, неуклонно забрало богочестия, и пастырей наставник.

*Богородичен:*

Просвещают душы православно поющих тя речения пророческая, твое провозвещающе пречистое зачатие, и еже выше слова, богоневесто, твое рождество. (с. 252)

*Кондак, глас з~:*

Духовнаго твоего дерзновения убоявся, отступник бегает македоний, молитвенное же служение совершающе твои раби, любовию притекаем, ангелом собеседниче мелетие, огненный мечу Христа Бога нашего, вся безбожныя закалаяй: воспеваем тя светильника, просветившаго вся.

*Песнь з~. Ирмос:*

Божия снизхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси, Боже отец наших.

Святый тя собор, первостоятеля имяше, богоприятное, егоже святый дух от конец во едино собра, песнословящыя того божество: благословен еси, Боже отец наших.

Равночестно получил еси председательство апостолов Христовых, и божественное сих учение наследовал еси, и житию подобяся, пел еси: благословен еси, Боже отец наших.

ум имея острейш, к боговидению простерт, еретичествующих тупозрению поругался еси, благочестивыя же учя взывал еси: благословен еси, Боже отец наших.

*Богородичен:*

Яко зерцало чисто твоея чистоты блистающася благодатию, светородительница, Дево, и Богородица всечистая была еси. темже согласно рождеству твоему поем: благословен еси, Боже отец наших.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Пресветло научил еси, едино чтити божество, еже (с. 253) во отце, и сыне, и дусе: и силу безмерну, и царство едино яве, свойством крепко соблюдаемым, коейждо впостаси. емуже и поя вопиял еси: людие, превозносите во вся веки.

Святыни храм, святителю, быв, вся освящаеши, твое имя нарицати тщащыяся, и образ, отче, твой любовию, яже к тебе, написующыя, блаженне, и верою поющыя: благословите, вся дела господня, Господа, пойте и превозносите его во веки.

Тайнонаставленьми изряднейшее твое стадо просветил еси: ныне же первородных церковь возрастил еси, приложение быв от века просиявшым, святительскими и тайными службами. с нимиже вопиеши непрестанно: священнии, пойте, людие, превозносите Господа во веки.

*Богородичен:*

Научаеми, всечистая, еже на тебе таинством, и бывшее тобою пожинающе душам избавление и спасение, зовем со архангелом гавриилом тебе, радуйся, вопиюще, Богородице, и верно песнопоюще тя, и превозносяще, чистая, во веки.

*Песнь ф~. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Невещественно невещественному предстоя, егоже и зиждителя всех и Господа, и отчее слово, и мудрость, существенне и соестественне суща ты богословил еси светло, моля не престай спасти, иже верою тя, богоглаголиве, хвалящыя.

Труды потящася духовными, и усердно еще борющася за него с духоборцы, тя зря благий и святый (с. 254) дух венчав, яко победителя прият достойно и с вышними, всеблаженне, ликостоянии счисли тя.

Подвиг совершив благочестивый, и течение скончав, добрейшее, и правей вере научив всеблагочестно, праведный венец от всех содетеля приял еси, богоглаголиве, собора учителей песнь от песней предпосылая.

*Богородичен:*

удобно, Богородице, преити жития подаждь ми бурю, напастей настояния и страстей, яко блага укротящи, и наставляющи к добродетели и стези правости, да яко благодетельницу непрестанно величаю тя.

*Служба иже во святых отца нашего алексиа митрополита, всея россии чудотворца.*

*Аще хощет настоятель, совершаем бдение.*

*И празднование пресвятей Богородице, в честь иконы ея иверския.*

Служба сия писана октовриа г~и дни.

*На малей вечерни, стихиры поем на д~. Глас и~.*

*Подобен: О*
преславнаго чудесе!

Блаженне святителю алексие, * ты слова глас восприем, * о телесных небрегл еси, * угодия и свойства оставив жития, * и мысленное прешед море, * и благочестия учением, * и гремении премирными, * Христу послужил еси, * богоблаженне.

*Дважды.*

О чудотворче алексие премудре, * ты монашеским житием Богу угодил еси, * тя бо Бог прежде избра от юности, отче, * пастыря овцам словесным и учителя велика. * ты священником наказатель явился еси, * и всей стране российстей звезда пресветлая, * (с. 255) осиявающи чудесы всех, * верою припадающих к раце мощей твоих. * темже молимся: * проси стаду твоему грехов оставления, * отче богоблаженне.

Преподобне отче святителю алексие, * ты сонным явлением разслабленнаго здрава сотворил еси, * руце и нозе укрепив, * обидящему глаголя: * аще вскоре не отдаси сокровища искренняго, * не имаши со одра востати. * он же вскоре с покаянием и со слезами * к честней твоей раце пришед, * исцеление получи, * отче богоблаженне.

*Слава, глас тойже. Самогласен:*

Приидите, российстии собори, в честную память чудотворца алексиа, во храм божественный, в немже лежит честная его рака, яже имать в себе исцелений благодать, честное тело его. к немуже возопиим: великий святителю алексие чудотворче, ты похвала земли российстей, ты и защищение, ты сокровище неиждиваемое дарований духовных, и источник исцелений неизчерпаемый. тем воспевающе глаголем: радуйся, столпе и утверждение церкве: радуйся, с первосвятители предстояй престолу Христову: радуйся, светильниче всесветлый, верныя осияваяй чудесы: но убо, честный наш святителю, молися Христу Богу всех, спастися душам нашым.

*И ныне, Богородичен.*

*На стиховне стихиры, глас в~. Подобен:*
Доме евфрафов:

Святителю богоносе, * ты явился еси, * от младых ногтей, * сосуд освящен, алексие, * и жилище пресвятаго духа.

*Стих:*
Священницы твои облекутся в правду, и преподобнии твои возрадуются.

Святителей похвало, * священников славо, * монашествующих правило, * блаженне алексие, * радуйся, церкве утверждение. (с. 256)

*Стих:*
Блажен муж, бояйся Господа, в заповедех его восхощет зело.

услыши моление твоих чад, * отче святителю алексие, * и слез не презри, * и сердечная прошения * подавай любящым тя.

*Слава, и ныне, Богородичен:*

Обрадованная, радуйся, * яже радость миру рождшая, * Христа жизнодавца, * и праматернюю, Дево, * печаль отемшая.

*Тропарь, глас и~:*

Яко апостолом сопрестольна, и врача предобра, и служителя благоприятна, к раце твоей честней притекающе, святителю алексие, богомудре чудотворче, сошедшеся любовию в память твою светло празднуем, в песнех и пениих радующеся, и Христа славяще, таковую благодать тебе даровавшаго исцелений, и граду твоему великое утверждение.

*Ин. глас д~:*

Апостольских догмат опасна хранителя, церкве российския пастыря и учителя, преблаженнаго алексиа святителя память празднующе, славословим Христа Бога нашего песньми достодолжными, даровавшаго нам угодника своего, яко обильный источник точащ врачевания, граду же москве похвалу и утверждение.

*Слава, и ныне, Богородичен.*

*На велицей вечерни:*
Блажен муж: *а~-й антифон.*

*На*
Господи, воззвах, *стихиры, на и~. Глас в~. Подобен:*
Радуйся:

Радуйся, пречистный архиерею великий, алексие преблаженне, церковный красителю, святителей честное удобрение, народу православному молитвою помогая, земли российския великое утверждение, честный учителю наш, безпомощным помоще, печальным утешение радостное, (с. 257) молебниче теплый всем скорбящым, тму неразумия отгоняя, и ко Христу в пристанища тихая притекл еси, в лице безплотных предстоя, и красныя доброты владычни наслаждаешися, и сердца благочестивых на пение воздвигл еси. Христу помолися, даровати душам нашым мир, и велию милость.

Радуйся, светило всея российския митрополии: ты бо добродетелию светло процвел еси, яко маслина плодовита в дому божии, и различныя плоды износя, богатно раздаваеши стаду твоему словесному, и на пажитех духовных тучами твоих молитв напояеши, исцеления независтно источаеши верою притекающым к раце мощей твоих, святителю алексие. свещу светлу себе уготовал еси, и во обителех небесных вселився, и трудов твоих воздаяния венцы приял еси: не дал бо еси сна очима твоима, и веждома дремания, дондеже сном общим уснул еси, преподобне святителю. Христу помолися, даровати душам нашым мир и велию милость.

Радуйся и веселися, алексие пресвященный, благодатный проповедниче, твердый уме, винограда животнаго святопрозябший грозд, вино искапающий, верных сердца веселящее учении медоточными, святопомазанная главо, честный наш учителю: прииди, посети нас озлобленных греховными страстьми, поганых дерзость низложи, противных прожени, усобныя брани укроти, и болезни и недуги всякия облегчи, Христу моляся, даровати душам нашым мир и велию милость.

Радуйся, преславный граде москва, красуйся и веселися, сицеваго имея благодати источника неисчерпаемаго, преблаженнаго и чудоносиваго алексиа святителя великаго, (с. 258) иже мудростию святаго духа украшшася, и от юности добродетельнаго ради его жития, сосуд святому духу быв пощении и молитвами, священства мастию помазася, исцеления дар приемша от всех царя Христа Бога, и по святем его преставлении, отрока, еле жива суща, материю принесена к честней его раце, здрава сотвори. и до ныне источает исцеление неоскудно с верою приходящым, и Христу молится, даровати душам нашым мир и велию милость.

*Ины стихиры, глас в~. Подобен:*
Киими похвальными:

Киими песненными добротами воспоем святителя, Христова уста тихая, и евангелиа его проповедника светла, церковнаго хранителя, и заступника земли российстей, верному воинству нашему поборника; егоже молитвами шатания врагов Христос низложи, имеяй велию милость.

Киими бодренными устнами похвалим святителя, Христовы церкве красителя, петру верховному ревнителя, и павлу наследника, нравы подобящася крестителю, петра чудотворца, российскаго сопрестольника, и лучы чудес испущающа обильно, исцеления подавающа независтно всем приходящым с верою, и память его светло празднующым, великаго заступника земли российстей и учителя, алексиа дивнаго чудотворца, и православным людем нашым теплаго пособника; егоже ради враги Христос низложи, имеяй велию милость.

Киими украшенными глаголы воспоем святителя, дивнаго в чудесех алексиа, безплотным сожителя, освященнаго от пелен, столпа церкве неподвижима, веселие земли российстей, правды правило, обидимым заступника, немощным врача безмездна; егоже ради дарова Христос церквам соединение, имеяй велию милость. (с. 259)

*Слава, глас з~:*

Святителей удобрение, и отцев красоту, источника чудес, земли российстей заступника велика, сошедшеся, о празднолюбцы, песненными похвалами воспоем, глаголюще: радуйся, алексие, твердый уме, благодатию истинною окроплен. отнюдуже и приятелище быв пресвятаго духа, чудес дар восприял еси: и ныне с первосвятители предстоя престолу Христову, молися о рабех твоих.

*И ныне, Богородичен:*
Кто тебе не ублажит:

*Таже Вход. Прокимен дне. Чтения г~.*

*Притчей чтение.*

[Гла\в и~] Память праведнаго с похвалами, и благословение господне на главе его. [г~] Блажен человек иже обрете премудрость: и смертен, иже уведе разум. Лучше бо сию куповати, нежели злата и сребра сокровища. Честнейшая же есть камений многоценных: все же честное недостойно ея есть. Долгота бо дней, и лета живота в деснице ея: в шуйце же ея богатство и слава: от уст ея исходит правда, закон же и милость на языце носит. [и~] Послушайте убо мене, о чада, честная бо реку. И блажен человек, иже пути моя сохранит: исходи бо мои, исходи живота, и уготовляется хотение от Господа. Сего ради молю вас, и предлагаю мой глас сыновом человеческим: яко аз премудрость устроих, совет и разум и смысл аз призвах. Мой совет и утверждение, мой разум, моя же крепость. Аз мене любящыя люблю, ищущии же мене обрящут благодать. Разумейте убо, незлобивии, коварство, ненаказаннии же, прилагайте сердца. Послушайте мене и паки, честная бо реку: и отверзу от устен правая, яко истине поучится гортань мой, (с. 260) мерзски же предо мною устны лживыя. С правдою вси глаголи уст моих: ничтоже в них стропотно, ниже развращенно. Вся права суть разумевающым, и проста обретающым разум. Научаю бо вас истине, да будет о Господе надежда ваша, и исполнитеся духа.

*Притчей чтение.*

[Глава и~] уста праведнаго каплют премудрость, язык же неправеднаго погибнет. устне мужей праведных каплют благодати, уста же нечестивых развращаются. [Глава а~и] Мерила льстивая, мерзость пред Господем, вес же праведный приятен ему. Идеже аще внидет досаждение, тамо и безчестие: уста же смиренных поучаются премудрости. Совершение правых наставит их, и поползновение отрицающихся упасет их. не пользуют имения в день ярости, правда же избавит от смерти. умер праведный, остави раскаяние: наручна же бывает и посмеятельна нечестивых пагуба. Правда непорочнаго исправляет пути, в нечестие же падает неправда. Правда мужей правых избавит их: безсоветием же пленяются беззаконнии. Скончавшуся мужу праведну, не погибнет надежда: похвала же нечестивых погибнет. Праведник от лова убегнет, в негоже место предается нечестивый. Во устех нечестивых сеть гражданом, чувство же праведных благоспешное. Во благих праведных исправится град, и в погибели нечестивых радование. Во благословении правых возвысится град, усты же нечестивых раскопается. Ругается гражданом лишенный разума, муж же мудрый безмолвие водит.

*Премудрости соломони чтение.*

[Глава д~] Праведник, аще постигнет скончатися, в покои будет. Старость бо честна не многолетна, ниже (с. 261) в числе лет исчитается: седина же есть мудрость человеком, и возраст старости житие нескверное. Благоугоден Богови быв, возлюблен бысть, и живый посреде грешник, преставлен бысть: восхищен бысть, да не злоба изменит разума его, или лесть прельстит душу его. Рачением бо злобы помрачает добрая, и парение похоти пременяет ум незлобив. Скончався вмале, исполни лета долга: угодна бо бе Господеви душа его: сего ради потщася от среды лукавствия. Людие же видевше, и не разумевше, ниже положше в помышлении таковое: яко благодать и милость в преподобных его, и посещение во избранных его.

*На литии стихира храма: и святаго самогласны. Глас и~:*

Преподобне отче святителю алексие, аще кая страна или кий град молчит: но вси иже тобою просвещеннии, чудес твоих множество слышаще и видяще, и мы с ними похвальными песньми вопием, и глаголем: благодатию пресвятаго духа, Христовым апостолом подобник был еси, и вселенную всю просвещаеши: темже и до царя доидоша словеса чудес твоих, яко луча, и дальним яко близ сияюща, и нас от бед и находящих лют свободи твоими молитвами.

Кто доволен есть доблестей твоих исчести, преподобне отче, труды; кто бо слышя безмерное твое смирение, и терпение и чадолюбие, не удивится; како убо не усумневся ни мало, егда слыша прошение царя беззаконна, да ми послеши, рече, онаго, больным здравие подавающаго, и слепым прозрение, и хромым течение, и бесовом прогонителя; да ми сего послеши, да умолит своего Бога, и исцелит мою царицу, отженет беса, и очи просветит. оле прошения, превосходяща (с. 262) человеческия разумы! о дивство, братие! кто не удивится; или кто не похвалит крепкаго сего храбреника, не токмо бо не усумнеся, но и сущих с ним подкрепляя, глаголаше: пождите, не скорбите, но упование возложите на Бога, и на пречистую его матерь, и узрите славу божию.

Благаго учителя Христа благий ученик, святителю Христов алексие, доброму пастырю Христу поревновал еси, душу твою полагая за овцы, и царево свирепство, яко львово зияние во овчую кротость пременил еси, и царицу исцелил еси, и стаду твоему скорбь на радость преложил еси, и церкви мир устроил еси, великаго же князя возвеселил еси. тем молимся тебе: моли о нас человеколюбца Владыку Христа, да спасет душы нашя.

*Слава, глас з~:*

Егда пришел еси от царя, мир церковный, отче, нося, тогда святителие и церковнии собори и народи радостно сретаху тя, свободителя благодарно нарицаху. овии же яко победителю дары носяще, радостию покланяхуся. князь же великий димитрий со слезами вопияше ти: о Владыко! что ти воздамы противу труду твоему, имже нам мир даровал еси; но убо, святителю алексие, молися прилежно Христу Богу нашему, яко спастися граду твоему невоевану.

*И ныне, Богородичен:*

Послан бысть с небесе гавриил архангел, благовестити Деве зачатие: и пришед в назарет, помышляше в себе, чудеси удивляяся: о како, в вышних непостижимь сый, от Девы раждается; имеяй престол небо, и подножие землю, во утробу вмещается девичу; на негоже шестокрилатии и многоочитии зрети не могут, словом единем от сея воплотитися благоизволи. божие (с. 263) есть слово настоящее, что убо стою, и не глаголю Деве: радуйся, благодатная, Господь с тобою, радуйся, чистая Дево, радуйся, невесто неневестная: радуйся, Мати живота, благословен плод чрева твоего.

*На стиховне стихиры глас в~. Подобен:*
Доме Евфрафов:

Дом святаго духа, * и вселение благодати, * алексие, явися. * и ныне в память его сошедшеся, * того воспоем.

*Стих:*
Восхвалятся преподобнии во славе, и возрадуются на ложах своих.

Ты еси святителем похвала, * священником удобрение, * монахом правило. * и мы ти вопием, святителю алексие: * радуйся, церкве утверждение.

*Стих:*
Священницы твои облекутся в правду, и преподобнии твои возрадуются.

Приими ныне пение * чад твоих, отче, * верою празднующих, * и любящым тя подавай * яже на пользу прошения.

Слава, глас з~. Самогласен:

Благий рабе, верный делателю винограда Христова, ты и тяготу дневную понесл еси, ты и данный ти талант возрастил еси, и по тебе пришедшым не завидел еси. темже врата небесная отверзошася тебе: вниди в радость Господа твоего, и моли о нас, святе алексие.

*И ныне, Богородичен:*
Творец и избавитель:

*На благословении хлебов тропарь, глас и~:*

Яко апостолом сопрестольна: *Дважды.*

*Писан на малей вечерни. И*
Богородице Дево: *единожды.*

*На утрени, на*
Бог Господь: *тропарь святаго, дважды.*

*Слава, и ныне, Богородичен:*

*По а~-й стихологии седален, глас и~:*

Наста светоносный день чудотворца архиепископа алексиа (с. 264) память. приидите, сошедшеся празднуем светло, и составим лики, похвалами почтем его, и рцем ему: радуйся, честный светильниче российския земли: источаеши бо чудеса, и изливаеши исцеления, и молишися о душах наших.

*Дважды.*

*Слава, и ныне, Богородичен:*

Да твой паки созиждеши образ, истлевший страстьми, Cпасе, небесных утаився существ, воплотился еси от Девы. ейже согласно возопием: радуйся, благодатная, Господь с тобою.

*По в~-й стихологии седален, глас д~:*

Приидите, торжествуем светло, празднующии память иерарха алексиа чудотворца: преставися бо от земли к невещественным обителем, идеже зрит доброту неизреченную, ангельским воинством собеседник явлься. темже со апостолы и мученики ликуя, отче наш алексие преподобне, прилежно молися владыце Христу о чтущих верою память твою.

*Дважды.*

*Слава, и ныне, Богородичен:*

Стена необоримая нам Христианом еси, Богородице Дево: к тебе бо прибегающе, невредими пребываем, и паки согрешающе, имамы тя молитвенницу, тем благодаряще вопием ти: радуйся, благодатная, Господь с тобою.

*По полиелеи седален, глас и~. Подобен:*
Премудрости:

Проповедует, отче, твоя чудеса ныне российская митрополиа, и вся отечествия и страны чудодействия, имиже вся от болезней скорбных избавляеши, богоблаженне алексие: питателю вдов, и сирот отец, помощник сущым в скорби всеизряден, плачущым утешение, пастырь и наставник всем заблуждающым, алексие преподобне. и нас твоими молитвами от бед избави, (с. 265) и молися Христу Богу, да грехов оставление подаст верою и любовию чтущым святую память твою.

*Дважды.*

*Слава, и ныне, Богородичен:*

Радуйся, ангелом радость мира приемшая: радуйся, рождшая творца твоего и Господа. радуйся, сподобльшаяся быти Мати божия.

*Таже, степенна, а~-й антифон д~-го гласа. Прокимен, глас тойже:*
Честна пред Господем смерть преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие иоанна, зачало л~з. Таже псалом н~.*

*По н~-м псалме стихира, глас з~:*

Неиздаема есть благодать святителя алексиа, юже прият от всех Христа Бога. тем и честныя его мощи божиею силою выну содевают чудеса, и всех верою призывающих имя его от неисцельных недуг изменяют. егоже молитвами, Господи, Христолюбивым людем пособствуй на враги, и належащих скорбей душевных и телесных свободи, яко человеколюбец.

*Канон Богородицы со ирмосом на з~: и святаго на и~.*

*Глас и~. Песнь а~. Ирмос:*

Колесницегонителя фараоня погрузи, чудотворяй иногда, моисейский жезл, крестообразно поразив и разделив море, Исраиля же беглеца, пешеходца спасе, песнь Богови воспевающа.

Колесницею благодати твоея, Господи, возвыси нашя помыслы от дольних на горняя, и сподоби восхвалити угодника твоего святителя алексиа, песнь тебе Богу воспевающа.

Колесницею ходатайств твоих, ум наш отягченный житейскими печальми возвыси от земных к небесным, и настави восхвалити тя достойно, отче алексие, песнь победную Богу воспевающа. (с. 266)

Колесницу гордости мира сего превозшел еси смирением, и взем крест твой. последовал еси Христу добротами, и во пристанище горняго селения достиг, песнь Богу победную воспеваеши.

Колесницею добродетелей, яко илиа огненною возшел еси на небо: отонудуже моли Бога, низпослати, яко милоть, благодать духа, учащую ны песнь победную Богу воспевати.

*Богородичен:*

Колеснице огнеобразная, носившая Бога слова во чреве твоем воплощеннаго, моли его прилежно, спастися рабом твоим, к тебе притекающым, и победную песнь Богу воспевающым.

*Ин канон, творение иеромонаха епифаниа славиницкаго, феолога, живша во обители его.*

*Глас д~. Песнь а~. Ирмос:*

Поим людие дивно чудодействовавшему в чермнем мори, Христу Богу: яко древле Исраиля всевооружена стопами, пешешествовати непроходную сотвори, и злобы делодателя фараона во глубине потопи.

Богосиятельными триипостаснаго света зарями боговидно озаренный, златозарный светильниче церковный, богомудре алексие, молим тя: светоносными твоих молитв лучами, в достолепую твою похвалу, просвети ум тя хвалящих.

Христоподражательный ангеле земный, богомысленный небесным ангелом собеседниче, боговенчанный адских аггел победителю, удостоивыйся зрети великаго совета ангела Бога воплощенна, треблаженне алексие, молим тя: твоими боговнушаемыми мольбами избави ны от душевредных прилог адских.

Горьководною душетленных прегрешений бурею (с. 267) потопляеми, к тебе, яко досточудну влающагося моря утишителю прибегающе вопием: святе алексие, твоими богоугодными молитвами утиши волнующееся страстей наших море.

*Богородичен:*

Светоносный облаче, одождивый нам дождь небесный, воплощенное слово божие, богородительнице Дево, неботочною твоего благоутробия водою погаси огнепальный вредоносных страстей наших пламень.

*Песнь г~. Ирмос:*

Небеснаго круга верхотворче Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Небеснаго круга и всея твари Господь предведый тя, отче алексие, будуща пастыря добра, ввери тебе паству словесную, яко един человеколюбец.

Небеснаго круга возлюбив творца, постом облегчен, страстей море прешел еси, и на безстрастия верх добродетельми возшед, Бога узрел еси, единаго человеколюбца.

Небеснаго круга на высоту возшед богоразумием, увидел еси умно тамо неизреченная, и приял еси дар чудотворения от Бога человеколюбца.

*Богородичен:*

Небеснаго круга верхотворца, хотяща родитися из тебе, пречистая, возвести тебе гавриил: радуйся, Дево, Господь с тобою, един человеколюбец.

*Ин. Ирмос:*

Да не хвалится мудр хваляйся, но о сем, еже разумевати, яко несть свят, яко Бог наш, возносяй рог наш, даяй крепость царем нашым.

Тя богомудра кормчия, небесным слова божияго кормилом богохранимый корабль российския церкве, к благотишному вечныя жизни пристанищу праве (с. 268) кормильствовавша, блажаще молим: всечестне алексие, к благоведрой покаяния тишине кормильствуй душы нашя.

Душеспасительну всемощнаго моря творца заповедь благопоспешно сохранша, и бурная влающагося моря треволнения молитвою утишивша, твоим чудодействительным предстательством утиши волнующуюся скорбей наших бурю.

Златоточная реко божия, небесными евангельскаго учения водами богосажденный церкве российския рай наводнившая обильно, досточудне алексие, неботочною духовныя радости струею напаяй скорбящыя душы нашя.

*Богородичен:*

В богозданном богословяще церкве апостольския небе, к тебе светоносному незаходимаго солнца небу прибегаем, вопиюще: всепетая Дево, твоею небесною помощию помози нам, тя блажащым, в небесная вселитися жилища.

*Седален, глас д~:*

Благовонною слова божияго пажитию, словесную паству Христову богоугодно воспитанную, пастырским богодуховным исправления жезлом, на правую спасения стезю путеводствив яко добрый пастырь, удостоился еси нетленну вечныя жизни мзду восприяти в горнем сионе от пастыреначальника Христа Бога. егоже моли, досточудне алексие, нам твоим овцам словесным сохранитися от невидимых волков хищных.

*Слава, глас и~. Подобен:*
Премудрости:

Духом божественным помазася верх твой священный, архиерее алексие, и сниде на тя благодать богатно, и пребысть яко миро на главе, сходящее на браду, браду аароню, исходящая яко роса аермонская, и орошающая каплями благодеяний твоих притекающыя к раце (с. 269) мощей твоих, и зовущыя тебе усердно: отче преподобне, моли Христа Бога, грехов оставление даровати, чтущым достойно святую память твою.

*И ныне, Богородичен:*

Повеленное тайно прием в разуме, в крове иосифове, тщанием предста безплотный, глаголя неискусобрачней: приклонивый схождением небеса вмещается неизменно весь в тя. егоже и видя в ложеснах твоих, приемша рабий зрак, ужасаюся звати тебе: радуйся, невесто неневестная.

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив, тем с пророком аввакумом зову ти: силе твоей слава, человеколюбче.

Ты моя крепость, Господи, ты моя и сила, вопия, отче алексие, приял еси дар, телесныя недуги целити, и лукавыя духи отгоняти от зовущих Христу: силе твоей слава, человеколюбче.

Ты еси светило российския земли, и граду москве стена нерушима, на враги же победитель, и Христоименитым людем во бранех пособник, зовущым Христу: силе твоей слава, человеколюбче.

Ты богословил еси единицу несозданную, в триех лицех сущую, несливаему же и нераздельну, воумляя паству твою, отче алексие, непрестанно звати: силе твоей слава, человеколюбче.

*Богородичен:*

Ты моя крепость еси воистинну и спасение, Богородице, и на тя надежду мою возложих, спаси мя, Дево чистая, и укрепи рождшемуся из тебе звати: силе твоей слава, человеколюбче.

*Ин. Ирмос:*

Гласом благоглаголивым предразумев, аввакум зряше (с. 270) слова воплощение, и взываше яве: слух услышах божия совета, Бог бо непреложно человеком возбеседует, из горы грядый девственнаго чрева, и мир избавляя началородныя клятвы.

Богосодеянною смиреномудраго исправления мрежею неисчетное рыб словесных множество богопоспешно уловлей, богомудрый ловче, досточудный алексие, богокованною предстательства твоего удицею извлецы ны из глубокия зол многих пучины.

Небесным слова божия врачевством, душетленныя уврачевствовавый людских грехопадений язи, и богоустроенным кроткаго наказания пластырем, умовредныя исцеливый раны, безмездный целителю, досточудный алексие, молим тя: исцели душевредныя грехов наших струпы.

Благоплодовитое богонасажденнаго сада древо, благовонныя прозябшее достохвальных исправлений плоды, и плодоносныя простершее к небу боговнушимых молений ветви, всечудне алексие, молим тя: богорасленым твоего покрова листвием осени ны от вредоноснаго лютых бед жега.

*Богородичен:*

К тебе златозарная света невечерняго заре, богородительнице Дево, прибегаем вопиюще: светозарным твоего защищения сиянием, разреши темнозрачен облак печалей наших.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

Вскую противнии ополчаются на ны, имущыя тя крепка поборника; ты, отче алексие, дерзость их низложи, и воинство наше молитвою твоею страшно им покажи. (с. 271)

Вскую унываем согнетаемии множеством печалей, имуще скорбных утешителя святителя алексиа, избавляюща ны от бед и скорбей наших, и от враг видимых же и невидимых;

Вскую, отче алексие, телесныя немощи находят на ны, и беды окружают ны, врача тя имущыя в болезнех, и утешителя в скорбех; изми убо ны от сих молитвами твоими.

*Богородичен:*

Вскую обуревают мя волны страстей, кормчия Христа рождшая, Дево всенепорочная; ты его моли сих исхитити мя, и к стези заповедей его пути моя управити, молюся.

*Ин. Ирмос:*

Нощеборимых страстей тимением, к тебе утренюю единому благоутробному, души моея мглу просвети, и узы пресеки долгов моих, яко да твоим соприсносущным духом просвещаемь, правды путь нетленный обрящу повелений твоих.

Словесную паству Христову благовонным евангельскаго учения злаком богоугодно воспитавый, и на правый Христоподражательнаго жития путь боголепно наставлей, пастырю добрый, всеблаженне алексие, молим тя, твоими молитвами настави ны на правую заповедей божиих стезю.

Богозданный духа святаго сосуде, чистым любве божия златом боголепно позлащенный, богомудре отче алексие, раждеженым слова божия сребром чада твоя обогащей обильно, молим тя, твоими молитвами подаждь нам небесное божия благодати богатство.

Богоначальному премирных умов лику сообщенный, и богосиятельными триипостаснаго света зарями боговидно озаренный, уме богомудрый, священноначальниче алексие, небесною богооткровенныя ти мудрости лучею, просвещай свыше мрачныя умы нашя. (с. 272)

*Богородичен:*

Богорасленный грозд, воплощенное слово божие прозябшая, богосажденная лозо, всенепорочная Дево, молим тя, благовонным божия благодати вином напаяй жаждущыя душы нашя.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Очисти ны, Cпасе, от многих грехов наших, и болезни отжени молитвами святителя твоего алексиа, и мир церквам твоим подаждь и соединение.

Очисти сердца наша и мысли ходатайствы твоими, отче: и приим от нас приносимыя тебе молитвы, испроси у Христа обрести нам велию милость.

Очистив сердце твое, отче алексие, и трость языка твоего из\ъострив духом, написал еси в сердцах верных слово богоразумия, ученьми твоими.

*Богородичен:*

Очищенну тя духом, всенепорочная, архангел гавриил познав, зовяше тебе: радуйся, Дево Марие, падших воззвание, и клятвы разрешение.

*Ин. Ирмос:*

Из чрева адова вопля моего услышал еси глас мой, возвел еси от тли бури прегрешений, обдержит бо, Cпасе, и погружати искушает, блаже: но якоже прежде иону возвел еси от тли, и мене, молюся, Господи, предварив, спаси.

Златозарная российская звездо, светоносными равноапостольских исправлений зарями, богозданное церкве божия небо озарившая светло, и темномрачну варварских наветов мглу разрешшая богопоспешно, всеблаженне алексие, разреши темен напастей вражиих облак.

В боголепную невещественнаго Бога славу, (с. 273) вещественныя храмы божия боготщательно создавый, мысленный храме божий, богоносе алексие, молим тя: богоугодными твоими мольбами, богоприемный храм божий созижди сердца наша.

Пагубородное гордаго кичения терние исторгнувый, и доброрасленыя смиреномудраго богомыслия леторасли богопоспешно возрастивый, благоплодовитый небеснаго сада кореню, всечудне алексие, насади в сердцах наших богорастительный богоугоднаго смирения корень.

*Богородичен:*

Всемощнаго морских треволнений утишителя, воплощенное слово божие, рождшая, Богородице Дево, небесною твоего заступничества тишиною, многобурную утиши скорбей наших молву.

*Кондак, глас и~. Подобен:*
Взбранной:

Божественнаго и пречестнаго святителя Христова, новаго чудотворца алексиа, верно вси поюще людие, любовию да ублажим, яко пастыря великаго, служителя же и учителя премудра земли российстей. Днесь в память его притекше, радостно возопием песнь богоносному: яко имея дерзновение к Богу, многообразных нас избави обстояний, да зовем ти: радуйся, утверждение граду нашему.

*Икос:*

Дивнаго и пречестнаго чудотворца видяще чудеса, исцеления подавающа всем от души с верою притекающым, и Христовы люди невидимо посещающа, и землю российскую просвещающа, радостно от души вси вкупе сошедшеся к раце мощей его, слышаще же и видяще чудес множество, и источник исцелений неисчерпаемь, чистыми сердцы и просвещенными разумы, яко благоуханно кадило, плоды добродетельны от души (с. 274) приносяще, и радующеся воззовем ему, глаголюще: радуйся, отче честный, наш учителю, яко приял еси трудов твоих воздаяние, и в вышних водворяешися, о нас моля человеколюбца Бога: чудес дар приял еси, земли российстей отец и учитель, и святителем изрядная похвала и благоверному воинству нашему во бранех пособник крепок. Радуйся, святителю алексие, граду нашему утверждение.

*Песнь з~. Ирмос:*

*От*
иудеи дошедше, отроцы в вавилоне иногда верою троическою пламень пещный попраша, поюще: отцев Боже, благословен еси.

*От*
иудеи отроком поревновав, огнепальныя страсти угасил еси, Христу присно поя, блаженне алексие: отцев Боже, благословен еси.

*От*
иудеи отроки подражал еси, живущею бо в тебе духа благодатию просвещся, воспел еси Христу: отцев Боже, благословен еси.

*От*
иудеи отроком ревнуем, видяще мощи твоя чудоточащыя, любовию распаляеми Христу зовем: отцев Боже, благословен еси.

*Богородичен:*

*От*
иудеи отроцы твое прообразиша рождество, Дево всечистая, огнь бо в пещи не опали их поющих: отцев Боже, благословен еси.

*Ин. Ирмос:*

Тя живописующий ассирийский пламень, юношы три спасе, Господи, якоже и Деву не опали отроковицу, в божественном рождестве твоем божественная искра: препетый отцев Боже, благословен еси.

Тя яко от небеснаго врача, дар исцеления туне приемша, тако вредоносныя к тебе прибегающих язи туне исцеливша, усердно молим, врачу безмездный, архиерее алексие, небесною твоих мольб цельбою, исцели лютыя недуги душ и телес наших. (с. 275)

Боготканная православнаго благочестия ризо, многоценными превеликих добродетелей бисерми, боголепно удобреная, всехвальне алексие, моли светом одеяющася Бога, в светлую вечныя жизни ризу одеятися душам нашым.

Трудолюбный богосажденнаго сада делателю, благовонную досточудных исправлений кассию насадивый, и богорасленную постническаго воздержания смирну, в боголюбивом сердце твоем вкоренивый, святе алексие, неботочную защищения твоего стакту излей на любящая тя сердца наша.

*Богородичен:*

*От*
богосиятельнаго правды солнца, богооткровенно паче умов премирных озаряема, светозарная луно, всенепорочная Дево, светоносною твоея благодати лучею мрачная просвети сердца наша.

*Песнь и~. Ирмос:*

Царя небеснаго, егоже поют вои ангельстии, хвалите и превозносите во вся веки.

Царя небеснаго хвалити учил еси паству твою, зовый: пойте и превозносите Христа во веки.

Царя небеснаго умоли о нас чадех твоих, радостно поющих, и превозносящих его во веки.

Царю небесному предстоя, паству твою назирай, поющую и превозносящую Христа во веки.

*Богородичен:*

Царя небеснаго родила еси, Дево, егоже ангели поют, и превозносят во вся веки.

*Ин. Ирмос:*

Находящыяся в пламени, беззаконнаго мучителя велением, отроки подражающе, немолчными устнами в вышних похвально возопиим: блаже преестественно сый пресвятый, поющыя тя светом умным твоим озари.

Небесною богоприятныя молитвы цельбою, телесную варварския царицы слепоту преестественно исцеливый, (с. 276) богомудрый душевных и телесных недуг целителю, всеблаженне алексие, молим тя: душевную исцели слепоту вредоносных прегрешений наших.

Церковная красото, преосвященная главо, непоколебленный благочестия столпе, богозданный веры степеню, неисчерпаемая божественных чудес пучино, всечестне алексие, златоточными твоих мольб водами вредоносен погаси огнь печалей наших.

Пагубоносное грехопадений стволие, божественным любве божия огнем богоугодно сожег, и богозданным веры степенем, к невещественну огню, преестественну, в живоначальной Троице Богу приступив благоговейно, преподобне отче алексие, от геенскаго огня избави душы чад твоих тя блажащих.

*Богородичен:*

Присносущную жизнь, воплощенное слово божие, паче слова человеча, истинно рождшая, всепетая Богородице Дево, молим тя: избави ны рабы твоя от вечныя смерти.

*Песнь ф~. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

Воистинну свет миру явился еси светящ добродетельми, и пастырь изряден твоего стада был еси, Христа величающа.

Воистинну вемы тя, отче, чудотворца велика, точаща многа чудеса, верно к тебе приходящым, и Христа величающым.

Воистинну светло память празднуют святителя алексиа, царие, и архиереи, и вси людие, Христа Бога величающе.

*Богородичен:*

Воистинну ты еси Христианом спасение: Христа бо родила еси спасающаго ны, Деву чисту тя величающыя. (с. 277)

*Ин. Ирмос:*

В тебе, Богородице, наше умаление преста, невидимое бо слово во утробе твоей приемшая, сугуба того родила еси, Бога вкупе и человека, на негоже херувими воззрети не дерзают: темже тя величаем, пречистая.

Благовидною архиерейских исправлений красотою, богопоставленный престол твой боголепно украсивый, первопрестольный иерарше, всечестне алексие, моли седящаго на премирных престолех Бога, удостоитися нам тя блажащым, в царствии небесном, предстати божию престолу.

К чудотворным твоим мощем притекающе усердно, молим тя, чудоточный источниче, досточудне алексие: боготочною божественных чудес твоих струею угаси раздеженное бед и печалей наших горнило.

С царствуемым миром православныя люди наша от всяких бед защити, богозданный православия щите: и церкви русския, первопрестольный иерарше, всеблаженне алексие, в боголепое церквей божиих благостроение, даждь свыше небесную помощь.

*Богородичен:*

Боговидцем моисеем виденная в синаи купино неопальная, огнь божественный, воплощенное слово божие рождшая, всесвятая Дево, небесным любве божия огнем разжзи оледевшая сердца наша.

*Светилен:*

Благодать святаго духа, всельшаяся в тя, святителя тя показа: Христос же ти вручи паству свою, паствити на пажитех духовных, егоже ради потщался еси наставляти люди. и ныне на небесех радуяся, живеши.

*Дважды.*

*Слава, и ныне, Богородичен:*

По Бозе упование имуще на тя, пречистая Богородице, (с. 278) молимтися, ко иже из тебе рождшемуся мольбами невредимы нас до конца сохрани.

*На хвалитех стихиры, на д~, глас и~.*

*Подобен:*
Что вы наречем:

Что тя наречем, святителю алексие; * звезду, озаряющу поднебесная, * мира красование всечестное, * сего лучами озаряюща велении благоверия, * и ереси тму отгоняюща, * моли, преподобне, * от тли и бед избавитися, * верою творящым память твою.

*Дважды.*

Что тя наречем, преподобне святителю алексие; * реку, изливающу исцеления независтно * всем верою приходящым: * источник источающь учений медоточных, * во вся концы простирающь, * и верныя просвещающь: * молися, преподобне, * спастися душам нашым.

Что тя ныне наречем, * святителю алексие, * предивный чудотворче; * врача разумна и безмездна, * исцелевающа всяку язю душевную и телесную, * безплотным равночестна: * молися, преподобне, * спастися душам нашым.

*Слава, глас з~:*

Человече божий, и верный рабе, слуго Господень, мужу желаний, сосуде избранный, столпе и утвержение церкве, царствия наследниче, не премолчи вопия за ны ко Господу.

*И ныне, Богородичен:*
Богородице, ты еси лоза:

*Славословие великое, и отпуст.*

*На литургии: блаженна от канона, песнь г~-я и з~-я. Прокимен, глас з~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Апостол ко евреем, зачало тл~е. Аллилуиа:*
Воззваша праведнии: *Стих:*
Многи скорби праведным: *Евангелие от луки, зачало к~д. Причастен:*
В память вечную будет праведник:

