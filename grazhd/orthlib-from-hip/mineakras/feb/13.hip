<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 279)

*Месяца тогоже в г~и-й день.*

*Преподобнаго отца нашего мартиниана.*

*На*
Господи, воззвах, *стихиры, глас в~. Подобен:*
Егда от древа:

Приидите, якоже цветы сельными, и рая божественнаго благорасленными цветы, песньми венчаем страдальца Христова, православных овча: чистоты бо доброта, веры жертва, слава воздержания явися явственно миру. Темже прият венец царствия непременен.

Имея в сердцы твоем огнь, мартиниане богоблаженне, божественнаго духа, сим опалив нечистоты образ отроковицы, обретеся уязвив сопротивоборца мечем его, отнюдуже приразився тебе, явися смех предлежа истинно, и посрамлен всескверненный.

огнь убо вжегл еси чувственне, противу вражиим ополчениям, преблаженне, мысль стяжав вечнаго огня, сластей твоих разжжение увядил еси зело: на камени же нозе твои поставль, преподобне, на сем храмину создал еси: по странам обходя, отче, терпением твоим венчался еси.

*Слава, глас в~:*

Радуйся, честная и многочудная палестинская похвало: возсия бо нам яко пресветло солнце, и врага опалив всю силу, уды твоя сожегл еси огнем, блаженне: в горах бо и пустынях и островех, всяко искушение тебе принесе. В пустыни убо жену тебе представи, на камени же в мори искуситель искусити тя (с. 280) покушашеся, мудре. Но, о мартиниане треблаженне! Христа непрестанно о нас моля не престай, творящих верою твою память.

*И ныне, Богородичен, или крестобогородичен.*

*Подобен:*
Егда от древа:

Грозд всезрелый, чистая, егоже невозделанно во утробе младоносила еси, на древе яко узрела еси сего висяща, рыдающи восклицала еси, взывающи: чадо, сладость искапай, еюже пиянство всякое страстей отемлется, благодетелю, мене ради тебе рождшия, божественными утешеньми, яко благоутробен.

*На стиховне октоиха. Слава, глас з~. Самогласен:*

Испещрен одеждею чистоты, и просвещен молитвою божественною, живуща же имея Христа в себе, от Девы рождшагося, женским украшением не восхитися, ни сласти плотския прият: но взыде усердно на тождеработный огнь: божественный огнь в сердцы имея, и чувственным и временным огнем страстный огнь попалил еси, и геенский пламень угасил еси. Темже молися, мартиниане блаженне, и нам всепагубнаго и вечнаго избавитися огня.

*И ныне, Богородичен, или крестобогородичен. Подобен:*
Тридневен:

Люди беззаконнейшыя, без правды пригвождающыя тя на древе, Дева и чистая Мати твоя зрящи, якоже симеон прорече, утробою, Cпасе, уязвляшеся.

*Тропарь, глас и~:*

Пламень искушений слез теченьми погасил еси, блаженне, и морская волнения, и зверей стремления обуздавый, взывал еси: препрославлен еси, всесильне, огня и бури спасый мя. (с. 281)

*Канон.*

*Глас в~. Песнь а~. Ирмос:*

Во глубине постла иногда фараонитское всевоинство преоруженная сила, воплощшееся же слово всезлобный грех потребило есть, препрославленный Господь: славно бо прославися.

Тайными песньми согласно, приидите, восхвалим постника благочестия днесь мартиниана верно, яко добре и законно постившася: темже и победы прият от Христа венец.

Неуклонно страхом Христовым, отче, ограждаемь, страха вражия якоже молния отгнал еси: страшен бо был еси на них терпением воздержания, и мечтаньми непоколебимь пребыл еси, прехвальне.

Спасительною силою Христовою, искушение тебе демонское нашедшее, удобь мимо тече, жены наитие, преподобне, юже спасый, уязвил еси сея ради злоначальника.

*Богородичен:*

Во чреве поносивши без мужа, чистая, и Дева же Мати в женах еси нетленна, духом святым сына божия заченши во утробе: егоже по благоволению отца родила еси без семене.

*Песнь г~. Ирмос:*

На камени мя веры утвердив, разширил еси уста моя на враги моя, возвеселибося дух мой, внегда пети: несть свят, якоже Бог наш, и несть праведен, паче тебе, Господи.

Плоти воздержанием отмыл еси мерзости злобу якоже тину, и обрел еси чистотою ума стези, преподобне, праведных, гладких путей отбег греховных, мудре.

Вжилив сердце твое, и разжег страхом и любовию господнею, плоть твою опалил еси волею огнем (с. 282) невещественным, мудре, сим прописуя нам геенны, преподобне, негасимый огнь.

ураняя твое тело огнем всеядущим, гонитель явился еси и венечник, уязвляя супостата терпением, очищая же помышлений скверну, преподобне, и убеляя духом, и девствуя плотию.

*Богородичен:*

Зачатие неискусомужно, божественное рождение несказанно, паче ума бо Бог же раждаемый выше естества. о рождества твоего! о чистоты твоея! тобою бо явися мне Бог в рабии образе.

*Седален, глас д~. Подобен:*
Скоро предвари:

Преподобный твой, Господи, в пощении своем подвиги показуя усердием многим, Христе Боже наш: имея бо крепость твою преобидяще бесы, посече словом некрепкую гордыню. темже тя молим, спаси душы нашя.

*Слава, и ныне, Богородичен. Подобен:*

Дево всенепорочная, яже пресущнаго Бога рождшая, со безплотными того непрестанно моли, оставление прегрешений, и исправление жития дати нам прежде конца, верою и любовию поющым тя по долгу, едина всепетая.

*Или крестобогородичен. Подобен:*

Дево пренепорочная, Мати Христа Бога, оружие пройде твою пресвятую душу, егда распинаема видела еси волею сына и Бога твоего: егоже, благословенная, молящи не престай, прощение прегрешений нам даровати.

*Песнь д~. Ирмос:*

Пришел еси от Девы не ходатай, ни ангел, но сам, Господи, воплощся, и спасл еси всего мя человека. тем зову ти: слава силе твоей, Господи.

умертвися томителя лести обретение, и побеждение прият: еяже бо ради победити надеяшеся, сею низложися, и попирается добле ногами крепко. (с. 283)

Претерпел еси доблественным нравом Господа, стези управил еси, и на камень вселился еси, преподобне, без покрова лежащ, яко на небо возшед, в малый остров.

Доблественнеи и краснии твои нозе, прехвальне, к течению простерл еси, от страны в страну преходя: бежал бо от града страстей, и в безстрастие достигл еси.

*Богородичен:*

Пребыла еси по рождестве Дева, препетая, Бог бо безначальный явися из тебе проходя: емуже вчеловечшуся, подобия образ целуем.

*Песнь е~. Ирмос:*

Света подателю и веков творче, Господи, во свете твоих повелений настави нас: разве бо тебе, иного бога не знаем.

Дверь обрет добродетели, коварство врага, преподобне, явился еси и жизни моей предстатель, души же наставник погруженней люте бурею.

Дар божий яко прият, молитв твоих крепость, вся совершаеши, мудре, преславно, и спасаеши от глубины, и от бури избавляеши страстей душы нашя.

*Богородичен:*

Во двою естеству, и впостаси единой был еси, и совершен сый человек: несмешен образ, или зрак не пострада слове, воплощаяся, Господи.

*Песнь з~. Ирмос:*

Ко Господу от кита иона возопи: ты мя возведи из глубины ада, молюся, да яко избавителю, во гласе хваления, истины же духом пожру тебе.

Силою божиею укрепль твою душу, прехвальне, не ужаслся еси надеждею ограждаемь, непреплаваему глубину, мудре, прейти: но спасеся, делфинми носимь.

Житие твое ангелы истинно удиви, демоны посрами, (с. 284) и человеки просвети, и жену паче спасл еси, и на стезю пощения привлекл еси.

Подобие твоим трудом, и честным подвигом, мудре, твое преитие по достоянию истинно бысть: и взят на враги целомудрия победу, воздержанием змия убив.

*Богородичен:*

Законы о тебе изнемогоша, воистинну естества, Дево чистая, девствуеши бо, рождши сопрестольна отцу, и божественному духу, слово суща, Бога же и человека.

*Кондак, глас в~. Подобен:*
Твердыя:

Яко подвижника благочестия искусна, и страдальца произволением честнаго, и пустыни жителя и всельника, в песнех достойно восхвалим мартиниана присночестнаго: той бо змия попра.

*Икос:*

*От*
конец даже до конец пройде вещание красных добродетелей, и божественных подвиг твоих: млад сый возрастом, в пустынях возжелал еси пожити, пения Христу, псалмы и молитвы воспущая присно: день же и нощь возрастая в болезнех и слезах, чисте житие твое скончал еси, и мудре злоначальнаго посрамил еси, ты бо змия попрал еси.

*Песнь з~. Ирмос:*

образу златому, на поле деире служиму, трие твои отроцы небрегоша безбожнаго веления, посреде же огня ввержени, орошаеми пояху: благословен еси, Боже отец наших.

Вещнаго жития уставль себе, монашествуй, бегай крепко, грады вся и страны обходи, яко достойно: мартиниан бо учит без печали пети: благословен Бог отец наших.

Твердым хождением павлову был еси, мудре, шествию образ, любовию гоня, егоже постигл еси воздержания (с. 285) течением твоим: темже и яко странен мира познался еси, прехвальне, царю небесному, и прославился еси верно.

Течение скончавая пощения твоего, ученик Христов духом божественным проуведев отшествие еже от тела, пояше душею несомненною: яко в руце твои, Владыко, дух мой, и душу мою ныне предаю.

*Богородичен:*

Воду живу подая от источника Христос источи, в твою святую, преславная, утробу вселися, пребыв неслиянен, всех нетления напоив верою зовущих: благословенна еси Бога плотию рождши.

*Песнь и~. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте, дела, яко Господа, и превозносите во вся веки.

Совлекшися чувственне плотския немощныя ризы, и мужества вземши одежду и разум, отроковица вопияше постящися: тя превозношаю, Иисусе, во веки вся.

Радуется усердно воистинну на камени Христове утверждена, и постом и верою вооружившися крепко, отроковица вопияше в песнех: тя превозношаю, Иисусе, во веки.

Яко преложен от тленных, и вышняго нетления причастник быв, богоносе, и божественное течение скончав, венец прием, вопиял еси: тя превозношаю, Иисусе во веки.

*Богородичен:*

Сшедый с небесе за милосердие, щедре, Боже всяческих, и рождся от Девы, спаси поющыя: пойте, вся дела, Господа, и превозносите его во веки.

*Песнь и~. Ирмос:*

Что о тебе велия и преславная тайна, адамова дщи и вышняго Мати, единый к Богу неблазненный верных мост; тя немолчными песньми вернии Богородицу величаем.

Законы превозшед, отче, пощения, просиял еси в (с. 286) воздержании всяцем, и молитве бдя, постом же вкупе и чистотою и говением. темже твой венчатель при кончине страданий тя проповедует Христос.

Достоин Богу явився, яко добре подвиглся еси: всяко бо бремя отверг, легко преплыл еси, отче, великую и тяжкую жития сего пучину, и пришел еси в пристанище тихо, прешед твое течение, мудре.

*Богородичен:*

Ты еси истинно едина, Богородице приснодево, Христиан направление, грешников предстательница: из тебе бо благочестно возсия избавление. с нимже тебе по долгу в вере песнь скончаваю.

*Светилен. Подобен:*
Небо звездами:

Ангельскаго жития желая, удалил еси себе в пустынях: и страсти покорив плоти, равноангелен явился еси, мартиниане богоносе.

*Богородичен:*
Подобен:

Гора, юже предвиде древле божественный аввакум, присенна, часта, ты явилася еси, Дево, и тя Давид именует усырену и тучну.

