<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 293)

*Месяца тогоже в е~и-й день.*

*Святаго апостола онисима.*

*На*
Господи, воззвах, *стихиры, глас а~.*

*Подобен:*
Небесных чинов:

Всыняема благодатию * веры ради Богу, * и рождена павловою верою, * божественнаго апостола онисима богомученика, * днесь священную его память * песньми совершающе, восхваляем.

Сообразно работы избежав, * мудре, прелестныя, * чадо Богу был еси по благодати, * духом святым и (с. 294) верою Христовою, * павловым божественным и прехвальным примешся учеником, * благопотребне онисиме.

Яко ученик быв слова, * проповедником и апостолом, * божественным павлом всехвальным, * онисиме треблаженне, * трищи сугуб о Христе и венец приемлеши, * яко священник, * и яко проповедник, * и яко страдалец украшаемь, прехвальне.

*Слава, и ныне, Богородичен. Глас и подобен тойже:*

Жезлом твоего предстательства, * богородительнице чистая, * зверинныя страсти * окаянныя моея души отжени убо, * мирно к жизни мя направляющи, * и святому мя стаду * избранных твоих овец причти.

*Крестобогородичен. Подобен:*

Воздвижена яко виде на кресте агнца, * непорочная Дева, плачущи вопияше: * сладкое мое чадо, * что новое и преславное видение; * како содержай всяческая горстию, * на древе пригвождаешися плотию;

*Тропарь, глас г~:*

Апостоле святый онисиме, моли милостиваго Бога, да прегрешений оставление подаст душам нашым.

*Канон, егоже краегранесие:*

Страстей мя раба суща избави, блаженне. *Феофан.*

*Глас з~. Песнь а~. Ирмос:*

Яко по суху, пешешествовав Исраиль по бездне стопами, гонителя фараона видя потопляема, Богу победную песнь, поим, вопияше.

Просвещен божественною и светозарною Cпаса благодатию, омраченную душу мою, моля, онисиме, Христа человеколюбца Бога, блаженне, просвети.

Светосиянными павла озарився лучами, славне, (с. 295) неведения мглы удобь избегл еси, Христу благодарственную песнь вопия, всеблаженне.

Божествен показался еси, преблаженне, священнодейственник, и божественным духом сияя светло, всюду протекл еси, Христа возвещая благочестно, богоблаженне.

*Богородичен:*

украшена добротою добродетелей, Богомати чистая, Бога истиннаго паче ума зачала еси, нас божественными добродетельми уяснившаго.

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Вод божественных источнику приближил еси уста, и сладости поток от него прием, лице честныя церкве, славне, напоил еси.

Причастием сияния мысленнаго светлейший явился еси, благочестия свещами сердца верных просвещая светло, и светоносною зарею проповеди.

Разрешился еси павловыми узами от работныя лести, и свободою благодати почтился еси: сын божий быв, и наследник божествен показался еси.

*Богородичен:*

Лестно змий мя первее яко пленника взят, лестию пленив: тобою же работы его изменся, Богомати, песньми ублажаю тя.

*Седален, глас д~. Подобен:*
Скоро предвари:

Временныя, онисиме, отрешився истинно работы, был еси раб Христа Бога, и сосуд благопотребен: темже порабощенныя врагом, свободны показал еси божественным словом, и небесныя гражданы сотворив: с нимиже священную твою память верно славим. (с. 296)

*Слава, и ныне, Богородичен:*

Обновила еси, чистая, божественным рождеством твоим истлевшее во страстех земнородных мертвенное существо, и воздвигла еси вся от смерти к животу нетления: темже тя по долгу блажим вси, Дево препрославленная, якоже прорекла еси.

*Крестобогородичен:*

На кресте тя возвышена яко узре пречистая Мати твоя, слове божий, матерски рыдающи вещаше: что новое и странное сие чудо, сыне мой; како, жизнь всех, вкушаеши смерти, оживити мертвыя хотя, яко милосерд.

*Песнь д~. Ирмос:*

Христос моя сила, Бог и Господь, честная церковь боголепно поет, взывающи от смысла чиста, о Господе празднующи.

Хотяй вся спасти Господь от ига тя работы, священнодейственника, блаженне, поставляет, священнодействующа честное, богоявленне, евангелие.

Сын ты был еси божий благодатию, того возвещая единородное слово присносущное, с плотию сущым на земли, преславно приближшася.

Словом суда, и божественным помазанием священства, яко святитель, всемудре, пожил еси, и терпепием лютых, божествен мученик был еси.

*Богородичен:*

Естеством безначальный сын и безлетный, временное от Девы отроковицы начало вольно приемлет, сущыя под летом от тли обновити промышляя.

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

ума остротою, и души, блаженне, чистотою, вражия (с. 297) прелетев сети, возвысился еси к небесным селением, криле богоразумия прием.

Твой апостол, блаже, плотское твое к человеком пришествие проповеда, заблуждшыя к познанию наставляя, и просвещая зарею веры.

Храм явился еси всеблаголепен, внутрь имея яко свещник, сияние божественныя благодати, зданием божественнаго духа основан, блаженне онисиме.

*Богородичен:*

Греха моего пленицы твоим ходатайством и предстательством, Дево, расторгни: ты бо отчаянных еси надежда, верою притекающих в божественный кров твой.

*Песнь з~. Ирмос:*

Житейское море воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Облистав яко солнце, с небесе званный, просвещением благодати остави тебе зарю, издалеча благомощно отгонящу неведения мрак, всеблаженне.

*Дважды.*

Светло обличил еси беззаконных гнилая и злочестивая шатания, благочестия вещая воистинну божественная учения, святителю Господень всечестне.

*Богородичен:*

Сый повинен грехом, и люте уязвлен окаянный, к тебе, Богомати, милостивей, прибегаю моляся, струпы очистити прегрешений моих.

*Кондак, глас д~. Подобен:*
Явился еси днесь:

Яко луча возсиял еси вселенней, зарями сияя солнца, блаженне, всесветлаго павла, мир просветившаго: темже тя почитаем, онисиме славне.

*Песнь з~. Ирмос:*

Росодательну убо пещь содела ангел преподобным отроком, халдеи же опаляющее веление божие мучителя увеща вопити: благословен еси, Боже отец наших. (с. 298)

Блаженную приял еси, онисиме, кончину, и негиблемое безсмертие, надеждею, блаженне, чистою, и поеши радуяся Христу: благословен еси, Боже отец наших.

*Дважды.*

Твердым твоим мудрованием, онисиме, прелести коварства попрал еси, благочестия сия низложив орудиями, богомудре, вопия: благословен еси, Боже отец наших.

*Богородичен:*

Яко сущи всенепорочная богоневесто, слово божие зачала еси, неразлучно в недрех отца суща, руками же держимо твоими, благословенна Богомати неискусобрачная.

*Песнь и~. Ирмос:*

Из пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. тя превозносим во вся веки.

Со ангелы ликуя, блаженне онисиме, мучения венцем украшаемь, престолу же светло владычню предстоиши: егоже превозносим во вся веки.

Апостолу божию служя, божественне онисиме, неизреченных чудес имел еси действо, проповедник истинен Христов, блаженне, быв. егоже превозносим во вся веки.

Исцелений благодатию от независтна источника спасова обогатився, всем преподал еси. сего повинуяся, блаженне, божественным велением, егоже превозносим во вся веки.

*Богородичен:*

Научившеся чудеси твоего рождества воспеваем, яко божественно паче смысла, всесвятая чистая Богомати, пренепорочная, таинство, тя превозношающе во вся веки.

*Песнь ф~. Ирмос:*

Бога человеком не возможно видети, на негоже не смеют чини ангельстии взирати: тобою бо, всечистая, явися человеком слово воплощенно: егоже величающе, с небесными вои тя ублажаем. (с. 299)

Светильник пресветел показался еси, светлыми зарями сияя духовными, мирския концы освещая светом богоразумия, блаженне онисиме. темже со апостольскими лики тя величаем.

Плоды духовными ты украшен, на небеса взялся еси, богоявленне, радуяся, Христов апостол явился еси честен, премудр святитель, мученик непобедимь, проповедник истинен сущих паче ума, богоблаженне.

Присно предстани поющым тя всегда, и твое восхваляющым торжество, владыце предстоя, онисиме: весь просвещен, весь пресветел, весь отонудными блистаяся светлостьми.

*Богородичен:*

Избавлен быв рождеством твоим, неискусобрачная Мати божия, древняго кожнаго умерщвления и клятвы, и тли, и смерти, юже от греха оттряс, с небесными вои присно славлю тя.

