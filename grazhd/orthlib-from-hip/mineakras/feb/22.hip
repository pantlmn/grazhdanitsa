<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 345)

*Месяца тогоже в к~в-й день.*

*Обретение мощей святых мученик, иже во евгении.*

*На*
Господи, воззвах, *стихиры, глас д~. Подобен:*
Званный свыше:

Многообразными виды мучений, * совлекшеся умерщвления риз, * мученицы славнии, * в нетления божественную ризу облекостеся: * и ныне на небесех живете, * божественному престолу * всегда предстояще, пресветли богоблаженнии. * темже верою * всесветлую память вашу празднуем, * и мощей раку священно облобызаем.

*От*
немощи человеком, * силою божественною, * исцеление подавается приступающым: * персть мала телесная страстотерпцев, * источник чудес источает благодатию. * приступим, человецы, * и почерпем здравие души, * здравие телесе, * взывающе благодарныя гласы, и глаголюще: * Cпасе мира, * егоже ради пострадаша * честнии страстотерпцы терпеливейше, * тех молитвами всякаго вреда изми нас.

Иже на лета многа сокровени, * добропобеднии мученицы, * ныне явишася, * якоже богатство многоценно, * царский град обогащающе всех градов, * руками носими архиереа мудраго, * и в церковь приносими честне божественную *, и просящым раздаваеми * на всяко здравие, в пользу, * в просвещение, в заступление * вас приемлющих, * яко верныя божии угодники.

*Слава, и ныне, Богородичен. Подобен: тойже:*

Иже благочестно * покланяющыяся твоему рождеству, * от (с. 346) всякаго спасай навета вражия, * богородительнице всенепорочная, * яко предстательница всего рода нашего сущи: * тя бо ныне помощь вси стяжахом, * прибежище же и утверждение, * и ходатаицу ко владыце Христу и Господу. * егоже моли, * даровати мир миру, молимся, * и грехов разрешение * притекающым в кров твой.

*Крестобогородичен. Подобен:*
Яко добля:

Не рыдай мене, Мати, * зрящи на древе повешена, * твоего сына и Бога *, на водах повесившаго землю неодержимо * и всю тварь создавшаго: * ибо воскресну и прославлюся, * и адова царствия сокрушу крепостию, * и погублю того силу, * и связанныя избавлю * от злодейства его, яко благоутробен, * и отцу моему приведу, * яко человеколюбец.

*Тропарь, глас д~:*

Мученицы твои, Господи, во страданиих своих венцы прияша нетленныя от тебе Бога нашего: имуще бо крепость твою, мучителей низложиша, сокрушиша и демонов немощныя дерзости. тех молитвами спаси душы нашя.

*Канон.*

*Глас и~. Песнь а~. Ирмос:*

Колесницегонителя фараоня погрузи чудотворяй иногда моисейский жезл, крестообразно поразив и разделив море, Исраиля же беглеца, пешеходца спасе, песнь Богови воспевающа.

Мученическими украшени дарованьми, и великому свету всесветли любовию предстояще мученицы, облаки душ наших и страстей зиму разорите, благодатию всесильнаго Бога нашего.

Возложився мученический собор всевидцу Богу, и того любовию душы привязавше, разрешиша союз злобы, и разрешение грехов подавают, верою тех блажащым. (с. 347)

огнем божественным страстотерпцы мученицы распаляеми, и мысленною силою душы вжиливше, яко углие явистеся, попаляюще вещь многобожия, и просвещающе сиянием благочестия концы.

*Богородичен:*

*От*
видимых и невидимых избави мя, Дево Мати, врагов, яже Бога слова видимаго рождши, невидима суща: и страстей моих бурю твоею тишиною отжени, едина человеков исправление.

*Песнь г~. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Разжегшеся любовию божественною мученицы, огнь безбожия кровей струями угасисте: и возсиявше световидно яко звезды, всю подсолнечную уяснисте.

Блистают мучеников светозарныя мощы, свет исцелений верою к сим притекающым: благодать бо почерпоша от источников спасовых, того вольней страсти поревновавше.

Веры столпи, Христова заклания, во время убо много в водах крыеми ныне явишася: архиерейскими руками благочестно и преподобно преношаеми быша.

*Богородичен:*

Радуйся, едина рождшая всяческих Господа: радуйся, радость человеком исходатаивши: радуйся, присенная и несекомая горо, верным утверждение: радуйся, всенепорочная.

*Кондак, глас д~. Подобен:*
Явился еси днесь:

*От*
земли возсиявше яко светила правды, нечестия всю отразисте мглу: и верных просвещаете, мученицы божественнии, Троицы поборницы. (с. 348)

*Седален, глас а~. Подобен:*
Гроб твой, Cпасе:

Лесть вражию явственно низложивше, на лета многа завистне сокровеннии, нам явистеся, всеприснопамятнии мученицы, врачующе душ наших страсти, и исцеляюще телесныя болезни, во славу Бога нашего.

*Слава, и ныне, Богородичен:*

управи, чистая, окаянную мою душу, и ущедри ю, от множества прегрешений во глубину поползшуюся погибели, всенепорочная, и в час мя страшный смерти ты исхити оглаголующих демонов, и всякия муки.

*Крестобогородичен:*

Зрящи тя, Христе, всенепорочная Мати, мертва на кресте простерта, вопияше: сыне мой, собезначальне отцу и духу, что неизреченное твое сие смотрение, имже спасл еси пречистых рук твоих, щедре, создание;

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив, тем с пророком аввакумом зову ти: силе твоей слава, человеколюбче.

Твое заколение и вольную смерть, жизнодавче, собор возжеле страдалец, и многовидныя болезни претерпев, в неболезненное прейде и божественное веселие, песнопоя благодарственно: силе твоей слава, человеколюбче.

Креста ограждаеми бронями, и любовию божественною утверждаеми, оружие низложиша врагов, и ополчения сих верою потребиша мученицы божественнии, поюще усердно: силе твоей слава, человеколюбче.

Добротами добродетелей просвещаеми, от кровей багряницею украсистеся очервленою, мученицы: якоже скиптр креста победу носяще, со Христом царствовати сподобистеся воистинну, блаженныя надежды прияша. (с. 349)

*Богородичен:*

Мати божия благословенная, всенепорочная, страдалец божественное удобрение, онебесившая наше естество, отринувшееся советом змииным, спаси мя от всяких жития соблазн, и улучити спасение сподоби.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

Святых твоих, Cпасе, время довольно сокровенныя кости сохранив, явил еси ныне, яко благоволил еси, людем твоим, слове, на освящение и спасение и в студ врагом хулящым тя.

Студень прелести, теплотою веры разористе, славнии, многих мук прешедше многоплетенныя сети: к вышнему граду вперяеми любовию, почили есте, славою исполняеми.

Терпением ран всяко низложше вражие шатание, твердии оружницы, и терзаеми и повешаеми, и огню вещественному приобщившеся, всяку вещь безбожия запалисте благодатию.

*Богородичен:*

Превышши была еси вышних сил, богорадованная, заченши слово, вся словом сотворшаго, и рождши сего, от отца прежде век рожденна, нетленно пречистая.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Якоже крин в мысленных удолиих процветше, божественныя вони вся наполняете, всехвальнии: и от душ отгоняете смрад всяк, страстотерпцы досточуднии.

Ссекаеми на уды, и многообразно мучими, терпения (с. 350) истиннаго мечем ссекоша враги неведущыя тя, доблии, слове, страстотерпцы твои воспевающе тя.

Струпы мученичестии душ исцеляют язвы: сими бо врага крепко уязвивше, врачевание безмездно тепле просящым, божественным духом быша.

*Богородичен:*

Из тебе Бог смертным, плотским явися приятием, богат сый, мою нищету, всенепорочная, из тебе взят, безсмертия входы ми даруя.

*Кондак, глас и~. Подобен:*
Яко начатки:

Крепцыи веры столпи, добропобеднии мученицы, за Христа под\ъемше различныя муки, и на лета многа сокровени бысте: и ныне явистеся, яко многоценное богатство, и в церковь божию честно носими архиереа божия дланьми, просящым раздаваете еже на пользу. тем молитеся о душах наших.

*Песнь з~. Ирмос:*

Божия снизхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси, Боже отец наших.

Ведоми сотворшему, мучением древле бывше без вести сокровени, нам ныне познани бысте песнопоющым, всехвальнии мученицы: благословен еси, Боже отец наших.

Почерпите, человецы, от источника точащаго воду спасительную, от потоков невещественных, мощей ради мученик днесь, и песнопойте сия прославльшему: благословен еси, Боже отец наших.

Света жилища явившеся, мук ради многих, в сокровении мрачнем лета многа сокрываеми, яко о незаходимых светильницы возсияша страдальцы твои, Христе, просвещающе нас. (с. 351)

*Богородичен:*

Пророцы провозвестиша глубину, Дево, таинства твоего, от чистых бо кровей Бога, отроковице, чревоносила еси, и в существах двою породила еси, на спасение наше и избавление.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Якоже винограда лозие невещественнаго суще, гроздие нам богоразумия процветоша, и вино источиша безсмертия всем яве, пиянства душевнаго отражающе вред, мученицы вопиюще: отроцы, благословите, священницы, воспойте, людие, превозносите во вся веки.

Течении кровными реки изсушиша идолонеистовства, и разжжение угасиша безбожнаго веления страдальцы славою Христовою: всяко же верно вопиющее сердце напоиша богатно: отроцы, благословите, священницы, воспойте, людие, превозносите во вся веки.

Святителей пред\ъизбранный священноподвижен, пренесение священное сотвори ваше, всеблаженнии, и летно сие почитает, поя со всем священным сословием: отроцы, благословите, священницы, воспойте, людие, превозносите во вся веки.

*Богородичен:*

Освящшися духом, Богородице всенепорочная, во святых почивающаго родила еси святаго, и благодетеля единаго Бога, вся вопиющыя освящающа верою: отроцы, благословите, священницы, воспойте, людие, превозносите во вся веки.

*Песнь ф~. Ирмос:*

ужасеся о сем небо, и земли удивишася концы, яко Бог (с. 352) явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Друг друга поревающе к жизни, и дерзати сами себе повелевающе раны претерпети, вопиюще страдальцы: се время благоприятно, станем и победим врага. Христос бо подвигоположник простирает венцы, иже нас ради страдати изволивый.

Возвысился еси на древо, слове божий, и мучеников стада привлекл еси к себе, страсть вообразивших и заколение, еже волею, Владыко, приял еси за милосердие нас ради. Темже тя доблии возлюбивше страдальцы, яко овчата закалаются.

Со Христом царствовати всегда страдальцы всехвальнии мученицы, радостно сподобльшеся на небесех, стране победительная, и всем душевное испросите спасение, верою восхваляющым вы днесь.

*Богородичен:*

облаче солнца мысленнаго, души моея облаки разжени: двере божия, отверзи мне двери, молю тя, правды, владычце: и ко входом благим введи, Дево, от путей многообразных лукаваго избавляющи мя.

