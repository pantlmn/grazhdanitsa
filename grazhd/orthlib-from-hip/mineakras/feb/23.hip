<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 352)

*Месяца тогоже в к~г-й день.*

*Святаго священномученика поликарпа, епископа смирнскаго.*

*На*
Господи, воззвах, *стихиры, глас а~. Подобен:*
Небесных чинов:

Со безплотными совокупился еси, * на земли живый, и с ними непрестанно служиши Троице *, отче богоблаженне. (с. 353) темже присно * яко небесный человек живый в вышних, * тайнонаучаеши сущыя на земли * божественным тайнам.

Христова делания * розга богонасажденная, * словесныя божественныя * предлагая грезны, явился еси, богоблаженне: * от нихже честную почерпаем сладость верно, * и сердцем бо вселенную поучения твоя приносим.

Божественным сиянием озаряемь, * огнем вещественным снедаемо тело, * к невещественней преставился еси, отче, зари: * и даждь разрешение молитвами твоими, * страстей мрачную нощь просвещая, * мудре, душ наших.

*Слава, и ныне, Богородичен. Подобен: тойже:*

Прегрешений пучиною обуреваемь, * к тихому пристанищу прибег, * пречистей молитве твоей, * богородительнице, взываю ти: спаси мя, * крепкую твою десницу простерши рабу твоему, * всенепорочная.

*Крестобогородичен. Подобен:*

Воздвижена яко виде на кресте агнца, * непорочная Дева плачущи вопияше: * сладкое мое чадо, * что новое и преславное видение; * како содержай всяческая горстию, * на древе пригвождаешися плотию;

*Тропарь, глас д~:*

И нравом причастник, и престолом наместник апостолом быв, деяние обрел еси, богодухновенне, в видения восход. сего ради слово истины исправляя, и веры ради пострадал еси даже до крове, священномучениче поликарпе: моли Христа Бога, спастися душам нашым.

*На утрени канон, егоже краегранесие:*

Божественнаго поликарпа в песнех восхваляю. *Феофаново.*

*Глас в~. Песнь а~. Ирмос:*

Грядите, людие, поим песнь Христу Богу, раздельшему море, и наставльшему люди, яже изведе из\ работы египетския, яко прославися. (с. 354)

Христовым светолитием сияя, и того просвещением, отче, наполняемь, омраченную душу мою озари, богомудре, молитвами твоими.

Просвещение спасительнаго проповедания, чистое сердце твое, якоже зерцало нескверно, отче, облистав зари всем просия.

Закона новаго столпописание ты был еси написано имея, отче, не чернилом, но духом божественным, благодати божественное евангелие.

*Богородичен:*

Бога из тебе воплощенна ведуще, без хотения плотскаго, суща прежде твари, и прежде всех век, воистинну Богородицу тя исповедуем.

*Песнь г~. Ирмос:*

утверди нас в тебе, Господи, древом умерщвей грех, и страх твои всади в сердца нас поющих тя.

Маслина, псаломски рещи, плодовита был еси, поликарпе богоявленне, в дому Господа твоего веселие нося проповедания.

Направил еси усердно, богоблаженне, ум твой повелением спасовым, по достоинству был еси того церкве пастырь изряден.

Всецелую тебе самаго Христу принесл еси, яко живу жертву мучением, совести свидетельством предпострадав, всеблаженне, постничеством.

*Богородичен:*

умерщвления нашего персть оттрясла еси, рождши истинно безсмертие, и одежды нам исткала еси нетления, Дево, рождеством твоим.

*Седален, глас и~. Подобен:*
Премудрости:

Благодатный грозд в души воистинну возделав, (с. 355) отче мудре, яко вино источил еси веры слово, веселящее всех верных мысли, и чудес явился еси непреходима пучина: темже и мучеников явился еси удобрение, огнем скончаваемь, и света сподобляемь присносущнаго, поликарпе, моли Христа Бога, прегрешений оставление даровати празднующым любовию святую память твою.

*Слава, и ныне, Богородичен:*

Помышленьми поползнувся лукавыми, во глубину впадох греховную, и стеня взываю ти от сердца, пречистая: на мне удиви богатую милость, и твоего милосердия неизмерную пучину, и щедрот твоих неизчетное богатство: и даждь ми покаяние, и прегрешений, прощение, да любовию взываю тебе: моли Христа Бога, прегрешений оставление даровати ми, тя бо надежду имею раб твой.

*Крестобогородичен:*

Агнца и пастыря и избавителя агница зрящи на кресте, восклицаше плачущи, и горько рыдающи вопияше: мир убо радуется, приемляй тобою избавление, утроба же моя горит, зрящи твое распятие, еже терпиши за милосердие милости. долготерпеливе Господи, милости бездно, и источниче неисчерпаемый, умилосердися, и даруй прегрешений оставление верою поющым божественныя страсти твоя.

*Песнь д~. Ирмос:*

услышах, Господи, слух твоего смотрения, и прославих тя, едине человеколюбче.

Многоплодный добродетелей, доброплодный сад владыце явился еси, отче поликарпе.

Всесожжение совершенно, и чиста жертва принеслся еси спасу всех, отче поликарпе. (с. 356)

Песнословим, славне, души твоея крепкое терпение, и твоих подвиг доблесть.

*Богородичен:*

Просвети, чистая, омраченную душу мою светом твоим, яже свет рождшая присносущный.

*Песнь е~. Ирмос:*

Света подателю и веков творче, Господи, во свете твоих повелений настави нас: разве бо тебе, иного бога не знаем.

Зарею духовною просвещаемь ум, преподобне, образно огнем опаляемь яве научился еси, огнем, богомудре, твоего скончания.

Струю приял еси жизни, яко от потока пищи, премудре, учеником возлюбленным научен быв, почерпшим премудрости бездну.

Богатство и славу светлу, и долготу жития, и жизнь нетленну, истинная мудрость Христос, тебе дарова, отче, яко вельми того возлюбльшему.

*Богородичен:*

Ветхий деньми, якоже на руно дождь, пречистая, в твое чрево сниде освященное, и нов явися адам человеколюбец.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

умертвився, богоглаголиве, миру всему, единому же Христу живый пребывая: и к нему прешел еси, жизненное нетление приемля.

Благообразно ходя, блаженне, чадо же света и мира являяся, нощнаго первенца, и борителя познал еси маркиона.

Научаеми, отче, словесы твоими, всяку побеждаем (с. 357) скверную ересь, и лукавая сонмища, два вводящих начала злочестивых.

*Богородичен:*

Грех мира вземлющаго, чистаго агнца заченши, всенепорочная, согрешений прощение моли даровати рабом твоим.

*Кондак, глас а~. Подобен:*
Лик ангельский:

Плоды словесныя Господеви принося, поликарпе мудре, добродетелей жертвы, темже и от Бога достоин иерарх прославился еси. сего ради днесь просвещшеся твоими словесы, воспеваем твою достохвальную память, славяще Господа.

*Икос:*

Мудрости благостыню почерп, от тоя, отче, наполнил еси богоразумия стадо твое: и всесвятаго и неизреченнаго божества трисолнечное облистал еси, отца нерождение, сына же рождение, и исхождение духа, едино божество, едину славу ясно научил еси, и идольское безбожие из корене посекл еси: плоды же зрелы душы верующих приводя к ней, славне, в нюже крестихомся, в нюже и веруем, славяще Господа.

*Песнь з~. Ирмос:*

образу златому, на поле деире служиму, трие твои отроцы небрегоша безбожнаго веления, посреде же огня ввержени, орошаеми пояху: благословен еси, Боже отец наших.

Твердым помыслом горящий пламень преминул еси, славне, яко трие отроцы пещь огнем невещественным орошаеми, посреди же огня взывая, неопалимь пребыл еси: благословен еси, Боже отец наших.

Блажен еси, и добро тебе есть, ныне всельшемуся, идеже праведных селения, идеже мученик воинства, идеже мудрых апостолов лицы взывают: благословен еси, Боже отец наших. (с. 358)

Неплодныя первее многоплодны Христу душы привел еси, возделанием духовным уравнив, и благокласно сим предлагая семя, и наказуя поющыя с тобою: благословен еси, Боже отец наших.

*Богородичен:*

Ты едина Богу, всяческая мудре соделавшему, Мати явилася еси неискусобрачная, Дево Мати всечистая. темже благочестно тебе, всенепорочная, взывающе, поем: благословена, яже Бога плотию рождшая.

*Песнь и~. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте, дела, яко Господа, и превозносите во вся веки.

Священнодействовав, славне, Христову тайную службу, словесное овча себе привел еси Богу жертву приятну и благоугодну, всеплодну, поликарпе треблаженне.

Юношское в седине, и глубочайшее мужество показал еси: крестною силою воздвигл еси себе к божественным подвигом, богомудре, священномучеников Христовых слава, преподобне.

утверждаемь крестом, и святительскою красотою достойно облечен, отче, в церковь божию вшел еси твоею кровию пастыреначальнику Христу явитися.

За Христа заклався, якоже знаменит овен, священноявленне, подобник явился еси страданием его, и славы был еси сопричастник, и царствия его снаследник.

*Богородичен:*

Световиден столп огнен, и облак светел, предводящь к небесному наследию, богородительнице чистая, буди ми, Дево всенепорочная, в пустыни жития заблужденному. (с. 359)

*Песнь ф~. Ирмос:*

*От*
Бога Бога слова, неизреченною мудростию пришедшаго обновити адама, ядию в тление падшаго люте, от святыя Девы неизреченно воплотившагося нас ради, вернии, единомудренно песньми величаем.

Светоносная твоя, отче, возсиявши память, просвещает душы благочестно сию совершающих, чудне: и причастники божественнаго светоявления сия совершает: юже достойно, богомудре, песньми ублажаем.

С вышними лики святых ангел престолу владычнему предстоя, сего моли достигнути нам спасительную страсть и того воскресние, светло добродетелей многообразныя виды совершающыя.

Венценосца тя, отче, и почести победу приимша, божественныя десницы, и подвиги скончавша, и света исполняема, верующе, поликарпе мудре, молитвенника Христу тя усердно предлагаем.

*Богородичен:*

Яко Богородицу тя, Дево, и матерь слова, и ходатаицу сущую нам, присносущныя и божественныя жизни, яко правды солнце возсиявшую нам, вернии, единомудренно песньми величаем.

*Светилен. Подобен:*
Посетил ны:

Богословному ученику ученик быв, поликарпе, мног плод Господу верных привел еси: себе же самого всеплодие принесл еси о твоем стаде, и ныне молися за вся ны.

*Богородичен:*

Щедроты твоя, Боже, на люди и стадо твое низпосли, молитвами пречистыя твоея матере, и всех святых твоих, и нам всем даруй великую твою милость.

