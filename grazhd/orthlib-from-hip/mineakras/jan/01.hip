<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

*МИНИА МЕСЯЦЪ ИАННуАРИЙ*

КИЕВЪ. В типографии киево-печерской лавры.

#аотч~г года

(с. 4)

Во славу святыя, единосущныя, животворящия и неразделимыя Троицы, отца, и сына, и святаго духа: благословением святейшаго патриарха московскаго и всея руси алексия московскаго сретенскаго монастыря священно-архимандрита напечатася книга сия, миниа месяц ианнуарий во граде москве, в лето от рождества по плоти Бога слова #ацч~з

<::рус>Московский Сретенский монастырь, издательство «Правило веры», 1996

<::слав>

(с. 5)

*МЕСЯЦЪ ИАННуАРИЙ,*

*имеяй дней л~а.*

*В первый день, еже по плоти обрезание Господа нашего Иисуса Христа:*

*И память иже во святых отца нашего василиа великаго, архиепископа кесарии каппадокийския.*

*Аще храм святаго василиа, творим бдение.*

*На малей вечерни, на*
Господи, воззвах, *стихиры на д~, глас г~, самогласны:*

Христа вселив в душу твою чистым твоим житием, источника жизни, священноявленне василие, реки источил еси учений благочестивых вселенней: от нихже напояеми вернии церковнии людие, плоды устен исповедающих, благодать приносят прославльшему память твою во век века.

*Дважды.*

Миро излиянное на тебе благодати помаза тя священнодействовати евангелие царствия небеснаго, василие богоявленне, Христово благоухание быв, вонею знания его вселенную исполнил еси. Темже, гласы раб твоих благоприятне приемляй, испроси нам, чтущым тя, велия милости.

*Византиево:*

Святительскою одеждею одеян, Троицы поборниче василие, престолу предстал еси судищному, беду приемляй о вере, и страдальческое противостояние показав, ярость епархову посрамил еси, ярящася державою нечестия, и (с. 6) немилостивным разсечением претяща, усердно, отче, проразсудив, и мученик быв произволением, венец приял еси победы от Христа, имущаго велию милость.

*Слава, глас в~:*

Сущих извык естество, и всех усмотрив нестоятельное, единаго обрел еси непоколеблема, пресущнаго суща содетеля всех: емуже и паче приложився, не сущих желание отвергл еси, моли и нам божественнаго желания получити, священноявленне василие.

*И ныне, праздника.*

*На стиховне стихиры, глас в~. Подобен:*
Доме евфрафов:

Храм всесветел * трисолнечныя зари сый, * озаряеши душы питающихся * словесы твоими, василие.

*Стих:*
уста моя возглаголют премудрость, и поучение сердца моего разум.

Труба с небесе * шум гласа твоего есть, * и огнь, имже попаляются * еретическая вся, * василие, учения.

*Стих:*
уста праведнаго поучатся премудрости, и язык его возглаголет суд.

Свет един трисиянный, * разделяяй лицы, * единяяй же существом, * ариа низложил еси * и савеллиа, василие.

*Слава, и ныне:*

Плотское обрезание * боговочеловечнаго слова * и память василиа * почитающе великаго, * Богородицу почитаем.

*По*
отче наш, *тропарь святаго: Слава, и ныне, обрезания.Ектениа, и отпуст. На велицей же вечерни, и на утрени, и на литургии, поем все последование, якоже из\ъявися на ряду.*

*На велицей вечерни поем,*
Блажен муж, *а~-й антифон.*

*На*
Господи, воззвах, *стихиры на и~. Праздника д~, глас и~. Самогласны:*

Сходяй Спас к роду человеческому прият пеленами повитие, не возгнушася плотскаго обрезания (с. 7) осмодневен по матери, безначальный по отцу. Тому вернии возопиим: ты еси Бог наш, помилуй нас.

Не устыдеся всеблагий Бог плотским обрезанием обрезатися: но даде самаго себе образ и начертание всем ко спасению: ибо закона творец законная исполняет, и пророков проречения, яже о нем. Иже вся содержай горстию и пеленами повивыйся Господи, слава тебе.

*Дважды.*

*Ины стихиры святаго василиа, на д~, глас д~. Подобен:*
Званный свыше:

Иже тезоименитне * наречен быв царствия, егда царское ты священие, * Христов язык свят, любомудрием и художеством, * отче, упасл еси: тогда венцем тя украси царствия, василие, * царствующими царствуяй и всех Господь, * иже рождшему соединенный, присносущный сын и собезначальный. * Егоже моли, * спасти и просветити душы нашя.

*Дважды.*

Святительства одеждами украшен, * радуяся проповедал еси * евангелие царствия, василие, * православия церкви источив учение. * Имже ныне просвещаеми, * едино божество, еже во отце вседержители, * и во единороднем божии слове * и божественнем дусе, * богословим и славим * в триех лицех нераздельно. * Егоже моли, * спасти и просветити душы нашя.

Небесным спребывая ликостоянием, * и соводворяяся, отче василие, * ихже и житию поревновал еси * светлостию чистою жития твоего, * еще с плотию живый с сущими (с. 8) на земли, * яко безплотен: * наслаждающыяся богодохновенным учением твоим * от бед и тмы неведения, * Христа Бога нашего моли, * спасти, и просветити душы нашя.

*Слава, глас и~. Анатолиа:*

Премудрости рачитель быв, преподобне, и всех сущих, еже к Богу, предсудив сожительницу поучение смертное, лепотно житие препроводил еси. Ибо плотския страсти воздержания крепостьми себе обложив, и божественнаго поучения законом, неработен душевный соблюл еси сан, добродетели богатством все плотское мудрование повинул еси духу. Темже, плоть и мир возненавидев и миродержца, предстоя Христу, проси душам нашым велия милости.

*И ныне, глас тойже, первую стихиру:*
Сходяй Спас к роду человеческому:

*Вход. Прокимен дне. Бытия чтение:*

[Глава з~и] Явися Господь авраму, и рече ему: аз есмь Бог твой, благоугождай предо мною, и буди непорочен. И положу завет мой между мною и между тобою, и умножу тя зело. И будеши отец многих языков. И не наречется ктому имя твое, аврам, но будет имя твое, авраам, яко отца многих языков положих тя. И возращу тя зело зело, и положу тя в языки, и царие из тебе изыдут. И положу завет мой между мною и тобою, и между семенем твоим по тебе, в роды их, в завет вечный, и буду им Бог. И паде авраам на лице своем, и поклонися Господеви. И рече Бог ко аврааму: ты же завет мой да соблюдеши, ты и семя твое по тебе в роды их. И сей завет, иже соблюдеши между мною и вами, и между семенем твоим по тебе в роды их: обрежите плоть вашу крайнюю, (с. 9) и будет в знамение завета между мною и вами, и между семенем твоим по тебе в роды их. И отроча осмодневно обрежется вам, всяк мужеск пол в родех ваших. И мужеский пол, иже не обрежет плоть крайнюю свою во осмый день, потребится душа она от рода своего, яко завет мой разорила есть.

*Притчей чтение:*

[Глава и~] Господь созда мя начало путей своих, в дела своя. Прежде века основа мя в начале, прежде землю сотворити, и прежде бездны соделати, прежде проити источником водным: прежде горам водрузитися, прежде же всех холмов раждает мя. Господь сотвори страны и пустыни и концы населены под небесем. Егда готовяше небо, с ним бех, и егда отлучаше себе престол на ветрех. Егда крепки творяше вышния облаки, и яко тверды полагаше источники поднебесныя. Внегда полагати морю предел его, и воды не мимоидут уст его, и крепки творяше основания земли: бех к нему подобна. Аз бех, о нейже радовашеся По вся же дни веселяхся пред лицем его на всяко время.

*Притчей чтение:*

[Глава и~] уста праведнаго каплют премудрость, язык же неправеднаго погибнет. устне мужей праведных каплют благодати, уста же нечестивых развращаются. Мерила льстивая мерзость пред Господем: вес же праведный приятен ему. Идеже аще внидет досаждение, тамо и безчестие: уста же смиренных поучаются премудрости. Совершение правых наставит их, и поползновение отрицающихся упасет их. Не пользуют имения в день ярости: правда же избавит от смерти. умер праведный, остави раскаяние: наручна же бывает и посмеятельна (с. 10) нечестивых пагуба. Правда непорочнаго исправляет пути: в нечестие же падает неправда. Правда мужей правых избавит их: безсоветием же пленяются беззаконнии. Скончавшуся мужу праведну, не погибнет надежда: похвала же нечестивых погибнет. Праведник от лова убегнет, вместо же его предается нечестивый. Во устех нечестивых сеть гражданом, чувство же праведных благоспешное. Во благих праведных исправится град, и в погибели нечестивых радование. Во благословении правых возвысится град, усты же нечестивых раскопается. Ругается гражданом лишенный разума, муж же мудрый безмолвие водит.

*На литии стихира храма: таже святаго василиа, глас г~. Германово:*

Христа вселив в душу твою чистым твоим житием, источника жизни, священноявленне василие, реки источил еси учений благочестивых вселенней: от нихже напаяеми вернии церковнии людие, плоды устен исповедающих, благодать приносят прославльшему память твою во век века.

Миро излиянное на тебе благодати помаза тя священнодействовати евангелие царствия небеснаго, василие богоявленне, Христово благоухание быв, вонею разума его вселенную исполнил еси. Темже, гласы раб твоих благоприятне приемляй, испроси нам, чтущым тя, велия милости.

*Византиево:*

Святительскою одеждею одеян, Троицы поборниче василие, престолу предстал еси судищному, беду приемляй о вере, и страдальческое противостояние показав, ярость епархову посрамил еси, ярящася державою нечестия, и немилостивным разсечением претяща, усердно, отче, проразсудив, и мученик быв произволением, венец приял еси победы от Христа, имущаго велию милость. (с. 11)

*Слава, глас з~:*

Излияся благодать во устнах твоих, преподобне отче, и был еси пастырь Христовы церкве, учя словесныя овцы веровати в Троицу единосущную, во едином божестве.

*И ныне, глас и~:*
Сходяй Спас:

*На стиховне стихиры святаго, самогласны: глас а~. Византиево:*

О божественная и священная Христовы церкве пчело, василие всеблаженне! ты бо божественнаго желания жалом тебе вооружив, богомерзских ересей хулы уязвил еси, и душам верных благочестия сладость сокровиществовал еси. И ныне божественнаго рая нетленныя проходя пажити, поминай и нас, предстоя Троице единосущней.

*Стих:*
уста моя возглаголют премудрость, и поучение сердца моего разум.

*Василиа монаха:*

Всех святых собрал еси добродетели, отче наш василие: моисееву кротость и илиину ревность, петрово исповедание, иоанново богословие. Яко павел вопия не престал еси: кто изнемогает, и аз не изнемогаю; кто соблажняется, и аз не разжизаюся; Темже, с ними водворяяся, моли спастися душам нашым.

*Стих, глас в~:*
уста праведнаго поучатся премудрости, и язык его возглаголет суд.

*Иоанна монаха:*

Сущих извык естество, и всех усмотрив нестоятельное, единаго обрел еси непоколеблема, пресущнаго суща содетеля всех, емуже и паче приложився, не сущих желание отвергл еси. Моли и нам божественнаго желания получити, священноявленне василие.

*Слава, глас з~:*

Благодать чудес с небесе прием, и лесть идольскую обличив ученьми, святителей еси слава и утверждение, всеблаженне василие, и всех преподобных учения образ, (с. 12) дерзновение имея к Богу. Того моли спастися душам нашым.

*И ныне, глас и~:*

Не устыдеся всеблагий Бог плотским обрезанием обрезатися, но даде самаго себе образ и начертание всем ко спасению: ибо закона творец законная исполняет, и пророков проречения, яже о нем. Иже вся содержай горстию и пеленами повивыйся Господи, слава тебе.

*Тропарь святаго, глас а~:*

Во всю землю изыде вещание твое, яко приемшую слово твое, имже боголепно научил еси, естество сущих уяснил еси, человеческия обычаи украсил еси, царское священие, отче преподобне: моли Христа Бога спастися душам нашым.

*Слава, и ныне, праздника, глас тойже:*

На престоле огнезрачнем в вышних седяй со отцем безначальным и божественным твоим духом, благоволил еси родитися на земли, от отроковицы, неискусомужныя твоея матере, Иисусе: сего ради и обрезан был еси, яко человек осмодневный. Слава всеблагому твоему совету, слава смотрению твоему, слава снизхождению твоему, едине человеколюбче.

*И отпуст.*

*На повечерии кондак святаго: Слава, и ныне, праздника. Полунощницу же поем по обычаю, с кафисмою. По а~-м трисвятом тропарь праздника. По в~-м трисвятом кондак праздника же. Молитвы же,*
Помяни, Господи, в надежди воскресния: *не глаголем, точию*
Господи, помилуй, *в~и. И отпуст.*

*На утрени, на*
Бог Господь, *тропарь праздника дважды. Слава, святаго: И ныне, праздника.*

*По а~-й кафисме, седален, глас е~. Подобен:*
Собезначальное:

Яко царское украшение церкве, василиа вси да восхвалим, учений сокровище неоскудное: сими бо той наказа нас (с. 13) Троицу почитати святую, соединену убо существом, разделену же впостасьми.

*Слава, глас а~. Подобен:*
Гроб твой, Cпасе:

Василие премудре, предстояй Троице, молися получити в день суда, нам, поющым тя и чтущым память твою, благодать, милость и очищение прегрешений: яко да усты прославляем и сердцем единаго человеколюбца.

*И ныне:*

Всех творец и Владыка мира, сый со отцем и духом горе, яко младенц обрезуется на земли осмодневен. Истинно божественна же и чудна дела твоя: ты бо, Владыко, нас ради обрезался еси, яко сый закона исполнение.

*И чтем во евангелии толковом поучение великаго василиа монахом.*

*По в~-й кафисме, седален, глас и~. Подобен:*
Премудрости:

Неизреченныя премудрости боговидне почерпл еси богатство тайное, всем источил еси православия воды, верных убо сердца божественне веселящыя, неверных же веления достойне потопляющыя. Отнюдуже обоюду благочестия поты, показался еси непобедимь Троицы поборник, святителю василие. Молися Христу Богу, прегрешений оставление даровати празднующым любовию святую память твою.

*Слава, глас г~. Подобен:*
Божественныя веры:

Всю напоил еси вселенную, якоже водами, учении твоими, благочестия собранными догматы: жизни бо источник в тебе препочиваше воистинну, василие. Егоже моли, яко дерзновение стяжавый, богодохновенне, даровати нам велию милость.

*И ныне, глас д~:*

Иже естеством невидимый ныне видимь есть плотию: слово несозданное ныне, из Девы чистыя раждаемо, зиждется. Темже и по закону, нас ради человеков, (с. 14) якоже осмодневен обрезуется младенец. Тому убо поклонимся, яко спасу нашему.

*По полиелеи седален, глас и~. Подобен:*
Премудрости:

Силою словес божественных ереси низложил еси мрачныя: вся шатания евномиева погрузил еси: человеком бо духа Бога быти проповедал еси, и рук воздением враги умертвил еси. Все прогнал еси савеллиево служение, вся же мудрования несториева упразднил еси, святителю василие: молися Христу Богу, прегрешений оставление даровати празднующым любовию святую память твою.

*Слава:*

Благодать словес твоих божественных и догмат высота таинственная божественнаго нам бысть восхождения лествица: духа бо, отче, стяжавый трубу, тою проповедал еси божественная учения. Темже и на месте вселился еси злачне, мзды подвигов твоих прием, преподобне иерарше василие: молися Христу Богу, прегрешений оставление даровати празднующым любовию святую память твою.

*И ныне:*

Всяческих Владыка и творец, из пречистыя утробы твоея плоть приемый, предстательницу тя показа человеком, всенепорочная: сего ради вси к тебе прибегаем, очищения прегрешений просяще, владычце, и вечнующия избавитися муки, и всякаго озлобления лютаго миродержца. Сего ради вопием ти: молися твоему сыну и Богу, прегрешений оставление даровати покланяющымся верою всесвятому рождеству твоему.

*И чтем надгробное слово григориа богослова, еже о велицем василии, на четыре части.*

*Степенна, а~-й антифон д~-го гласа. Прокимен, глас д~:*
уста моя возглаголют премудрость, и поучение сердца моего разум. *Стих:*
услышите сия вси языцы, внушите вси живущии по вселенней. Всякое дыхание: *Евангелие иоанна, зачало л~з.*

*По н~-м псалме стихира самогласна, глас з~:*

Излияся благодать во устнах твоих, преподобне отче, и был еси пастырь Христовы церкве, уча словесныя овцы веровати в Троицу единосущную, во едином божестве.

*Канон праздника. Творение стефаново:*

*Ирмос по дважды, тропари же на д~.*

*Глас в~. Песнь а~. Ирмос:*

Грядите людие, поим песнь Христу Богу, раздельшему море и наставльшему люди, яже изведе из\ работы египетския, яко прославися.

осмерица дней, носящая образ будущаго, твоею, Христе, просвещается и освящается вольною нищетою: в сей бо законно обрезался еси плотию.

Обрезание приемлет осмодневное Христос своего рождества, и сего днесь сень спрятает, свет возсиявая новыя благодати.

*Ин канон святителя василиа, на и~. Творение иоанна дамаскина.*

*Глас и ирмос тойже.*

Твоему гласу подобаше приити, василие, начати хотящым хвалы твоя: но, отче, мольбу прием, благодать подавай независтно нам.

Добродетелей ты жестокий шествовал еси путь, в гладкий достигл еси и несопротивный небесный восход, и всем явился еси образ, василие.

Страстное взыграние, томящее плоть, любомудрия желанием наказал еси: темже в нетленных водворяешися царствиих, отче василие.

Душевныя страсти, благопотребно, василие, вкупе же и телесныя, духовным посекл еси мечем: себе же владыце жертву принесл еси. (с. 16)

Ты быв неизреченных таинник, василие, Христову царствию тайнонаучил еси, священне отче, яве, троический свет облистал еси нам.

*Богородичен:*

Кто изрещи твое по достоинству возможет, еже паче слова, зачатие; Бога бо родила еси плотию, всечистая, нам явльшася Cпаса и Господа.

*Катавасиа, первый лик поет ирмос:*

Глубины открыл есть дно, и сушею своя влечет, в ней покрыв противныя, крепкий во бранех Господь, яко прославися.

*Другий лик, ирмос:*

Шествует морскую волнящуюся бурю, сушу абие Исраиль явльшуюся: чермный же понт тристаты египетския покры купно, водостланен гроб, силою крепкою десницы владычни.

*Песнь г~. Ирмос:*

утверди нас в тебе, Господи, древом умерщвлей грех, и страх твой всади в сердца нас, поющих тя.

Слово воплощшееся пресущественное, в престатие закона обрезася: начаток же божественныя благодати, и жизни нетленныя нам подаде.

Закона исполнитель, не яко сопротивен Богу сый Христос воплотивыйся показася, и сподобися волею обрезатися осмодневен.

*Преподобнаго:*

Спритече Христову, и спросия память твоя, отче, рождеству, егоже несказанное таинство твоими ученьми яве сотворил еси.

Страхом господним утверждаемь, начало бо мудрости сей есть, любовию лучшею вперился еси премудрости, о василие.

Наказания быв всякаго исполнен, не токмо дольняго и попираемаго, много же паче лучшаго, показался еси миру свет, василие. (с. 17)

Василие премудре, вшел еси деянием, и деяние вшествие видения божественнейшаго показал еси, и сущих разуму научился еси яве.

*Богородичен:*

Безсеменно во чреве Бога зачала еси, и раждаеши несказанно воплощенна: на негоже зрети не смеют, чистая, небесных силы, приснодево.

*Катавасиа, лик первый:*

Крепость даяй царем нашым Господь и рог помазанных своих возносяй от Девы раждается, грядет же ко крещению. Тому вернии возопием: несть свят, яко Бог наш.

*Другий:*

Елицы древних изрешихомся сетей, брашен львов сотренных членовными, радуимся и разширим уста, слово плетуще от словес сладкопения, имже к нам наслаждается дарований.

*Кондак праздника, глас г~. Подобен:*
Дева днесь:

Всех Господь обрезание терпит, и человеческая прегрешения, яко благ обрезует, дает спасение днесь миру: радуется же в вышних и создателев иерарх и светоносный божественный таинник Христов василий.

*Таже седален святаго, глас и~. Подобен:*
Премудрости:

Премудрости слова навык, и писание закона отложив, всем проповедал еси благодати слово, и душ скрижали угладил еси словесы твоими, в нихже начертал еси божественная учения. Темже и мрак прошед облаком покрова телесе, и просиял еси духом, святителю василие: моли Христа Бога, грехов оставление подати чтущым любовию святую память твою.

*Дважды.*

*Слава, и ныне, праздника, глас д~. Подобен:*
Явился еси днесь:

Яко сый бездна человеколюбия, одеялся еси, Владыко, в зрак рабий, и плотию обрезался еси, даруя всем человеком великую твою милость. (с. 18)

*Песнь д~. Ирмос:*

услышах, Господи, слух твоего смотрения, и прославих тя, едине человеколюбче.

Обрезание преста, отнележе Христос волею обрезася, язык множество спасая благодатию.

Будущаго непрестанную осмаго века жизнь из\ъображает, в нюже Владыка обрезася плотию.

*Преподобнаго:*

украшается якоже рождеством Христова невеста церковь, тако и памятию твоею, всеблаженне.

Непреборимь явился еси по Бозе боря, василие, во всех того повелению покаряяся.

Церкви подадеся от Бога ограждение и стена тверда, василие всеблаженне.

Сопротивобожным сечиво ты секательное и огнь, поядаяй прелесть, явился еси, отче василие.

*Богородичен:*

Молим тя, чистая, яже Бога безсеменно заченши, присно молити за рабы твоя.

*Катавасиа:*

услышах, Господи, глас твой, егоже рекл еси, глас вопиющаго в пустыни, яко возгремел еси над водами многими, твоему свидетельствуяй сыну, весь, был сошедшаго духа, возопи: ты еси Христос, божия мудрость и сила.

*Другий:*

огнем очищся тайнаго зрения, поя пророк человеков новодейство, возглашает глас, духом плещущь, воплощение являющь неизреченна слова: имже сильных державы сотрошася.

*Песнь е~. Ирмос:*

Света подателю и веков творче, Господи, во свете твоих повелений настави нас: разве бо тебе, иного бога не знаем.

Ты от Девы матере несказанно прошед, Господи, и в (с. 19) человеческий не не сподобился еси одеятися образ, яко младенец, законно закон исполнил еси.

Нощи уподобися, яко сень законную любящи Исраиля, рождшая, из неяже облиставший свет мира Христос явися.

*Преподобнаго:*

Водит воистинну сугуб церковь праздник днесь обрезания, яко младенца Владыки явльшагося на земли, и память раба мудра и треблаженна.

Непостижимый свет почив в тебе, преподобне, пресветлу свещу миру тя показа Христос: темже память твою поем, василие.

Всетемно написанное в синаи бытие моисеем, ты сказуя от божественных сокровищь, начертал еси всем, преблаженне василие.

Ни законоположник моисей, ни первее закона иосиф бысть, иже по тебе пищи пшеницомеритель. божественныя бо плоти сам раздробитель явился еси, василие.

*Богородичен:*

Тебе, рождшей Христа, всех содетеля, зовем: радуйся, чистая, радуйся, свет возсиявшая нам: радуйся, вместившая Бога невместимаго.

*Катавасиа:*

Ии~с, живота начальник, разрешити осуждение грядет адама первозданнаго. Очищений же, яко Бог, не требуя, падшаго очищает во иордане: в немже вражду убив, преимущь всяк ум мир дарует.

*Другий:*

Врага темнаго и оскверненнаго яда очищением духа измовени, к новой пристахом неблазненной стези, водящей в неприступную радость, единем приступну, имже Бог примирися.

*Песнь з~. Ирмос:*

Бездна мя многа греховная окружает, и вопию ти, пророка подражаяй: от тли мя, Господи, возведи. (с. 20)

Прият конец закон, отнележе Христос младенствовав, исполнитель закона сый, обрезание восприят, и разреши законную клятву.

Субботство, обрезание же шатания еврейскаго явльшагося Христа мановением преста, и возсия благодати весна.

*Преподобнаго:*

Напитал еси душы, тающыя гладом, нищих обильно, и алчущих сердца всякаго исполнил еси, василие, божественнаго веселия.

Напитал еси богатно алчущыя пищею небесною: хлеб бо ангельский есть слово твое, василие, имже изряден пшеницодавец был еси.

Собрал еси пчельный, василие, люботрудно добродетели всякия цвет, и худог быв, в нихже ублажаешися.

Потщался еси мира отлучитися, и с богом пожити: темже нестоятельная и тленная, всеблаженне василие, оставль, пребывающая, яко мудр, стяжал еси.

*Богородичен:*

Спаси от бед рабы твоя, Богородице, яко вси по Бозе к тебе прибегаем, яко к нерушимей стене и предстательству.

*Катавасиа:*

Глас словесе, светильник света, денница солнца, предтеча в пустыни, покайтеся, всем вопиет людем, и пред\ъочиститеся: се бо предстоит Христос, от тли мир избаваляяй.

*Другий:*

Возжеленнаго явствова со всеблаженным гласом отец, егоже из\ чрева отрыгну: ей, глаголет, сей соестествен сын, сый светозарен, произниче из\ человеча рода: слово же мое живо, и человек промышлением.

*Кондак, глас д~. Подобен:*
Явился еси днесь:

Явился еси основание непоколебимое церкве, подая всем (с. 21) некрадомое господство человеком, запечатлея твоими веленьми, небоявленне василие преподобне.

*Икос:*

Целомудрия чаша, уста премудрости, и степень учений, василий великий, всем облистает мысленно. Приидите убо, и станем в дому божии, тепле взирающе, чудесы сего красящеся, якоже лучею облиставшеся жития, чистым духом прохлаждшеся, подобящеся того вере, и теплоте, и смирению, имиже дом явися естества божия, к немуже вопиюще поем: небоявленне василие преподобне.

*Песнь з~. Ирмос:*

образу златому, на поле деире служиму, трие твои отроцы небрегоша безбожнаго веления, посреде же огня ввержени, орошаеми пояху: благословен еси, Боже отец наших.

Светло и пресветло рождество Христово, и будущаго обновления подписавшее таинство днесь: яко законным чином Спас обрезуется, не яко Бог, но яко человек, и закона исполнение.

Закон исполняя, закона творец плотию днесь волею обрезуется, обрезание содевая греховныя зимы, и звати даруя: благословен еси, Боже отец наших.

*Преподобнаго:*

образ отца сын, и сына дух есть: ты же духа, о василие, несквернено зерцало, дом же всея Троицы. блаженна память твоя, и славящии ю воспрославляются.

углубив ум во глубины божия непостижимыя, и собрав многоценный ты бисер разума, наполнил еси мир премудростию, и звати научил еси: благословен еси, Боже отец наших.

О едино дохновение ума священных сопруг, якоже едина душа во двою телесех нераздельно, в григории (с. 22) василий, желанием божественным совокуплени, в василии же григорий, ныне молите Христа о стаде вашем.

отец сирот, и вдов защитник, и богатство нищих, болящих утешение, и сущих в богатстве окормление, старости жезл явился еси и наказание юности, и монашествующих добродетели правило, василие.

Очистив от всякаго тиннаго сквернения ум, василие, сразсмотрил еси духовная желанным твоим духом. темже, воспевая Троицу, со дерзновением взывал еси: благословен еси, Боже отец наших.

*Богородичен:*

Тя купину моисей в горе синайстей огнепалиму, чистая, провидяше, приемшую неопально нестерпимую зарю неизглаголаннаго существа, соединившагося дебельству плоти, единыя в нем святых впостасей.

*Катавасиа:*

Юношы благочестивыя, пещи огненней приобщившыяся, шумящ дух росный невредимы сохрани, и божия ангела снисхождение. темже, в пламени орошаеми, благодарственно воспеваху: препетый отец Господи и Боже, благословен еси.

*Другий:*

Опали струею змиевы главы пещный высокий пламень, юношы носящ благочестивыя, утишивый неудободержимую мглу из\ греха, всю же омывает росою духа.

*Песнь и~. Ирмос:*

Неизреченною мудростию составльшаго всяческая Бога слова, и от не сущих во еже быти приведшаго, благословите дела, яко Господа, и превозносите во вся веки.

Во осмый день обрезуется, яко младенец, Владыка: Иисуса же приемлет именование, яко мира есть Спас и Господь.

Ко Христову рождеству достойно осмый спряжеся, (с. 23) святителя всеславная память, юже почитающе верою, поем Господа и превозносим во веки.

*Преподобнаго:*

Несказанным промыслом даровавшаго василиа миру, свет благочестия, трубу же богословия, благословите, дела господня, Господа.

Богатным действом всельшася в мудраго василиа, и тем благочестно богословившаго, благословите, дела господня, Господа.

Божественных твоих словес насладившиися, василие, непрестанно в твоей памяти торжествующе, вопием: благословите, дела господня, Господа.

Лучы словес испустил еси, василие, миру, светом наставляющыя едино чествовати троическое естество: благословите, дела господня, Господа.

*Богородичен:*

Из\ отца прошедшаго прежде век, и безлетнаго Бога слова, и в последняя возсиявша из\ Девы, благословите, дела господня, Господа.

*Катавасиа:*

Тайну преславную вавилонская показа пещь, источившая росу, яко струями имяше невещественный огнь восприяти иордан, и об\ъяти плотию крещаема зиждителя, егоже благословят людие, и превозносят во вся веки.

*Другий:*

Свободна убо тварь познавается, и сынове света прежде омраченнии: един стенет тмы предстатель. ныне да благословит усердно виновнаго, прежде окаянное языков всенаследие.

На ф~-й песни Честнейшую не поем, но поем припевы обрезания: Величай, душе моя, по закону плотию обрезавшагося Господа.

*Песнь ф~. Ирмос:*

Яже прежде солнца светильника Бога возсиявшаго, плотски к нам пришедшаго, из\ боку девичу, неизреченно воплотившая, благословенная всечистая, тя, Богородице, величаем. (с. 24)

Таже вторый лик поет тойже припев и ирмос. Прочыя же три припеваем к тропарем.

Величай, душе моя, во осмый день обрезание приемлюща.

*Дважды.*

Днесь Владыка обрезуется плотию, яко младенец, исполняя закон.

*Единожды.*

Днесь Владыка плотию обрезася, Иисус наречеся.

*Единожды.*

Прешед пределы Христос человеческаго всего естества, преестественно из\ Девы раждается: и писание законное якоже повелевает, плотию обрезается, и исполнитель закона является.

Приидите, Владыки славная Христова именования во святыни торжествуим: Иисус бо боголепно наречеся днесь. с симиже и память святителя величаем.

*Таже святаго припевы к тропарем его.*

Величай, душе моя, во иерарсех василиа великаго. *Дважды.*

Величай, душе моя, вселенныя пресветлаго светильника. *Дважды.*

Величай, душе моя, от кесарии василиа великаго. *Дважды.*

*Сей же вместо славы:*

Величай, душе моя, украсившаго Христову церковь.

*Вместо И ныне:*

Величай, душе моя, честнейшую небесных воинств, Деву пречистую Богородицу.

Перваго пастыря, яко овча верное Христово, василие, живоносным стопам последовал еси: мучителю бо твою душу, отче, предал еси, доблественне предбедствуя о церкви, всеблаженне.

Церковное всесвященное Христово видев совокупление, твоим украшено святительством, мудре, всегубитель, яко от грома, тресновен быв, падеся мучитель: сущия бо в тебе духа зари не стерпе, василие. (с. 25)

Апостолов седалища, лика же страдалец Христовых, патриархов скинии, и праведных сладости, и радости пророков сподобился еси, василие: Богородицы бо служитель и Троицы таинник был еси.

Превыспренняя водами покрываяй един Господь, возстязуяй море, бездны же изсушаяй из тебе, чистая, плоть восприемый, от вифлеема тщится ко иордану креститися плотию.

*Таже оба лика, сошедшеся вкупе, поют первый припев праздника, и ирмос:*

Недоумеет всяк язык благохвалити по достоянию, из\ъумевает же ум и премирный пети тя, Богородице. обаче, благая сущи, веру приими: ибо любовь веси божественную нашу: ты бо Христиан еси предстательница, тя величаем.

*Таже припев:*

Величай, душе моя, честнейшую небесных воинств, Деву пречистую Богородицу.

*И ирмос:*

О паче ума рождества твоего чудес! невесто всечистая, Мати благословенная, еюже получивше всесовершенное спасение, достойно хвалим, яко благодетеля, дар носяще песнь благодарения.

*Светилен. Подобен:*
Духом во святилищи:

Любомудрия желанием обрезал еси, отче, души твоея покрывало, и миру показался еси, яко солнце, чудесы, и верных озарил еси мысли, богомудре, Троицы таинниче, о василие мудре, и служителю Богородицы!

*Дважды.*

*Слава, и ныне: праздника:*

Плотию обрезуется закон исполнивый, яко младенец осмодневен, веков зиждитель: и пеленами повивается, яко человек: и млеком питается, иже вся безмерною крепостию, яко Бог, содержай, и мановением возводяй. (с. 26)

*На хвалитех стихиры, на з~, глас е~. Подобен:*
Радуйся:

Терпит обрезание плотию, из\ отца кроме сечения же и тления неизреченно рождся, яко слово, и яко Бог от Бога, в непреложнем пребываяй божестве: тем, по закону паче закона бывый, клятвы законныя избавляет вся, и свыше благословение дарует. Темже, преблагое его схождение восхваляюще, поем и благодарственно прославляем, того моляще, душам нашым даровати велию милость.

*Дважды.*

По благодати сын божий быв, возрождением божественнаго крещения, естеством и истиною, и первовечна сына божия и слова, единосущна отцу и собезначальна, исповедал еси, преподобне: еретиков же незатворенная уста светлостию твоих словес заградил еси, темже и в царства вышняя вселился еси, сцарствуяй единому и естественне царствующему Христу, богатно раздающему миру велию милость.

Внутрь небеснаго храма, яко святитель священен, вместился еси, деянием и видением, премудрости началами, яко одеждею святою, обложен. И ныне, в вышнем жертвеннице, преподобне, священствуя, и Богу предстоя, и невещественную службу совершая, поминай милостивно, всеблаженне василие, совершающыя память священную твою и всечестную, Христа моля, подающаго мирови велию милость.

Весь освящен Богу, и всеобразно от детства возложен, мудрости пребожественныя озарився зарями, сущих разумение уяснил еси, светло сказуя и мудре поведая, еже в сущих благочиние творя, познания божественнейшаго дела. Темже тя богоглаголива и божественна учителя и светоносна светильника церковнаго проповедуем, Христа моляща, подающаго миру велию милость. (с. 27)

Страхом утвердився божиим, начало премудрости разумел еси, василие: страх премудростию и жития правостию превозшел еси, отче: любовию же Богу срастворився, и свойственнейший был еси. Темже, божественным наказався оправданием и судьбам, человеков из\ъучил еси обычаи, и украсил еси верных разумы, закопоположеньми духовными уяснив собор. Христа убо моли, душам нашым даровати велию милость.

*Слава, глас з~:*

Излияся благодать во устнах твоих, преподобне отче, и был еси пастырь Христовы церкве, учя словесныя овцы веровати в Троицу единосущную во едином божестве.

*И ныне, глас и~:*

Сходяй Спас к роду человеческому, прият пеленами повитие, не возгнушася плотскаго обрезания, осмодневен по матери, безначальный по отцу. Тому вернии возопиим: ты еси Бог наш, помилуй нас.

*Славословие великое. По трисвятом тропарь василиа. Слава, и ныне, праздника, ектении, и отпуст.*

И знаменуются братия елеем от кандила святаго, аще изволит настоятель, и поем стихиру самогласну. На а~-м часе тропарь праздника: Слава, василиа: И ныне, Богородичен часов. По трисвятом кондак праздника. И прочая. И совершенный отпуст.

На часех кондаки глаголем праздника и святаго, пременяюще.

*На литургии:*
Блаженна, от канона праздника, песнь г~: и святаго, песнь з~. По входе тропарь праздника и святаго. Слава, кондак святаго: И ныне, праздника. Прокимен, глас з~: Спаси, Господи, люди твоя: *Стих:*
К тебе, Господи: И святаго, глас а~: уста моя возглаголют: Апостол к колоссаем, зачало сн~д. И святаго ко евреем, зачало ти~и. Аллилуиа, глас и~: Пасый Исраиля: *Стих:*
уста праведнаго поучатся премудрости: Евангелие луки, (с. 28) зачало з~. И святаго, зачало к~д. И прочее. Совершается божественная литургиа великаго василиа. И поем за Достойно, О тебе радуется: Причастен: Хвалите Господа с небес: Другий: В память вечную:

[Зри] *Аще случится обрезание господне, и святаго василиа великаго в неделю.*

Творим бдение. На малей вечерни стихиры воскресны по обычаю: На стиховне стихира воскресна гласа едина. Таже стиховныя стихиры василиа, великия вечерни, глас а~, самогласны, с припевы их: Слава, глас з~. Излияся благодать: И ныне: Не устыдеся всеблагий Бог: По трисвятом, тропарь воскресн: Слава, святаго: И ныне, праздника. И отпуст.

*На велицей вечерни:*
на Господи, воззвах, поем стихиры воскресны г~, и праздника г~, и святаго, на д~. Слава, святаго: Премудрости рачитель: И ныне: Богородичен а~-й гласа. Вход, прокимен. И чтения г~. На литии стихира храма: И святаго василиа. Слава, святаго: И ныне, праздника. На стиховне стихиры октоиха: Слава, святаго: И ныне, праздника. На благословении хлебов тропарь святаго дважды: и Богородице Дево, единожды. И чтение в посланиих апостольских.

*На утрени:*
На Бог Господь, тропарь воскресен, дважды: Слава, святаго: И ныне, праздника. По кафисмах седальны воскресны с Богородичны их. И чтение во евангелии толковом, неделя пред\ богоявлением. По полиелеи тропари: Ангельский собор: и впакои гласа, и седальны святаго вси, по единожды: Слава, седален по полиелеи: И ныне, праздника. И чтение в богослове, слово надгробное о великом василии. Степенна, и прокимен гласа. Всякое дыхание: Евангелие воскресное. Воскресение Христово: и псалом н~. Стихира воскресна. Канон воскресн со ирмосом на д~: и праздника на д~: и святаго, на з~. Катавасиа: Глубины открыл есть дно: и Шествует морскую: кийждо лик свой ирмос. По г~ песни (с. 29) кондак праздника и седален святаго, дважды: Слава, и ныне, праздника. По з~ песни кондак святаго, и икос. И чтем пролог. На ф~ песни поем Честнейшую. Припевы же праздника, и святаго не поем. Светилен воскресен: Слава, святаго: И ныне, праздника. На хвалитех стихиры воскресны, д~: и святаго подобны, д~, со обычными припевы его. Слава, стихира евангельская: И ныне: Преблагословенна еси: Славословие великое, тропарь воскресен. Ектении, и отпуст. И оглашение студитово. Дается же и елей по обычаю от кандила святаго, и исхождение в притвор, и час а~- й. И конечный отпуст. На часех тропарь воскресен: Слава, праздника: И ныне, Богородичен часов. По трисвятом, кондак праздника. На г~- м часе тропарь воскресн: Слава, святаго: И ныне, Богородичен часов. По трисвятом, кондак святаго, и праздника, пременяюще глаголем.

*На литургии*
Блаженна гласа, на д~: и праздника песнь г~, на д~: и святаго з~-я, на д~. По входе тропарь воскресен, и праздника, и святаго: Слава, кондак святаго: И ныне, праздника. Прокимен недели пред\ просвещением, глас з~: Спаси, Господи, люди твоя: *Стих:*
К тебе, Господи, воззову: И святаго, глас а~: уста моя возглаголют премудрость: Апостол недели пред\ просвещением, к тимофею, зачало сч~и. Другий апостол к колоссаем, зачало сн~д. Аллилуиа, глас и~, недели пред\ просвещением: Боже, ущедри ны: *Стих:*
Пасый Исраиля: Евангелие недели пред\ просвещением, марка, зачало а~: И обрезания, луки, зачало з~. Причастен: Хвалите Господа: Другий: В память вечную: Литургиа василиа великаго. За Достойно, О тебе радуется:

[Зри] *Суббота пред\ богоявлением.*

На литургии Апостол к тимофею, зачало сп~д. Евангелие матфеа, зачало е~.

[Зри] *Неделя пред\ богоявлением:*

Прокимен, глас з~: Спаси, Господи, люди твоя: *Стих:*
К тебе, Господи, воззову, Боже мой. Апостол в тимофею, зачало сч~и. Аллилуиа, (с. 30) глас и~: Боже, ущедри ны: Евангелие марка, зачало а~. Причастен: Хвалите Господа с небес:

