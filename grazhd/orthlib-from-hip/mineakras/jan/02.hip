<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 30)

*Месяца тогоже во в~-й день.*

*Предпразднство просвещения:*

*И память, иже во святых, отца нашего сильвестра, папы римскаго.*

*И преподобнаго отца нашего серафима саровскаго, чудотворца.*

Служба его писана в приложении.

*На*
Господи, воззвах, *стихиры, глас д~. Подобен:*
Яко добля:

Предпразднственныя песни * благочестно предвозгласим * честнаго крещения Бога нашего: * се бо хощет, яко человек, * плотию приити к предтечи своему, * и просити крещения спасительнаго, * в наздание всех, * верою священно просвещаемых * и причастников духа.

Христос показуется, * Бог является, * якоже Давид преднаписа явственнейше, * и к рабу, крещения прося, грядет. * Иордане реко, веселия исполнися: * земля и море, * горы и холми, * и человеческая ныне играйте сердца, * свет мысленный восприемлюще.

Реку мира тя, * и поток, якоже пишет, * пищи суща, всесильне, * како тя речныя струи * приимут, Господи, * восходяща нага, * небо облагающаго облаки, * и обнажша всяку злобу вражию, * и нетлением земнородныя одевающа;

*Ины стихиры святаго, глас и~. Подобен: О*
преславнаго чудесе!

отче святителю сильвестре, * священства светом * священнопросвещаемь, * верныя просветил еси светолучными (с. 31) учении, * единицу естеством триипостасное существо чествовати, * и отгнал еси тму ересей. Темже светоносную днесь * ясно память твою * радующеся торжествуем.

отче богоносе сильвестре, * столп явился еси огнен, * священно предводя священный собор: * и облак осеняющь, * от египетския лести верныя из\ъимающь, * и к божественней земли преносящь * нелестными твоими учении всегда. * Темже благославную и всесвященную * память твою чтим.

отче богоглаголиве сильвестре, * струями твоих молитв, * многообразнаго змия твердо затворил еси, * священноудивляемь. * Еллинов множество Богу привел еси, * евреев же суровство смирил еси, * чудеса велия творя пред\ ними яве. * Темже тя чтим и ублажаем.

*Слава, и ныне, глас з~:*

Грядет ко иордану Христос истина, креститися от иоанна, и глаголет к нему: аз требую от тебе креститися, и ты ли грядеши ко мне; не смею сено прикоснутися огню, ты мя освяти, Владыко, божественным явлением твоим.

*На стиховне стихиры самогласны, глас а~. Иоанна монаха:*

Светел убо мимошедший праздник, светлейший же, Cпасе, приходящий: он ангела имеяше благовестника, и сей предтечу обрете пред\ъуготовителя. он кровем изливаемым, яко безчаден, рыдаше вифлеем: и сей, водам благословенным, многочадна познавается купель. Тогда звезда волхвом возвести, ныне же отец миру тя показа: воплотивыйся и паки грядый яве Господи, слава тебе.

*Глас в~:*

*Стих:*
Сего ради помянух тя от земли иордански и ермониимски. (с. 32)

*Андреа иеросолимскаго:*

Паки Иисус мой очищается во иордане, паче же очищает грехи нашя: грядет бо воистинну на крещение, омыти хотя адамово рукописание. И рече ко иоанну: гряди, послужи, о крестителю, таинства страннаго главизне. Гряди, простри руку твою скоро, и прикоснися верху стершаго змиеву главу, и отверзшаго рай, егоже затвори преступление лестию змиевою, вкушением древа иногда.

*Глас г~:*

*Стих:*
Видеша тя воды, Боже, видеша тя воды, и убояшася.

Ясен убо мимошедший праздник, славнейший же настоящий день: во он спасу волсви поклонишася, в сем же Владыку раб славен крести. Тамо пастырие свиряюще видевше, и чудяхуся: зде же глас отчий единороднаго сына проповеда.

*Слава, и ныне, глас тойже:*

Приидите, вси вернии, иудейскую страну оставивше, прейдем пустыню иорданскую, и узрим днесь тамо нас ради явльшагося плотию, крещения просяща во струях иорданских, крестителя отрицающася и вопиюща со страхом: не смею рукоположити бренною дланию огня. Иордан и море бежаша, Cпасе, и возвратишася, и аз како положу на верх твой руку, егоже трепещут серафими; побеже иордан, яко прият елиссей илиину милоть. Како не зайде в пропасть и глубину, видяй нага тя во струях; како же не опалит мя, всего от тебе разгараема; что косниши, крестителю, крестити Господа моего; иордан вопиет ко иоанну: что многих возбраняеши очищение; всю тварь освяти, остави освятити и мене, и водное естество, яко на сие явися.

*Тропарь сильвестра, глас д~:*

Правило веры и образ кротости, воздержания (с. 33) учителя яви тя стаду твоему, яже вещей истина. Сего ради стяжал еси смирением высокая, нищетою богатая, отче сильвестре: моли Христа Бога, спастися душам нашым.

*Слава, и ныне, предпразднства, глас тойже:*

Готовися, завулоне, и красуйся, неффалиме, иордане реко, стани, под\ъими взыграя креститися грядуща Владыку, веселися, адаме, с праматерию, не крыйта себе, якоже в раи прежде: ибо, наги видев вы, явися, да облечет в первую одежду. Христос явися, всю тварь хотя обновити.

*На повечерии поем трипеснец. Ирмосы по дважды, тропари на з~, и последи ирмос оба лика вкупе. Аще же двоирмосен трипеснец, и поем а~-го творца ирмос дважды, тропари же обоих творцов на з~: и последи ирмос в~-го канона оба лика вкупе. Сице поем канон, и ирмосы, и на прочиих повечериях.*

*Трипеснец, егоже краегранесие:*
Второму же.

*Глас в~. Песнь а~. Ирмос:*

Непроходимое волнящееся море божиим своим велением изсушившему, и пешешествовати сквозе е Исраильтеския люди наставльшему, Господеви поим: славно бо прославися.

*Припев:*
Слава тебе, Боже наш, слава тебе.

Неизреченное зиждителя сошествие, первее от Девы возсиявша, мир озарило есть: сам же паки Христос, другое таинство ныне совершая, грядет на иордан земным в странное возрождение.

Служа делу страшному, предгрядет ко иордану предтеча ныне, словесе глас, обнищавшаго адама обогащаяй божеством, духом бо богатя, грядет Христос даром крещения.

*Песнь и~. Ирмос:*

устрашися отроков благочестивых сообразнаго души несквернаго тела, и устранися воспитанный в безмерном (с. 34) веществе неутружден огнь, присноживущу же из\ъувядшу пламеню вечнующая песнь воспевашеся: Господа вся дела пойте, и превозносите во вся веки.

Вас, моя сосуды избранныя, тогда познаю, аще моего дарования печать вообразится в вас, трисиянный облистающи свет ко крещению, Христос слово рече в лености уныния пребывающым: в сем бо путь спасения подам, и свобождения жизнь всем дарую.

Чина противна в тебе естественнаго есть вещь совершаема ныне: меншее бо твоего благословения требую лучшаго. Темже убояхся верху прикоснутися твоему, избавителю, возопи предтеча: нелепо бо, да приближится огнь сену, ты мя паче освяти, твоего раба.

*Другий двоепеснец, егоже краегранесие:*
Третиему же.

*Глас тойже. Ирмос:*

Велению мучителеву:

уныния сон душевный оттрясше сердечною бодростию, грядущему очистити душы во струях возопиим: благословите, дела господня, Господа.

Да удовлится деяние в нас души в высоцем зрении, яко да сугубо явившеся светли, вся очищающему божественными струями, владыце явимся вси.

Талант словом деятельным украсивше в сугубом делании, верою давшему владыце вернии, яко раби, принесем креститися грядущему душам на обновление.

*Вместо Славы, глаголем:*

Благословим отца, и сына, и святаго духа, Господа.

*А к последнему тропарю глаголем: И ныне:*

*Таже, на сходе поем:*

Хвалим, благословим, покланяемся Господеви, поюще и превозносяще во вся веки. (с. 35)

*И поем ирмос:*

Велению мучителеву преподобнии трие отроцы не повинувшеся, в пещь ввержени, Бога исповедаху, поюще: благословите, дела господня, Господа.

*Песнь ф~. Ирмос:*

Возвеличил еси, Христе, рождшую тя Богородицу, от неяже, создателю наш, в подобострастное нам облеклся еси тело, наших прегрешений решительное: сию ублажающе, вси роди тебе величаем.

Скверну всяку страстную оттрясше, достойно крещения божественнаго образ приимите мысленно: грядет бо зиждитель очищение даровати странное, во струях крещаяся, всем же новое показати изменение.

Взирающе на Христа, смиряющагося волею даже и до рабия образа, под крепкую его руку ныне смиримся, духом вземшеся: яко да крещаема сего чистыми делы почтим.

*Ин. Ирмос:*
Невместимаго Бога:

Греховную мглу вси отложивше, чисти, вся очищающему струями божественными, явимся владыце.

Во иордане реце креститися грядущему Христу, приидите, приближимся, слезными очищшеся струями.

*Вместо достойна, поем ирмос:*

Невместимаго Бога во чреве вместившая, и радость миру родившая, тя поем, Богородице Дево.

*И поклон.*

*По трисвятом кондак предпразднства. Сице глаголем на повечериях, и до праздника.*

*На утрени, на*
Бог Господь, *Тропарь предпразднства дважды. Слава, святаго: И ныне, предпразднства.*

*По а~ стихологии, седален, глас а~. Подобен:*
Гроб твой, Cпасе:

Одеявся в мою, Иисусе мой, нищету, предгрядеши, тебе с рабы смешая, и крещения прося от раба, (с. 36) человеколюбче. Темже видев тя иоанн вопияше: како крещу тя, скверны весьма не имуща, Боже преблагий;

*Слава, и ныне, подобен тойже:*

Предгрядет Христос благостию к струям речным иорданским, и в тех наше обновление соделати хощет благодатию: божественный предтече, сего приими радуяся, и в водах того восхотевша омый, единаго человеколюбца.

*По в~-й стихологии, седален, глас д~. Подобен:*
Скоро предвари:

Обнищав богатый за милосердие многое, нас, обнищавших невоздержанием иногда, обогатити хотя, грядет внити во иорданския струи, и от иоанна явственно креститися: воспоим, вернии, того крайнее смирение.

*Слава, и ныне, подобен тойже:*

Совершися днесь исаии глас вопиющаго: уготовите путь Господень, и стези сотворите: возгласи бо, якоже рече, пустынолюбная труба, вся созывающи, иоанн великий. Темже стецемся купно, и преславная увидим.

*Канон предпразднства со ирмосом на и~, ирмос по дважды, тропари же на з~: и святаго на д~.*

*Канон предпразднства, егоже краегранесие по алфавиту, иосиф.*

*Глас в~. Песнь а~. Ирмос:*

Непроходимое волнящееся море, божиим своим велением изсушившему, и пешешествовати сквозе е Исраильтеския люди наставльшему, Господеви поим: славно бо прославися.

Ведый господне пришествие, из пустыни приходит божественный предтеча, вопия светло: приближися, явися избавление, покайтеся и водою очиститеся.

Погруженна мя грехов волною, слове, отцу собезначальне, всего очисти покаяния кроплением, иже (с. 37) крещением твоим верным избавление присно даруя, за милосердие безмерное.

Земля, якоже пишет, завулоня незаходимый видевши свет, озарися: се бо прииде на иорданския струи, и сущаго над всеми Бога поет, зовущи: Господеви воспоим, славно бо прославися.

Народ весь богоглаголивый предтеча видя пришедш, сим вещаше: кто показа вам от грядущаго гнева бежати; сотворите покаяния плоды, благодатию спасаемии.

*Ин канон святаго, егоже краегранесие:*

Пети тя верою, благодать даждь, блаженне. *Иосиф.*

*Глас и~. Песнь а~. Ирмос:*

Посеченный несекомаго пресече, и виде солнце землю, юже не виде, лютаго врага вода потопи, и непроходимое пройде Исраиль. Песнь же воспевашеся: Господеви поим, славно бо прославися.

Сыноположився благодатию, сильвестре, Богу отцу, чисто житие облобызав, и божественными блистании душею световиден быв, прешел еси к свету, зовый, невечернему: Господу воспоим, славно бо прославися.

Велемудренно страсти удержал еси, и плоть постным житием повинул еси духу, мудре, и божественное жилище Троицы быв светло, лукавствия духи, Господу поя, смирил еси, славно бо прославися.

Закону божественному божественне повинуяся, и богодухновеннаго писания разумом украшен, еллинския мудрецы истине наказал еси, Христа исповедати со отцем и духом, вопиющыя: Господу воспоим, славно бо прославися.

Во впостаси единей познаваема, воплощшагося Христа, блаженне, проповедал еси во двух волях и действиих, сильвестре, разумеваема, и верою тому обоживша зовущыя: Господу воспоим, славно бо прославися. (с. 38)

*Богородичен:*

Да нижния с вышними совокупит, единый всех Бог, во чрево неискусобрачныя вниде, и в подобии плотстем явися, вражды средоградие разорь, мир введе, и жизнь подаде, и божественное избавление.

*Песнь г~. Ирмос:*

утверди нас в тебе, Господи, древом умерщвей грех, и страх твой всади в сердца нас, поющих тя.

Явися Христос, вопиет предтеча, и на струи восходит иорданския: срести сего потщимся, чистыми помышлении просвещаеми.

Ищя мя, безпутием заблуждшаго, Боже мой, нищетою богатною одеявся, предстоиши креститися, всех избавление.

Земля и небо ныне да ликуют, всех крещается благодетель, в водах погружая наше множество безмерных прегрешений.

*Ин. Ирмос:*

Страх твой, Господи, всади в сердца раб твоих, и буди нам утверждение, тя во истине призывающих.

ума чистоту стяжав, святитель был еси, помазание святое восприем. Тем тя, богоносе отче, восхваляем.

На кресте простершаго длани плотию Бога слова уяснил еси словесными твоими показаньми, и иудейское суровство погубил еси, всеблаженне.

В чудесех велик быв, отгоняеши духи, и очищаеши недуги верою просящым, сильвестре богомудре.

*Богородичен:*

Дева чистая по рождестве всесвятая пребыла еси, Бога бо слова родила еси, нам уподобльшася, кроме греха.

*Кондак святаго, глас д~. Подобен:*
Вознесыйся:

Во священницех священник явился еси, царя и Бога, богоносе, постником собеседник быв: отонудуже (с. 39) срадуешися ныне ликом ангельским, отче, веселяся в небесных, сильвестре, славне пастырю, спасай любовию совершающыя память твою.

*Седален, глас и~. Подобен:*
Премудрости:

Река благочестия явився, учений твоих струями всю землю напоил еси, сильвестре, яко святитель божественный, и чудес тучами страстей скверну омыл еси, и пищный поток достойно наследовал еси. Темже сошедшеся благочестно тя чтим песньми днесь, и верно вопием ти: моли Христа Бога, прегрешений оставление подати чтущым любовию святую память твою.

*Слава, и ныне, глас тойже. Подобен:*
Свирелей пастырских:

Невидимый Боже, непостижимый слове, родился еси от отца паче естества и слова: паки же в последняя от Девы, не изменив еже бе, грядеши и во струях иорданских ныне креститися плотию, благоволивый спасти, яко Бог, род человеческий.

*Песнь д~. Ирмос:*

Пришел еси от Девы, не ходатай, ни ангел, но сам, Господи, воплощся, и спасл еси всего мя человека. Тем зову ти: слава силе твоей, Господи.

Чудится твоему, Иисусе благодетелю, приходу великий предтеча, и ужасаяся вопиет тебе: огнь сый, Владыко, да не опалиши мене, сено суща.

Стояща в водах сих волею, зря мя ныне, приступи, о иоанне! и крести, яко да водою благодать человеческому роду соделаю.

Крыющееся яко во облацех тя познах солнце, Боже мой, плотию: како убо нага тя водами ныне одеяна зрю; иоанн вопияше, удивляяся.

Просвещается человеческое естество, и избавление тмы (с. 40) приемлет греховныя, и свыше божественною одевается нетления одеждою, обнажаему мне.

*Ин. Ирмос:*

услышах, Господи, смотрения твоего таинство, разумех дела твоя, и прославих твое божество.

Святитель богоприятен, помазуя священники божественным духом, показался еси, отче сильвестре, и люди просвещаяй, священнейше.

Содейством духа недуги отгоняя, страсти неисцельныя исцелил еси, пребогате, обращая от лести заблужденныя.

Ересей, сильвестре, лесть отгнал еси, паству упасл еси на водах благочестия, на злаце божественнаго познания.

Излияся во устнах твоих благодать божественнаго духа: сего ради тя священника людем своим Бог, всеблаженне отче, помаза.

*Богородичен:*

Исцели, отроковице, язвы сердца моего, и наведи души моея движения к божиим, Дево, хотением.

*Песнь е~. Ирмос:*

Света подателю, и веков творче, Господи, во свете твоих повелений настави нас: разве бо тебе, иного бога не знаем.

Покайтеся, вопия, царствие божие приближися: священный предтеча явися из пустыни, опустевшыя в злых обновляя.

Закон егоже древле рече и пророк священное сословие, прииде Христос, нас обновляя божественным крещением, обветшавшыя многими прегрешеньми.

Странна, рече, и ужасна, иоанн, зрю днесь: ныне бо источник безсмертия прииде от малыя капли божественное просити крещение.

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго; но обрати мя, и к свету заповедей твоих пути моя направи, молюся. (с. 41)

Плетеньми твоих словес, весь разрешил еси суетен соуз, и к божественней вере, лестию связанныя связал еси, отверзая, отче, сих ум прочитанием писаний, святителю блаженне.

Сердце твое, отче, непорочно бысть во оправданиих общаго Владыки, егоже вожделев, плоть удержал еси, и чудес благодатию обогащся, недуги исцеляеши и душевныя лютыя язвы.

Бесящаяся сердца недугом душегубным, лютыя ереси горькаго манента, скорыми лечбами словес твоих, богоносе, уставил еси, яко врачь, благодатию божественною честным отгнал еси духом.

*Богородичен:*

Радуйся, едина рождшая пресильнаго, плотию обнищавшаго: радуйся, падшаго мира исправление, всенепорочная: радуйся, печали разрешение: радуйся, верных спасение: радуйся, престоле божий превысокий.

*Песнь з~. Ирмос:*

Бездна согрешений обыде мя последняя: но, яко пророка иону, Господи, Господи, возведи из истления живот мой.

Одожди согрешений наших, человеколюбче, разрешение, иже иорданскими струями погрузивый прегрешения земнородных, за милость великую.

Пучина сый, Христе, правды, предгрядеши ныне на иорданскую реку потопити змия, и адамово преступление изсушити.

Струю тя нетления, Христе, суща воистинну, струи како вместят речныя; вопияше предтеча, славя твое многое благоутробие.

*Ин. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя. (с. 42)

Неисходна и в темнице вечне затворенна соделал еси молитвами твоими лукаваго, погубляющаго завистию приходящыя, блаженне, змия, и яко двери же, и яко вереи, креста знамение положив.

Глагол твоих медоточных вещание, во всяческая изыде, всеблаженне, и учений в концы всея вселенныя сияние облиста, чудес же светлость, и дел божественное показание.

Исцеления и дарования божественная тучами источая богатно вседетеля, святителю всеблаженне, и всесвятаго всегда духа верою тебе чистою приступающыя целити благодатию.

*Богородичен:*

Разумевше богоглаголивии пророцы таинства твоего, Дево, глубину, пророчески провозвестиша сие, наставляеми божественным духом: и ныне мы, прерадостно сбытия зряще веруем.

*Кондак, глас д~. Подобен:*
Явился еси днесь:

Во струях днесь иорданских быв, Господь иоанну вопиет: не убойся крестити мя, спасти бо приидох адама первозданнаго.

*Икос:*

Не истязую тя, крестителю, пределы преходити. Не глаголю тебе: рцы ми, яже глаголеши беззаконным, и учиши грешники. Точию крести мя молча, и чая яже от крещения: приимеши бо сего ради достоинство, еже не бысть ангелом: ибо всех пророков больша тя сотворю. О оных убо ни един яве мя виде, но во образех и сенех, и гаданиих, ты же пред тобою стояща видел еси: спасти бо приидох адама первозданнаго.

*Песнь з~. Ирмос:*

образу златому, на поле деире служиму, трие твои (с. 43) отроцы небрегоша безбожнаго веления: посреде же огня ввержени орошаеми пояху: благословен еси, Боже отец наших.

Во одежду священную одевая мя, Христе, обнажившагося советом льстиваго, наг проити сквозе воды пришел еси, благости богатством. Воспеваю твое милосердие, и покланяюся чудному твоему смотрению.

Что сие, Христе, многое твое, еже к нам, смотрение; что нищета; что неизреченное и паче ума снитие; рече, егда тя виде иоанн обнажена, и креститися от него повелевающа.

Возжегл еси, Христе, якоже светильник, честную плоть твою среди иордана, и взыскал еси погребенный страстьми и грехом образ, и обрет, удобрил еси крещением твоим, блаже: темже поем тя.

*Ин. Ирмос:*

*От*
иудеи дошедше отроцы, в вавилоне иногда верою троическою пламень пещный попраша, поюще: отцев Боже, благословен еси.

Праведник, якоже финикс, в дому господни, отче, процвел еси плоды правды, имиже чтущии тя питаются, поюще: отцев наших Боже, благословен еси.

Крепкими твоих словес явленьми обличил еси суемудренники, недугующыя неверием, и радуяся поеши, преславне сильвестре: отцев наших Боже, благословен еси.

Пребывает слава во веки твоя, отче, и память со всеми праведными, с нимиже нас, верою поющих, поминай: отцев наших Боже, благословен еси.

Славный святитель, духовною зарею просвещаемь, тму злобы разори, и вся поющыя просвети: отцев наших Боже, благословен еси.

*Богородичен:*

Пречудная отроковице, сущаго прежде всех веков (с. 44) родила еси, нам уподобльшагося, за крайнее благоутробие, да спасет поющыя: отцев наших Боже, благословен еси.

*Песнь и~. Ирмос:*

В пещь огненную ко отроком еврейским снизшедшаго, и пламень в росу преложшаго Бога пойте дела, яко Господа, и превозносите во вся веки.

Глас вопиющаго в пустыни явственно представ иоанн, обращая сердца покаявшихся тепле, славити явльшагося во иордане Cпаса и Владыку.

Поток еси пищный, иже моря, источники соделавый, и како на воды восходиши; что отмыти ищай, иже всех омовение и очищение песнословящих тя, Христе, во веки;

Изсушити струи ищай злобы вражия, и моря страстей уставити, и верным очищение источити и оставление, Владыко, грядеши креститися во струях иорданских.

Часов и лет творче, под леты быв за благоутробие, безлетно возсияв из\ пребезначальнаго отца, пришел еси летняя прегрешения всех отмыти во струях иорданских.

*Ин. Ирмос:*

Победители мучителя и пламене благодатию твоею бывше, заповедем твоим зело прилежаще, отроцы вопияху: благословите, вся дела господня, Господа.

Едино естество, отче, единаго божества богословив, в трех лицех разумеваемаго пел еси непрестанно: благословите, вся дела господня, Господа.

Истины, отче, истинен учитель нареклся еси. темже лжеименныя льсти обличил еси лесть, поя: благословите, вся дела господня, Господа.

Верховник явился еси священнаго собора, (с. 45) священнотаинниче, и верховнаго учеников украсил еси престол, вопия: благословите, вся дела господня, Господа.

Добродетельми божественными, отче, сердце твое удобрил еси, весь украсився, и с вышними чинми, вопия, совокупился еси: благословите, вся дела господня, Господа.

*Богородичен:*

Глаголом твоим божественным последующе роди человечестии, ублажаем тя присноблаженную, и воспеваем: благословите, вся дела господня, Господа.

*Песнь ф~. Ирмос:*

*От*
Бога, Бога слова, неизреченною мудростию пришедшаго обновити адама, ядию в тление падшаго люте, от святыя Девы неизреченно воплотившагося нас ради, вернии единомудренно песньми величаем.

Видев тя иоанн к себе благодетеля грядуща, и просяща от него смирением крещения, удивлься, ужасеся, никакоже рукою прикоснутися смея прикасающагося всем горам, и воздымятся.

Яко ластовица пречестная, провозвещающая весну мысленную, предста креститель, в зиме сущым безмерных прегрешений, и бурю терпящым присно сопротивных духов, лукавых страстей.

Тя, озарение славы отчия, просиявшее во тме седящым лютых, незаходимое солнце, Господи, и грядуща вся просветити священным твоим крещением, яко Бога и Cпаса, песньми величаем.

Смертная секира, при корени лежащи, яко древу, претит изсечением, неплодие твое видящи. Не убо безплодна пребуди, душе моя, но возопий Богу теплым покаянием: согреших ти, спаси мя.

Глас вопиющаго слышан бысть в пустых сердцах: (с. 46) возвеселитеся, предста Христос, оставление всем даруя. Освятитеся вся: море, источницы и реки, и удолия, и лужная места и вся подсолнечная.

*Ин. Ирмос:*

Воистинну Богородицу тя исповедуем спасеннии тобою, Дево чистая, с безплотными лики тя величающе.

Священствовав усердно самаго себе, всеблаженне, сластей умерщвлением, и был еси нас ради умертвившемуся жертва благоприятна.

Яко божественный верховник священных отцев, священное учение утвердив, еретиков заградил еси безбожная уста.

Совокупился еси с лики безплотных, безплотныя враги с телом светло, святителю, поборив.

Память твоя миру, отче святителю, яко светозарное возсия солнце, световодящи верою восхваляющыя тя.

*Богородичен:*

Благолюбивая Дево, озлобленную грехми душу мою ублажи, благаго рождшая Бога и Господа.

*Светилен. Подобен:*
Жены услышите:

Глас вопиющаго возгласи, и горы взыграйте, ликуй, роде человеческий: ибо пребезначальное слово плоть прием, яко человек, прииде, крещаяся от рук, яже созда, во иордане погружаяй мира грех.

*Слава, и ныне:*

Како струи тя речныя приимут, человеколюбче, реки и моря сотворшаго от не сущих; како на верх пречистый твой дерзнет предтеча руку положити, Владыко; поем трепещуще, слове, твоея нищеты высоту.

*На хвалитех стихиры на д~, ихже краегранесие:*

Песни феофановы на светы. *Глас з~.*
*Подобен:*
Ангельския:

Ангельския пред\ъидите силы от вифлеема ко струям иорданским: предгряди, иоанне, оставль пустыню: (с. 47) радуйся, реко, и уготовися, вся же земля да радуется: Христос грядет грех адамов очистити, яко благоутробен.

усты чистыми и душами измовенными, приидите, тайно вифлеем оставльше, и ко иордану со Христом идуще, воспоим ему с веселием, отечествия земная вся, верно глаголюще: благословен пришедый Боже наш, слава тебе.

Велие и страшное таинство есть, яко Бог человеком уподобися, и греха отнюд не ведый, яко повинен, от иоанна креститися в реце иорданстей просит днесь: благословен явлейся, Боже наш, слава тебе.

Цвет Давидов возсияв из Девы, прииде Христос ко струям иорданским грехи омыти праотца водами. Ликуй, адаме, веселися, ево, небо да радуется, людие рцем: благословен пришедый, Боже наш, слава тебе.

*Слава, глас и подобен тойже:*

Трепещет рукою, ужасаяся рукоположити, радуется душею, помышляя иоанн, яко верх твой подклонити благоволил еси, в рабий зрак одеян, да человеки от работы избавиши вражия, зовущыя: благословен пришедый, Боже наш, слава тебе.

*И ныне:*

Вся земля тайно да радуется ныне пророчески, и горы да играют: возврати струи, иордане, якоже пишет, ужаснися от лица владычня, яко Бог, вочеловечився, человеки вся от греха адамля очистити прииде.

*На стиховне стихиры самогласны, глас з~:*

Светлейший солнца бысть прешедший праздник рождества Христова, ясен и пресветел показася приходяй божественнаго явления его. Во он пастырие, со ангелы славословяще, поклонишася Богу вочеловечшемуся: в сем же (с. 48) владыце иоанн прикоснувся десною рукою, с трепетом глаголаше: освяти мене и воды, единый имеяй велию милость.

*Стих:*
Сего ради помянух тя от земли иордански и ермониимски.

Готовися, иордане реко: се бо приходит Христос Бог креститися от иоанна, да змиев невидимыя главы сокрушит божеством в водах твоих. Радуйся, пустыне иорданская: горы, играйте с веселием, приходит бо вечный живот воззвати адама. Глас вопиющаго возопий, о иоанне предтече: уготовайте пути господни, и стези его правы соделайте.

*Стих:*
Видеша тя воды, Боже, видеша тя воды, и убояшася.

Да возрадуется пустыня иорданова, и да процветет, яко крин: глас бо вопиющаго услышася в ней: уготовайте путь Господень. Горы бо положивый мерилом, и места дубравная весом, вся исполняяй, яко Бог, крещается от раба: обнищавати начат богатныя дары даруяй. услыша ева: в печалех родиши чада, ныне же услыша Дева: радуйся, обрадованная, Господь с тобою, имеяй велию милость.

*Слава, и ныне, глас и~. Анатолиево:*

Иоанне крестителю, во утробе познавый мя агнца, на реце мне послужи, со ангелы мне службу принеси: простер, коснися дланию верху моему пречистому, и егда узриши горы трепещущыя, и иордана возвращающася, с сими возопий: воплотивыйся из Девы, в наше спасение, Господи, слава тебе.

*На литургии блаженна предпразднства, песнь г~ и з~-я. По входе тропарь предпразднства, и храма Богородицы, аще есть, и храма святаго: таже тропарь святаго, и кондак храма Богородицы, аще есть, или храма святаго. Слава, кондак святаго: И ныне, кондак предпразднства.*
(с. 49)

*Сице глаголем тропари и кондаки, в предпразднстве богоявления по вся дни, кроме недели, и полиелеа святаго.*

*Прокимен, глас а~:*
уста моя возглаголют премудрость, и поучение сердца моего разум. *Стих:*
услышите сия вси языцы, внушите вси живущии по вселенней. *Апостол ко евреем, зачало ти~и. Аллилуиа, глас в~:*
уста праведнаго поучатся премудрости, и язык его возглаголет суд. *Стих:*
Закон Бога его в сердце его, и не запнутся стопы его. *Евангелие иоанна, зачало н~. Причастен:*
В память вечную будет праведник:
