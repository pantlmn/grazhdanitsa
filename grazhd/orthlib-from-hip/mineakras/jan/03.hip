<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 49)

*Месяца тогоже в г~-й день.*

*Предпразднство просвещения:*

*И святаго пророка малахии:*

*И святаго мученика гордиа.*

*На*
Господи, воззвах, *стихиры пророка, г~, и мученика, г~.*

*Пророка стихиры, глас и~. Подобен:*
Господи, аще и на судищи:

Глаголы * богодвижимаго твоего языка * сбываемы зря, * тя ныне ублажаю, пророче, истине удивляемь: * ты бо гласом светлым * мир облистал еси, * господне провозглашая * пришествие спасительное.

Ангел, * ангелоподобным твоим житием, * на земли был еси, * и прозванием ангела * всеподобно обогатился еси, * доброту душевную * доброте телесней * сугубо сочетав, * малахие всеблаженне.

Господи, * к тебе твоего пророка, * молебника и молитвенника предлагаю. * егоже мольбами, щедре, и (с. 50) молитвами, * яко благоутробен, * отчаянныя души * согрешения разреши, * существенную имея * и естественную благостыню.

*Ины стихиры мученика, глас тойже. Подобен: О*
преславнаго чудесе!

Превозвышенную видев * прелести мглу, * бегая удалился еси, * страстотерпче гордие, * Бога ожидая, * многими же болезньми искушаемь, * и алчбами томимь, * якоже ведый свою силу подвижник, * устремился еси самозван к противоборцу.

Вельми уповав, * пришел еси к противных множеству, * всеславный гордие, в ничтоже вменив беззаконных соборище: * и став посреди проповедник самовластен, велегласно Христа проповедал еси, * зиждителя и Господа, * отцу собезначальна и честному духу * единочестна и соприсносущна.

Мечем во главу усекаемь, * от жизни в жизнь *, от смерти в безсмертие, * и от тления к нетлению проявленно пришел еси, * не пождав естества мертвости, * но самоизвольно ведомь умрети. * О подвигов твоих, страстоносче гордие, * имиже Христа, мучениче, возвеличил еси, * единаго благоутробнаго!

*Слава, и ныне глас д~. Иоанна монаха:*

О преславнаго чудесе! иже духом святым крещаяй и огнем на иордан грядет креститися от иоанна: Бог не наг, ниже человек прост, но во двою естеству, един тойжде сын единородный, ищай убо крещения, яко человек, от смертнаго, взимая же, яко Бог, грех мира, и подая всем велию милость.

*На стиховне стихиры, глас з~. Подобен:*
Тридневен:

Се просвещение верных, се очищение наше внити хощет во струи речныя, яко да скверну отмыет злобы человеческия, и обновит сокрушенныя ны. (с. 51)

*Стих:*
Сего ради помянух тя от земли иордански и ермониимски.

Яко виде тя грядуща предтеча твой, Господи, и просяща креститися от него, со страхом вопияше: Боже мой, содетелю мой, како тя крещу несквернаго;

*Стих:*
Видеша тя воды, Боже, видеша тя воды, и убояшася.

Снидемся, вернии, умне ко иорданским струям, яко да чудо велие видим яве: зиждитель бо всех явися зримь, и креститися пришел есть.

*Слава, и ныне, глас е~:*

На иорданскую реку Христос Бог наш приходит ко крещению очистити хотя ны от беззаконий наших своим явлением, яко един благ и человеколюбец.

*Тропарь, мученика, глас д~:*

Мученик твой, Господи, гордий, во страдании своем венец прият нетленный от тебе, Бога нашего: имеяй бо крепость твою, мучителей низложи, сокруши и демонов немощныя дерзости. того молитвами спаси душы нашя.

*Тропарь, предпразднства, глас тойже:*

Готовися, завулоне, и красуйся, неффалиме: иордане реко, стани: под\ъими взыграя креститися грядуща Владыку: веселися, адаме с праматерию, не крыйта себе, якоже в раи прежде: ибо наги видев вы явися, да облечет в первую одежду. Христос явися, всю тварь хотя обновити.

*На повечерии трипеснец. Ирмосы по дважды: тропари же на з~.*

*Глас в~. Егоже краегранесие:*
Четвертому пою.

*Песнь г~. Ирмос:*

На камени мя веры утвердив, разширил еси уста моя на враги моя. Возвеселибося дух мой, внегда пети: несть свят, якоже Бог наш, и несть праведен, паче тебе, Господи. (с. 52)

Суетное бысть умышление иродово, хотящаго улучити свободу, беззаконно убивающаго дети: Христос бо, избавитель наш, жизнь дарует всем неубийственну, крещаяся.

Лютое совещание иродово младенцев первее уби новый возраст, вифлеем кровми исполнив: ныне же Христос грядет церкве чада многая крещением сотворити.

*Другий трипеснец, егоже краегранесие:*
Предсубботие же.

*Глас з~. Песнь е~. Ирмос:*

К тебе утренюю, благоутробия ради, себе истощившему непреложно, и раба рукою креститися восхотевшему, слове божий: мир подаждь ми падшему, человеколюбче.

Очистивше умы, и пред\ъизмывшеся таинства причастием страшнаго смотрения, вси вернии, грядуща Христа срящем иорданскими струями очистити ны.

Зрите, друзи, глас слова, солнца светильника, друга женихова, покайтеся, людем вопиюща, и потщитеся очиститися зиждителя на сретение.

*Песнь и~. Ирмос:*

Глагол мучителев понеже превозможе, седмерицею пещь разжена бысть иногда: в нейже отроцы не опалишася, царево поправше веление, но вопияху: вся дела господня, Господа пойте и превозносите во вся веки.

Излиявше слезныя источники, вернии, от очес, очистим всяку скверну душевную, и свет во свете светом узрим, креститися Христу грядущу. Емуже присвидетельствует отец с небесе, и духа святаго блистает пришествие голубиным видом.

Слезу всякую Христос отемля от всякаго лица предгрядет, душ многоболезненныя недуги неболезненно водою уставляя, и обветшавшыя человеки обновляя пакибытием, превозносящыя его во веки. (с. 53)

Священнодействуются душы крещения богоданною банею, и духа огнем, страсти очищающаго, и вещь попаляющаго всю скверныя злобы, и благодать дающаго вопити во умилении: тя превозносим, Христе, во веки.

*Ин. Ирмос:*

Столпу злобы лютаго ирода:

*От*
веждей душевных злобы сон оттрясше, лукавствия отимем, вернии, от сердец наших, и слезами теплыми омыем смыслы, яко да зрителие явльшагося явимся, Христа славяще во веки.

Скверно слово лукавых помышлений да не внесем: слову же божественному поучившеся, песни да принесем слову, нас ради плотию явльшемуся, и просвещающему сущыя во тме. егоже вся тварь благословит, славящи во веки.

Глубина премудрости сокровеннаго таинства ныне является человеком, божиих судеб бездна ныне верным открывается, Богу с плотию на земли явльшуся на обновление человеческаго рода. егоже вся тварь благословит, славящи во веки.

Отрицаешися, иоанне, еже да соделаеши вскоре, повинуяся мне: остави убо ныне, тако бо подобает нам всяку исполнити воистинну правду, Владыка рабу рече. егоже вся тварь благословит, славящи во веки.

*Таже:*

Хвалим, благословим, покланяемся Господеви, поюще и превозносяще во вся веки.

*Ирмос:*

Столпу злобы лютаго ирода вси поругавшеся, на иордан приидите: идем, вернии, да узрим Христа, избавителя, от предтечи крещаемаго плотию во струях. егоже вся тварь благословит, славящи во веки. (с. 54)

*Песнь ф~. Ирмос:*

Душами чистыми и нескверными устнами, приидите, возвеличим нескверную и пречистую матерь еммануилеву: еюже, из\ нея к рожденному приносяще молитву, пощади душы нашя, Христе Боже, и спаси нас.

Неразумен никтоже, и ко Христу неблагодарен да будет, долготерпение пождания его и благость укоряя, да не преобидит: но со страхом и радостию да поработаем ему, поюще: пощади душы нашя, Христе Боже, и спаси нас.

Глаголет людем непокоривым предтеча: кто вам показа от гнева убежати грядущаго, ехиднова исчадия; покаяния убо плоды покажите достойны, вопиюще: пощади душы нашя, Христе Боже, и спаси нас.

О слепотнаго неразумия дерзости! емуже бо иноплеменницы, яко избавителю Христу, поклонишася, с дары почествовавше: домашнии же неистовне искаху убити рожденнаго. пощади душы нашя, Христе Боже, и спаси нас.

*Ин. Ирмос:*
Честнейшую херувим:

Всегубительное падение адамово ныне исправляя, явися новый адам, свобождение паки бытия подая преславно крещением.

Закон и пророки исполняя и правду скончавая, всех Спас ныне под\ длань прекланяется раба, от работы восхищая вражия человека.

Языком возсия великий свет, омраченным божественная просия заря, в сени древле смертней седящым солнце славы Христос возсия.

Окружаху ангельская воинства во иордане крещаемаго избавителя, и трепетом великое таинство воспеваху, сего неизглаголанное сошествие. (с. 55)

*Таже ирмос:*

Честнейшую херувим, и славнейшую без\ сравнения серафим, без\ истления Бога слова рождшую, сущую Богородицу тя величаем.

*И поклон.*

*На утрени, на*
Бог Господь, *тропарь предпразднства, дважды.*

*Слава, мученика: И ныне, предпразднства.*

*По а~ стихологии, седален, глас г~. Подобен:*
Красоте девства:

Неописан сый божеством, описан вещию телесною хощет приити водами иорданскими креститися. Сего чистотою мысленною приимем: всем бо соделати обновление хощет. К немуже возопиим со страхом: слава, Христе, явлению твоему.

*Слава, и ныне, подобен тойже:*

Явльшуся тебе во иордане, Cпасе, в водах креститися плотию, ангельская воинства ужасахуся, зряще рабу предстояща Владыку твари: свыше проповеда тя отец пребезначальный. Темже с веселием вопием ти: слава Богу крестившемуся.

*По в~ стихологии, седален, глас е~. Подобен:*
Собезначальное слово:

Единочестное слово отцу и духу, воплощенно за милосердие и крещаемо, ангельстии лицы, видяще, трепетаху: и иорданская река, устыдевшися и убоявшися, возвратися вспять, нас возводя к высоте спасения, страстьми истлевшыя.

*Слава, и ныне, тойже подобен:*

Собезначальное слово отцу и духу, воображся за милосердие ныне в чуждее, креститися, нас ради, уже грядет. усрящем его мыслию чистою, благословен еси, вопиюще, Христе, Cпасе благодетелю, освятити нас приходяй. (с. 56)

*Каноны три: предпразднства со ирмосом на з~: и пророка на д~: и мученика на д~.*

*Канон предпразднства, егоже краегранесие по алфавиту, иосиф.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою, радуяся, тоя чудеса.

Бездны повелением сотворив, человеколюбче, иже землю на водах повесивый, Господи, смиряяся, предгрядеши креститися речными струями, омывая мя от скверных страстей.

Хотением обнищал еси, самовольно обнищавшаго злыми деяньми мене обогащая, Христе, и к водам предгрядеши иорданским, крещения прося, безгрешный.

Обветшавший прегрешеньми мир обновляя, человеколюбче, странно порождение грядеши сотворити водою и духом человеком. темже твое славим явление.

Давид, божественным духом предвозглашая, вещаше: что ти есть море, яко побегло еси; и ты же, яко возвратился еси, иордане, Христа видев нага, стояща в тебе;

*Ин канон пророка, егоже краегранесие:*

Малахиева мною слава да славится. *Творение феофаново.*

*Глас и~. Песнь а~. Ирмос:*

Посеченый несекомаго пресече, и виде солнце землю, юже не виде: лютаго врага вода потопи, и непроходимое пройде Исраиль. Песнь же воспевашеся: Господеви поим, славно бо прославися.

Горнему лику срадуяся, и сему сликовствуя и свеселяся, и божественнаго просвещения достойно насыщаяся, богодухновенне, верою твою честную память празднующыя, Господу поющыя, молитвою твоею сохрани. (с. 57)

Ангелообразныя души красотою и добротою сияя, паки телесною, вышнюю зарю божественнаго сияния приял еси, богоглаголиве, светло, и радуяся взывал еси: Господу поим, славно бо прославися.

Непорочно совершая житие твое, и образом благоукрашения украшаяся, и нравы благими, преблаженне, чистя себе, пророк благочестия истиннаго зовый был еси: Господу поим, славно бо прославися.

*Богородичен:*

Чистая Мати Бога вседержителя, яже от царскаго колена, владычце, возрастши, и единаго Бога, всеми царствующаго, рождши плотию паче естества, от бед мя спаси, сыну твоему поюща: славно бо прославися.

*Канон мученика, егоже краегранесие:*

Мученика гордиа песньми сладкими пою. *Творение феофаново.*

*Глас и~. Песнь а~. Ирмос:*

Поим Господеви, проведшему люди своя сквозе чермное море, яко един славно прославися.

Свидетель истины, гордие всеблаженне, познаваемь, светоносную мне благодать с небесе подаждь молитвами твоими.

Поим Господеви, страстотерпца укрепльшему на противоборныя и венцем победы украсившему.

Силою и всеоружием всех царя укрепляемь, мучителей низложил еси вражду, всеславный гордие.

*Богородичен:*

Воды, текущия в безсмертие, явилася еси селение, источающаго всем человеком жизнь, богоневесто.

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя духовно утверди, в божественней твоей славе венцев славы сподоби. (с. 58)

Возвеселися пустыня жаждущая, человеческое естество все: се, вода является жизненная, напаяющи тя новорасленною благодатию, Христос, всех обновление.

Взыскати мя, разумом заблуждшаго, предгрядеши на воды, Христе: в няже вшед, потопляеши моя прегрешения, и из глубины возводиши мя всякия злобы, яко благоутробен.

Солнце, зрети тя имущее, слове, обнажена, сокрывает зари: грядеши бо обнажена мя лестию змииною, честным крещением во одежду облещи спасительную.

*Ин. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Радуешися ныне, зря проречений сбытие, блаженне, твоих и совершение, малахие богоприятне.

Исцеление в крилах имеяй, возсия солнце мысленное правды, якоже прорекл еси, богодохновенне.

*Богородичен:*

Всю надежду мою на тя, всенепорочная, возлагаю всю к тебе, радуяся, простираю и душу и помышление.

*Ин. Ирмос:*

Несть свят, яко Господь, и несть праведен, яко Бог наш, егоже поет вся тварь: несть праведен, паче тебе, Господи.

Текущих нестоятельное помышляя, и пребывающих состояние, мучениче славне, воспоминая, блаженне, без\ страха в судилище вшел еси страдания.

Отступил еси привременнаго суетства, и приложился еси, всебогатне, присно пребывающым: и бегая от человек, ангелом единокровник, богомудре, был еси.

Земная мудрования оставив, жительство небесное, (с. 59) мучениче, обрел еси: зрети бо не терпя прелести шатания, в пустыню удалился еси.

*Богородичен:*

Несть непорочны, якоже ты, владычце, и несть пречисты, паче тебе, всенепорочная: во утробе бо зиждителя всех вместила еси, единаго многомилостиваго.

*По г~-й песни кондак пророка, глас д~. Подобен:*
Явился еси:

Пророчества дарованием богатея, пророче, Христово предвозвестил еси пришествие яве, и мирови спасение, егоже сиянием мир просветися.

*Другий кондак мученика, глас и~. Подобен:*
Яко начатки:

Твоя поты, преславне, всю землю напоиша, и честными кровьми, гордие, мир весь возвеселил еси. Молитвами твоими, богомудре, спасай вся, верою тя воспевающыя и ублажающыя, вопиющыя песнь достойную, всехвальне, яко многострадалец.

*Седален пророка, глас и~. Подобен:*
Премудрости:

Пророчествия благодатию обогащся, будущих знанию боголепно научился еси духом, малахие богодохновенне, и предглаголеши всем Христово пришествие, и языков, пребогате, божественное призвание: темже честную твою празднуем память, и любовию поем тя, и верно ублажаем, взывающе тебе, славне: моли Христа Бога, грехов оставление подати чтущым любовию святую память твою.

*Слава мученика, глас тойже.*

Разжегся любовию Иисусовою, самовольным хотением, мучениче мудре, усердно на смерть себе предал еси, и посреди судища самозван стал еси, вопия мучителем: се, аз приидох. Темже, и лесть дерзновением обличив, мечем во главу усечен еси, славне, и к жизни безконечней преставился еси, всехвальне. Моли (с. 60) Христа Бога, грехов оставление подати чтущым любовию святую память твою.

*И ныне, праздника, глас тойже. Подобен:*
Свирелей пастырских:

Лик пророческий радуется, проповедуя крещение Христово, живот источающее, зовет исаиа: почерпите воду чистительную. пишет богоотец: како от лица бежит море благоволением спасающаго Бога род человеческий;

*Песнь д~. Ирмос:*

Неизследный божий совет, еже от Девы, воплощения тебе вышняго пророк аввакум усмотряя, зовяше: слава силе твоей, Господи.

ужасом содержится небо, и ангельская воинства, раболепно тя идуща, Христе, к твоему рабу видяще, и просяща крещения.

Иоанне, взыграй: грядет бо всех избавляяй Господь преклонитися руце твоей смиренно, яко да смиреннаго мя божественным вознесет крещением.

Преклонив небеса, сшел еси в Деву, человеколюбче, и иоанну прекланяеши верх, прося крещения. слава многому благоутробию твоему.

Разрешая безмерныя моя, слове, пленицы согрешений, на воды иорданския тщишися приити, и креститися, Владыко. слава многому благоутробию твоему.

*Ин. Ирмос:*

услышах, Господи, смотрения твоего таинство, разумех дела твоя, и прославих твое божество.

Пророк быв богоначальныя, блаженне, благости, всем языком проповедал еси бывшее избавление.

Научився духом преестественному слова воплощению, неизглаголанное таинство, малахие блаженне, провозгласил еси. (с. 61)

*Богородичен:*

На тя возложих всяко чаяние спасения моего и жития окормление, обрадованная Мати Дево.

*Ин. Ирмос:*

Из\ горы приосененныя, слове, пророк единыя Богородицы, хотяща воплотитися, боговидно усмотри, и со страхом славословяще силу твою.

Речения Христова, всеблаженне, услышав, радуяся тленное оставил еси воинство, и царю ввоинился еси небесному, венценосче, мучениче гордие.

Сокрушишася, мучениче, горы мучителей, растаяшася же холми идольстии терпеливным твоим страданием, и со дерзновением, венценосче, приближившася.

укрепился еси креста божественною силою собору злочестивому вопити велегласно: не ищущым обретохся, не вопрошающым ныне уповав являюся.

Весь на тя, богомудре, мучителя воздвигл еси неудержимый гнев, удивльшася, всеблаженне, умышлению, и души твоея востанию.

*Богородичен:*

Невесто божия, Марие Богородице, избави мя лютых прегрешений и бед, и к тихому пристанищу и спасительному твоими молитвами настави.

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Далече человечество от Бога бывшее слово божие ущедрив, человек явися и крещением богодельным сие присвояет боголепно, и к первообразному возводит достоянию. (с. 62)

Мертвы бывшыя ны преступленьми грядеши, живодавче всещедрый, оживити иорданскими струями. Темже твое славим верно ныне явление и неизреченную милость.

Дивится всяка душа, помышляющи твое, слове, страшное смотрение: како, наздати вся хотя, грядеши внити в речныя струи обнажен, иже светом одеваяйся.

*Ин. Ирмос:*

*От*
нощи неведения, боговедением просветивый концы, просвети мя утром человеколюбия твоего, Господи.

Страшный день Христова пришествия провозвестил еси, малахие богомудре, божественным просвещаемь духом.

Душ скверну отемля, и омывая благодатию, якоже белилом перущих, сице тя, богомудре, прослави.

*Богородичен:*

Державу смерти, отроковице, живоносным твоим рождеством разорила еси, всесвятая Дево, и жизнь источила еси неразориму.

*Ин. Ирмос тойже.*

Вшед без страха и доблественне, яко лев, в позорище, якоже камение бездушное, блаженне, вменил еси безумныя.

Наказан, мучениче, богодухновеннаго писания учением, вся ко спасению обрел еси ведущая, гордие.

Разумев, богомудре, твердое твое мучитель противление, якоже о камень волна, твоею разседеся твердостию.

*Богородичен:*

Иже из твоея утробы пресущественно, Дево, воплощаяйся, мир богоразумия зарею просвети, пречистая.

*Песнь з~. Ирмос:*

Божественное сие и всечестное совершающе празднество, богомудрии, Богоматре, приидите, руками восплещим, от нея рождшагося Бога славим. (с. 63)

Иже во тме древле седящии, свет пришедш зряще, радости исполнитеся: се, явися Господь, иорданскими струями одеян.

Како узрит тя идуща предтеча, Cпасе, и просяща божественнаго крещения; како тя воды приимут иорданския, воду сущу оставления;

Да кропят веселящеся облацы мысленное радование: се, прииде креститися Господь, разоряя темныя облаки сердец наших.

*Ин. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Просвещшися твоя мудрая мысль от самаго божественнаго светозарения, и дольных отлучился еси вещей, будущих сподобися разума: звание бо языков и закона престатие прорекл еси.

Прииде воистинну Господь, егоже мы радостно искахом, во храм, егоже сам от Девы благословенныя мудре созда, якоже рече, от Бога осиявся, малахий славный.

*Богородичен:*

Безначальный отцу и единородный, тойже единочадый от Девы воплощся, и неизреченно родися, и рождшую Деву сохрани: Бог бо бе истинен, аще и естество человеческое прият.

*Ин. Ирмос:*

Якоже пророка избавил еси из\ глубины преисподния, Христе Боже, и мене от грехов моих избави, яко человеколюбец, и управи живот мой, молюся.

Священнодействуется жертва, и приятно приношение тебе приносится, искапая кровию гордий, Владыко, вольней страсти твоей подобяся.

Несмысленный умом тебе тленную обещавает (с. 64) славицу, славою нетленною, гордие, обогащшемуся, и безсмертное богатство сокрывшему.

Направлена упования к Богу имея, претекл еси жития нестоятельное, и мечем посекаемь, к пространней широте прешел еси.

*Богородичен:*

умерщвленный ум мой страстей треволненьми возстави, жизнь вечную Христа рождшая, подающаго всем исцеления.

*Кондак предпразднства, глас д~ Подобен:*
Явился еси днесь:

Во струях днесь иорданских быв Господь, иоанну вопиет: не убойся крестити мя, спасти бо приидох адама первозданнаго.

*Икос:*

Не истязую тя, крестителю, пределы преходити, не глаголю тебе: рцы ми, яже глаголеши беззаконным, и учиши грешники, точию крести мя молчя, и чая, яже от крещения: приимеши бо сего ради достоинство, еже не бысть ангелом, ибо всех пророков больша тя сотворю. от оных убо ни един яве мя виде, но во образех и сенех и гаданиих, ты же пред\ тобою стояща видел еси: спасти бо приидох адама первозданнаго.

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Сокрушена мя прегрешеньми, и лежаща во тме, Господи, преступления, помиловав, ущедрил еси за благостыню: и в водах иорданских, Владыко, грядеши креститися.

Что странное сие видение, возопиша ангельстии чини: езера и реки сотворивый велением, иорданскими струями грядет одеятися; сими бо адама обновляет. (с. 65)

Высота неизреченна и глубина неизмерна есть, Владыко, смотрения твоего, всяко преходя ума постижение: како водою и всесвятым духом земныя очищаеши;

*Ин. Ирмос:*

отроцы еврейстии в пещи попраша пламень дерзновенно, и на росу огнь преложиша вопиюще: благословен еси, Господи Боже, во веки.

Ты владычествующаго всеми всечестное прорекл еси пришествие, малахие, пророче славне, зовый: благословен еси, Господи Боже, во веки.

Приими молящагося, щедре, славнаго пророка малахию, о иже благочестно поющих и вопиющих: благословен еси, Господи Боже, во веки.

*Богородичен:*

Всему мне весь неслиянно по впостаси соединился еси, божий слове, от Девы чистыя оболкся в мя, щедре, благословен еси, Господи Боже, во веки.

*Ин. Ирмос:*

отроки оросивый в пещи, и Деву сохранивый рождшую тя по рождестве, благословен еси, Боже отец наших.

Мучения славу стяжав, со ангелы ликуеши венценосче, Христу взывая: благословен еси, Господи, Боже отец наших.

Благочестивое дерзновение имея злочестивыя обличаеши, воспевая велегласно: благословен еси, Господи, Боже отец наших.

Избавитися прегрешений ныне моли, верою чтущым твою честную память, и поющым велегласно: благословен Бог отец наших.

*Богородичен:*

Ядометное терние греха исцелений одождением твоих отмываеши, богородительнице благословенная, всечистая, Бога безсеменно рождшая.

*Песнь и~. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю (с. 66) воздвизает пети тебе: Господа пойте дела, и превозносите его во вся веки.

Глас родителев с высоты сына свидетельствует единосущна, входяща в воды, и благословение твое сим предпосылающа, благословенне Христе, и дух тя святый всем проповедует Бога воплощенна.

Ликуй, тваре, увидевши божие святое явление, ангели пойте, море веселися, езера и источницы взыграйте, и реки тайно восплещите песньми: предста богословеньми вас Христос просвещаяй.

Поем Господу во хвалении, явльшемуся на водах, и сокрушение наше сими обновльшему, и главы стершему невидимых врагов, и воззовем: пойте дела Господа, и превозносите его во вся веки.

О чудо чудес! како всякия твари вышши Бог наш зиждется, и обновляется от богородительницы, и обновляет волею, и назидает нас водою и духа обновлением чудным единый благодетель;

*Ин. Ирмос:*

Победители мучителя и пламене благодатию твоею бывше, заповедем твоим зело прилежаще, отроцы вопияху: благословите, вся дела господня, Господа.

Отчуждився всякаго вещнаго явления, священноявленне, божественныя зари явился еси нескверно зерцало, поя: благословите, вся дела Господа, и превозносите его во веки.

Неизреченныя славы зритель ты был еси, и таин небесных, блаженне, проповедник быв, поя непрестанно: благословите, вся дела Господа, и превозносите его во веки.

*Богородичен:*

Жизни тя матерь и божию родительницу познавше, православною верою вси блажим, Дево Мати, благословяще вкупе рождество твое пречистое, и превозносяще, чистая, во вся веки. (с. 67)

*Ин. Ирмос:*

Богоглаголивии отроцы в пещи, со огнем пламень попирающе, пояху: благословите, дела господня, Господа.

Воследующая тебе благодать, невидимо просвещши, мучениче, доблести исполни, благословите, вопиюща, вся дела господня, Господа.

Течением скорым гоня, страдальче, к желаемому концу царствия достигл еси, зовый: благословите, дела господня, Господа.

В непроходимыя веки пребывает мучеников твоих слава и безсмертное благохваление: благословим тя, вся дела, яко Господа.

*Богородичен:*

Воплощенно слово заченши, первее безплотное, евину клятву древнюю отвратила еси, благословение, Дево, миру рождши.

*Песнь ф~. Ирмос:*

Всяк земнородный да взыграется духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Се агнец, вземляй прегрешения человечества, прииде и предста к рабу, прося крещения, раболепно предстоит, свободити ищай порабощенныя ны от льстиваго, и доброту первую погубльшыя.

Явися явственно Бог воплощаемь за благость, и иорданскими одеятися грядет водами, одеваяй небо облаки воистинну: сего вси ныне предпразднуим честное радостию явление.

Взыграй радостно, и пред\ъуготовися под\ъяти воду текущую, о иордане! в вечную жизнь: реки, ликуйте, видяще ныне пищнаго потока, во струи иорданския входяща, и злобы излияние изсушающа. (с. 68)

Озарися нам день спасительный, в нощи лютых всегда спящым: ибо предста Христос, Господь, правды солнце сый и разумеваемый, подклонити главу свою рабу, и плотию креститися волею.

ужасаются херувими, и все небесное естество, всенепорочная, паче постижения честнаго твоего рождества, уподобльшагося нам за благоутробие неизглаголанное, и крещшагося плотию: егоже божественное вси явление празднуем ныне радующеся.

*Ин. Ирмос:*

устрашися всяк слух неизреченна божия снизхождения, яко вышний волею сниде даже и до плоти, от девическаго чрева быв человек. Темже пречистую Богородицу, вернии, величаем.

Наста богосиянный пророка праздник и честный, озаряя приходящыя верою и поющыя, пророческими блистании, и всем точащий душам исцеления, и просвещающий ясно богомудрыя.

Соблюди живоначальною десницею твоею державною, многомилостиве, церковь твою, мольбами твоего угодника, прорекшаго нам твое вочеловечение, имже возсия спасение и душам избавление.

Зрелу об\ъемлю жизнь, неврежден древом разума: ты бо, всенепорочная, жизни древо Христа прозябла еси, входы живота всем показавшаго. Тем тя, всечистая, Богородицу, вернии, возвещаем.

*Ин. Ирмос:*

Проявленное на горе законоположнику во огни и купине, рождество приснодевы, в наше верных спасение, песньми немолчными величаем.

Милостива быти моли Владыку верою тя чтущым, и твой светоносный и честный праздник совершающым, гордие, мучеников украшение.

Ныне нетленныя пищи и боговидения насыщаяся, (с. 69) гордие, и света невечерняго, в жилищах вечных приемлеши приплодия подвигов твоих.

Славу мимотекущую, и тленную, и попираемую презрев, богомудре мучениче, присносущныя ныне славы и радости воистинну наслаждаешися, престолу владычнему предстоя.

*Богородичен:*

Яко спасшеся, Дево, первыя клятвы твоим божественным рождеством, достойно поюще, гласы немолчными вопием: радуйся, Богородице, надежда наша.

*Светилен. Подобен:*
Духом во святилищи:

Вифлеем оставивше, преславное чудо, ко иордану тецем душею теплою, и тамо узрим страшное таинство: боголепно бо предста обнажився Христос мой, одевая мя во одежду небеснаго царствия.

*Слава, и ныне, тойже.*

*На хвалитех стихиры на д~, глас з~. Подобен:*
Ангельския:

Престол небо имея Владыка, прииде на землю воплощся от Девы, и на иордане представ, очищения всех просит от иоанна. отечествия земли всея, тому поем: благословен явлейся, Боже наш, слава тебе.

Приспе Христос ко струям иорданским, крещения прося очищаяй грехи. Вся земля да играет, небеса да веселятся: радуйся, языческая церковь, царю уневестившися, верно возопий: благословен явлейся, Боже наш, слава тебе.

Горы сладость веселия да каплют, руками таинственно ныне восплещите языцы, пустыня да процветет. Иордане, под\ъими: гряди, крестителю, таинству избавителя послужи, радуяся. Людие воспоим: благословен явлейся, Боже наш, слава тебе.

Свет из\ света прежде лет возсиявый, в нощи (с. 70) седящым явися, и тму греха очисти, и просвети: ликуй, адаме, и веселися, ево, избавление Христос прииде. Давиде, возопий: благословен явлейся, Боже наш, слава тебе.

*Слава, глас и подобен тойже:*

Звезда из иакова возсия миру, и пламенный человеков грех восприим, погребает во иорданских водах, сияя божества сиянием, и просвещение богоразумия подавая языком: благословен явлейся, Боже наш, слава тебе.

*И ныне, подобен тойже:*

Закона исполнитель по плоти быв, прииде Христос начаток спасения на иордан совершити, яко благосерд, и крестителю подклоняет верх, верно вопиющу, людие, зовем: благословен явлейся, Боже наш, слава тебе.

*На стиховне стихиры, глас в~. Подобен: Доме*
евфрафов:

*От*
вифлеема * на иордан прейдем, * тамо бо свет сущым во тме * озаряти уже начинает.

*Стих:*
Сего ради помянух тя от земли иордански и ермониимски.

Земля завулоня, * сущии об\ он пол иордана * услышите, * приближается Христос, * спасение, свет и избавление.

*Стих:*
Видеша тя воды, Боже, видеша тя воды, и убояшася.

уготови и ты, * иордане, струи, * огнем бо крещаяй * приближается обновити * сокрушенное создание.

*Слава, и ныне, глас и подобен тойже:*

Явися славы * отчее сияние * во струях иорданских, * крещением очищая * скверну душ наших.

*На литургии: Блаженна, от канона предпразднства песнь г~-я и з~. Прокимен, глас з~:*
Возвеселится праведник о Господе: *Стих:*
услыши, Боже, глас мой, внегда молитимися к тебе. *Апостол к тимофею, зачало сч~в. Аллилуиа.*
Праведник, яко финикс, процветет: и яко кедр, иже в ливане, умножится. *Евангелие матфеа, зачало л~з. Причастен:*
В память вечную будет праведник:

