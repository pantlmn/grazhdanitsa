<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 71)

*Месяца тогоже в д~-й день.*

*Предпразднство просвещения:*

*И собор святых седмидесяти апостол:*

*И преподобнаго отца нашего феоктиста игумена, иже в кукуме сикелийстем.*

*На*
Господи, воззвах, *стихиры, глас д~. Подобен:*
Дал еси знамение:

Клеопу, андроника, * силуана же и агава, * ананию, и филиппа: * прохора, никанора, * руфа и сосфена: * лина же и стахиа, стефана, тимона: * ерма, флегонта, марка, луку: * сосипатра, иассона и гаиа, * и тихика, и филимона * священными песньми, вернии, ублажим.

Наркисс и трофим, * кесарь, зина и аристарх, * марк, сила и гаий, ермий и асигкрит: * аполлос и кифа, клим и иуст, * куарт, ераст, лука, онисифор *, карп и евод матфий и иаков, * урван и аристовул, * тихик и аристарх, * достойно да почтятся.

Пуда, иродиона и артему, * филолога, олимпа же и родиона, * апелла и амплиа *, патрова и марка, * (с. 72) тертиа и фаддеа, * епенета чуднаго, ахаика же, акилу, лукиа, варнаву * и фуртуната, и аполла славнаго, и криспа * почтим честныя богопроповедники.

*Ины стихиры преподобнаго, глас в~. Подобен:*
Егда от древа:

Егда уязвил еси душу желанием божественным, всеблаженне, радуяся взял еси твой крест, и последовал еси Христу, и умертвив мудрование плотское воздержанием, духа действо живо восприял еси, решити недугов зиму теплотою молитв твоих благоприятных: темже тя согласно ублажаем.

Егда прилежными молитвами и твердейшим пощением, зрительное души, отче, очистил еси, храм был еси трисолнечнаго божества, и священства помазание божественное святое приим, внутрь невходных вшел еси, закалая тебе ради заклавшагося, ради сшествия неизглаголаннаго.

Кроток, незлобив явлься, в целости нрава, отче феоктисте, наследовал еси кротких воистинну землю: и причастием обожаемь, пищи наслаждаешися, и радости и веселия истиннаго. Идеже поминая не престай искренно тя почитающих, и твое совершающих божественное успение.

*Слава, и ныне, глас г~:*

Ясен убо мимошедший праздник, славнейший же настоящий день: во он спасу волсви поклонишася, в сей же Владыку раб славен крести. Тамо пастырие свиряюще видевше и чудяхуся, зде же глас отчий единороднаго сына проповеда.

*На стиховне стихиры, глас и~. Подобен:*
Мученицы твои, Господи:

Сый огнь нестерпимый, брению и сену мне сущу, Христе мой, что святую твою преклоняеши главу, еяже ангельская трепещут множества; рече иоанн ко творцу, (с. 73) егда креститися прииде. велико твое есть, благоутробне жизнодавче, низшествие.

*Стих:*
Сего ради помянух тя от земли иордански и ермониимски.

Се просвещение наше, избавление, спасение, хотя предгрядет на иордане обнажитися яве, и одеятися, яко ризою, водами, обнажение одевая всех обнажшихся змия советом сопротивным.

*Стих:*
Видеша тя воды, Боже, видеша тя воды, и убояшася.

огнь нестерпимый воистинну, хотя предгрядет ко иордану очистити мя сокрушеннаго, преступлением лукавым. Дождь небесный приемлет, посреди вод омыти мя от скверны многих моих прегрешений, яко щедр и многомилостив.

*Слава, и ныне, глас з~:*

Грядет ко иордану Христос, истина, креститися от иоанна, и рече к нему: аз требую от тебе креститися, и ты ли грядеши ко мне; не смею сено прикоснутися огню: ты мя освяти, Владыко, божественным явлением твоим.

*Тропарь, глас г~:*

Апостоли святии, молите милостиваго Бога, да прегрешений оставление подаст душам нашым.

*Слава, и ныне, предпразднства:*

Готовися, завулоне, и красуйся, неффалиме, иордане реко, стани, под\ъими взыграя креститися грядуща Владыку, веселися, адаме, с праматерию, не крыйта себе, якоже в раи прежде: ибо наги видев вы явися, да облечет в первую одежду, Христос явися, всю тварь хотя обновити. (с. 74)

*На повечерии канон, егоже краегранесие:*

Великаго четвертка долгую песнь пою.

*Глас з~: ирмосы по дважды, тропари на з~. Таже ирмос оба лика вкупе.*

*Песнь а~. Ирмос:*

Сеченое сечется море чермное, волнопитаемая же изсушается глубина, таяжде купно без\ъоружным бывши проходима, и всеоружным гроб. Песнь же богокрасная воспевашеся: славно прославися Христос Бог наш.

Всевиновная и подательная жизни, безмерная мудрость божия, созда храм себе из чистыя неискусомужныя матере: ко иорданским же ныне струям грядет, обогащая божеством земных на обновление.

Тайноводствующи вся созывает сущыя от язык божия мудрость к свету, во тме прежде неведения несветлой лежащыя в познание истины возводящи, к свету крещением, сердца очищающим, и созидающим духом.

Да послушаем ныне пророческих, совершаемых духом, гласов: крещаяй бо в дусе и огни, идет Христос ко иордану. Приидите к нему и просветитеся: ваша бо лица не постыдятся.

*Песнь г~. Ирмос:*

Господь сый всех и зиждитель Бог, созданное безстрастный, обнищав, себе соединил еси, и струями, имиже хотел еси приити, сам сый людем провозглашал еси: воду жизни почерпите, и верою утвердитеся.

Решительную душ и телес купно, крещения благодать, Cпасе, грядеши даровати: сего ради подаваеши ныне нам и благодать вместо благодати, зовый: воду жизни почерпите, и верою утвердитеся. (с. 75)

Безумен муж, неведый Бога, растлевается: ибо безместными начинаньми лишается от всякаго блага, и всякаго отпадает спасения: егоже части вси Христа ведящии да избавимся.

*Песнь д~. Ирмос:*

Провидя пророк тайны твоея неизреченное, Христе, провозгласи: положил еси крепкую крещения благодать, верою сие приемлющым всем, во избавление грехов наших.

На крещение тщася, смертным источающее оставление, обремененныя вся прегрешеньми зовеши, зле в нечистоте пожившыя, душевный покой тем, яко щедр, подати обещавая.

Причащаешися плоти моей, да твоего божества подаси ми: образ бо неизменен сый твоего отца, вмещаешися под руки твоего, Cпасе, создания, кроме греха человек явлься, подобным очищая, слове, подобное.

Питие и помазание, и дух твоея печати, Cпасе, познания, и тайная дарования, и даров божественных досторачительная дела: ибо единороднаго тя очищение отец в мир посла.

*Песнь е~. Ирмос:*

Союзом боязни содержимь ныне предтеча, отрицается крестити, благоговейно Христа видев, нага стояща на воде, водою покрывающаго превыспренняя.

Неодержимую держащая и превыспреннюю на воздусе воду, бездны обуздавающая, и моря востязующая, божия мудрость грядет ко иордану, крещение приемля от руки раба.

Вообразив человеческое естество, крещением ныне грядет очистити Христос, облаки небо облагая, и одеваяйся светом, наг зрится во иорданских струях, и рукою держится вся носяй. (с. 76)

*Песнь з~. Ирмос:*

Бездна последняя грехов обыде мя, и волнения не ктому терпя, яко иона, владыце вопию ти: от тли мя возведи.

Господа тя ведяще, небеса поведают земли твою, Cпасе, славу в твоем рождестве: ныне же отец тя проповедует сына возлюбленна крещаемаго.

Скверну всяк носяй, да омыет ю слезными каплями, и Христу с трепетом да приступит, огнем и духом божественным очистити идущему естество наше.

*Песнь з~. Ирмос:*

отроцы в вавилоне пещнаго пламене не убояшася, но посреде пламене ввержени орошаеми пояху: благословен еси, Господи, Боже отец наших.

Помавая главою ко вражде, никтоже лестно да движет, искреннему зло воздати, зле вместо зла поучаяся: но в любви Господа явльшагося да почествим.

Вы Христовы яко друзи мало спостраждите воображшемуся, и грядущему крещение прияти, и явльшемуся по нам образа на очищение, и прегрешений на избавление.

Со мною аще кто снидет и спогребется крещением, со мною славы насладится и воскресния, Христос ныне возвещает, егоже верно да усрящим.

*Песнь и~. Ирмос:*

За законы отеческия блаженнии в вавилоне юношы, предбедствующе, царюющаго оплеваша повеление безумное, и совокуплени, имже не сваришася, огнем, державствующему достойную воспеваху песнь: Господа пойте дела, и превозносите во вся веки.

Гостителие божия пищи в вифлееме мудре напитавшеся, со ангелы же прославльше, и пастырьми и волхвы, воплощшагося, ныне ко иордану таинственно идем, (с. 77) видяще таинство велие, еже Христос сам совершает: егоже превозносим во вся веки.

Закона соблюдающе главизну и пророк, любовию утверждшеся, подобницы Христа будем, за любовь крайнюю плоть приимшаго, и крещением нас отцу примирившаго и научившаго пети: Господа пойте дела, и превозносите во вся веки.

Приимаше грядущаго грехи мира очистити водою, но сему возбраняше, сопрятуемь страхом: аз бо требую креститися от тебе, жениху противорече друг, глас же слову и солнцу светильник. Тя превозносим во вся веки.

*Песнь ф~. Ирмос:*

Странствия владычня и безсмертныя трапезы во убозем вертепе прежде насладившеся, ныне на иордан тецем, тайну зряще странну, горния светлости ходатайственну.

Идите от вифлеема питомицы чудес к стране иорданстей, и тамо видите дела таинственно совершаема, крещением же Христа пришедша адама обновити, ибо воплотися.

Содетель рождся из отца прежде веков, родися напоследок непреложно воплощся из Девы чистыя, богоотроковицы, сугуб, Бог и человек пребывая, адама обновити крещением.

Яко человек, пришел еси существом, не мечтанием, яко един посреди всех, просяй крещения, един естеством неповинный: погребсти бо вины пришел еси человеческия, в водах крещаемь.

*Таже ирмос:*
Странствия владычня: *И поклон.*

*На утрени, на*
Бог Господь, *тропарь предпразднства дважды. Слава, апостолов: И ныне, предпразднства.*

*По а~-й стихологии, седален, глас д~. Подобен:*
Скоро предвари:

Се приходит ко иордану Христос, приглашает же (с. 78) предтечу: гряди и крести верно весь очищающаго мира грех речными струями, простри твою руку к верху моему божественному, руки бо прегрешение приидох исцелити.

*Слава, и ныне, глас тойже. Подобен:*
Вознесыйся:

Царя всех и Владыку на крещение, вернии, зряще боголепно грядуща, воспоим его, стези сердец наших уготовим любовию, скверны отмывающе лютых прегрешений: се бо спасти род человеческий на иорданския струи приходит.

*По в~-й стихологии, седален, глас и~. Подобен:*
Воскресе:

Великий крестителю Господень, радуйся: прииде бо Христос от тебе креститися. Трепещеши, яко служитель: Владыка бо главу преклоняет тебе. Прикоснися божественному верху содержащаго рукою всяческая, и благоволением спасающаго Бога род человеческий.

*Слава, и ныне, глас тойже:*

Торжество светлое предсовершающе вси просвещения Христова, добродетельми облистаемся: приходит бо иже над всеми от галилеи ко иоанну, крещение источити спасения огнем духа, во иорданских струях, яко Бог, роду человеческому.

*Каноны три: предпразднства со ирмосом на з~: апостолов на д~: и преподобнаго на д~.*

*Канон предпразднства, егоже краегранесие по алфавиту.*

*Глас з~. Песнь а~. Ирмос:*

Яко по суху пешешествовав Исраиль по бездне стопами, гонителя фараона видя потопляема, Богу победную песнь поим, вопияше.

Да радуется тварь, отечествия языков да поют: Иисус, царь всея земли, предгрядет струями иорданскими наше сотворити очищение. (с. 79)

В царскую багряницу из девственных кровей, Господи, одеявся плотию, к речным течением наг приходиши, мою одевая наготу.

Сын отца пребезначальнаго ты сый, к сыну, благоутробне, захариину смиренно приходиши, крещения прося: яко да благодатию сыны божия сотвориши ны.

*Ин канон апостолов, егоже краегранесие:*

Христовы ученики вторыя да похвалю. *Иосиф.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою, радуяся, тоя чудеса.

Христовы ученицы бывше, нас ради вещию телесною явльшагося, всехвальнии, просветисте мир весь зарею благочестия, тму разоривше безбожия.

Тленных оставльше оскверненное и нестоянное, Христу последоваша крисп, и прохор, и андроник, фаддей и никанор, светильницы бывше боговиднейшии.

Крепость губителя победисте, славнии крепостию духа: неистовством же безбожия конечне ослабленныя крепости исполнисте и божественнаго разумения.

Плоти подобием явльшагося Господа амплий проповеда, стахий и филипп, яко апостоли, яко божественнии иерарси, яко воистинну служителие сущих паче ума.

*Богородичен:*

Божественную палату цареву почтим, в нюже вселися, якоже восхоте, неискусомужную и едину Богородицу, еяже ради обожихомся, воспеснословим.

*Ин канон преподобнаго.*

*Глас в~. Песнь а~. Ирмос:*

Во глубине постла иногда, фараонитское всевоинство (с. 80) преоруженная сила, воплощшееся же слово всезлобный грех потребило есть, препрославленный Господь, славно бо прославися.

Сладости поток Христос к водам приходит раболепно иорданским омытися: горы, взыграйте радостию, холми, препояшитеся, оскверненнии, ко очищению божественному уготовитеся.

Светоносная память твоя нам днесь возсия солнечныя лучи, феоктисте, исправлений твоих, страстей убо наших отгонящи облак: юже совершающе, верою тя и любовию блажим.

Вперився любовию Христовою, был еси вышший, мирскаго отступив смущения: темже отлучився к постничества болезненным трудом и воздержанием, якоже ангел пожил еси.

*Богородичен:*

Чистую чистым умом, приидите, ублажим доброту иаковлю, юже возлюби Бог избрав, в нюже вселися: яко скинию священия, яко честнейшую всех тварей воспоим.

*Песнь г~. Ирмос:*

Несть свят, якоже ты, Господи, Боже мой, вознесый рог верных твоих, блаже, и утвердивый нас на камени исповедания твоего.

Владычествуяй всеми, яко Бог, раба носиши образ: и к рабу, щедре, приходиши плотски, крещением богодельным от работы вражия изимая ны.

Пришел еси на струи чесо ради; кое очищение хотя; кую скверну отмыти преблагий ищай; пою твое, еже паче ума за милосердие, слове, снизхождение.

Ищя овча, Христе, еже дивий волк расторгне лестию, на иорданских струях стоиши, взывая предтечи: гряди, крести мя, ты.

*Ин. Ирмос:*

Твоя песнословцы, Богородице, живый и независтный источниче, лик (с. 81) себе совокупльшыя духовно утверди, в божественней твоей славе венцев славы сподоби.

Якоже реки, вас слово посла во всю землю, наполняющыя сию, всемудрии, напоении божественнаго духа, и пламень отемлющыя безбожия благодатию.

Воспоим тимона божественнаго, силу же и силуана, и верою восхвалим епенета славнаго, и урвана и агава, истинныя Христопроповедники.

Блажени уже бывше, яко истинно блаженнаго Бога учителя стяжавше: иже первее окаянныя, всемудрии, причастницы показасте божественнаго блаженства.

*Богородичен:*

Чиста прежде рождества, и в рождестве, и по рождестве воистинну, Дево Мати, была еси: Бога бо породила еси, егоже апостолов сословие пресветло проповеда.

*Ин. Ирмос:*

На камени мя веры утвердив, разширил еси уста моя на враги моя, возвеселибося дух мой, внегда пети: несть свят, якоже Бог наш, и несть праведен паче тебе, Господи.

Бездны повелением сотворивый, водами покрываяй превыспренняя, в водах предгрядет креститися: душе, бодрствуй, от страстей очистися, добродетелей приносящи прозябения.

Яко шипок сладковонен деланием духа, во цветнице пощения процвел еси, феоктисте, благоухания исполняяй божественнаго поющыя всегда: яко несть свят паче тебе, Господи.

Яко маслина плодовита в дому господни прозябл еси, елеем трудов твоих, феоктисте, умащая наша лица поющих, преподобне: яко несть свят паче тебе, Господи.

*Богородичен:*

Мнози борющии мя от высоты, в болезни оскуде (с. 82) жизнь моя, понрох в пропасть прегрешений: спаси мя, владычце, не презри мене, предстательницу бо тя непобедну имам.

*Кондак предпразднства, глас д~. Подобен:*
Явился еси:

Во струях днесь иорданских быв Господь, иоанну вопиет: не убойся крестити мя, спасти бо приидох адама первозданнаго.

*Икос:*

Не истязую тя, крестителю, пределы преходити: не глаголю тебе: рцы ми, яже глаголеши беззаконным, и учиши грешники: точию крести мя молчя, и чая, яже от крещения: приимеши бо сего ради достоинство, еже не бысть ангелом: ибо всех пророков больша тя сотворю. от онех убо ни един яве мя виде, но во образех, и сенех, и гаданиих: ты же пред\ тобою стояща видел еси: спасти бо приидох адама первозданнаго.

*Таже седален апостолов, глас г~. Подобен:*
Божественныя веры:

Столпи непоколебимии церкве, основания благочестия бывше ученицы Бога нашего, соблюдите сию невредну, отгоняще льстиваго соблазны, и моляще Христа Бога всегда даровати нам велию милость.

*Слава, преподобнаго, глас а~. Подобен:*
Камени запечатану:

упас богоугодно господню паству свирелию слова, богоносне феоктисте, на пажити безстрастия и жизни привел еси спасаемую Богу, и к сему отшед, мзду трудов приял еси достойную. Слава давшему тебе крепость, слава венчавшему тя, слава действующему тобою всем исцеления.

*И ныне, глас и подобен тойже:*

Ии~су рождшуся от Девы Марии, и во иордане крещшуся от иоанна, дух сниде на него, зримый в виде голубине. Сего ради пророк со ангелы глаголаше, зовый: слава (с. 83) пришествию твоему, Христе, слава царствию твоему, слава смотрению твоему, едине человеколюбче.

*Песнь д~. Ирмос:*

Христос, моя сила, Бог и Господь, честная церковь боголепно поет, взывающи, от смысла чиста о Господе празднующи.

Егда виде тя струя, Господи, иорданская, возвратися: многими же страстьми низложенное естество наше к небесем обратися, поклонився тебе.

ужасается солнце, зря тебе солнца, плотски обнажшася, и таинственно все озаряюща, обнажшееся мрачным преступлением естество, Владыко.

Се очищение, се избавление, и обновление всех, просвещение прииде во своя: да присвоимся убо ему жития чистотою.

*Ин. Ирмос:*

Неизследный божий совет, еже от Девы, воплощения тебе вышняго пророк аввакум усмотряя, зовяше: слава силе твоей, Господи.

Море возмутиша языческое, в сие вшедше, всемудрии, якоже кони, спасови ученицы, и верныя спасоша водою святою и духом.

Облисташа, яко солнце на земли, пуд, апеллий и филолог, и иродион, руф же и патров: и верныя просветиша, от тмы неведения избавльше.

Напряг посла стрелы вы, яко из\ъощренны, благоутробный, стрелы сокрушающя вражия, и люте уязвленныя, славнии, благодатию божиею исцеляющя.

Хвалу принесем избавителю, песнословяще родиона богоглаголиваго, и ермиа славнаго, и мудраго асигкрита, лина же божественнаго и гаиа.

*Богородичен:*

Тя, блаженнейший древле лик пророчествующих духом, богоглаголании священными, боголепно именует, всечистая, дверь же и гору приосененную. (с. 84)

*Ин. Ирмос:*

Пришел еси от Девы, не ходатай, ни ангел, но сам, Господи, воплощся, и спасл еси всего мя человека. Тем зову ти: слава силе твоей, Господи.

Искапаша сладость болезней потове твои, горесть отемлюще демонскую, славне, недуги отгоняще сланыя окроплением, досточудне.

Обожаемь непрестанными очищении, преподобне, светильник был еси монашествующих светлейший, образ известнейший, и наставник, и столп непоколебимь.

Расторгл еси страстей моря, феоктисте, жезлом веры, и фараона невидимаго, отче, потопив, ко обетованней земли достигл еси, преподобне.

*Богородичен:*

Воззову в нощи и во дни, всенепорочная, к тебе, и спасуся: и сластей преиду стену, и избавлюся искушений демонских ходатайством твоим.

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Плодопринесем Христу житие чистое: грядет бо очищаяй водами грехов скверну благодатию, един благодетель и безгрешный.

Людие во тме скорбей древле седящии, свет явися вам незаходящий, видите, и божественными зарями просветитеся, и явльшагося благодать воспойте.

Велие таинство совершая, к великому предтечи твоему, о великодаровите Господи, грядеши, умалившееся человечество неизглаголанно величая крещением.

*Ин. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, (с. 85) и родила еси безлетнаго сына, всем воспевающым тя мир подавающая.

Вязати же, всехвальнии, и решити, яко апостоли, приимше вы власть, связанныя зловерия узами разрешисте. темже вашу память празднуем, верно ликующе.

Божественными аристарх да почтится песнопеньми, тертий, иассон и сосфен, кесарь и марк, лука, сосипатр, куарт и божественный апеллий, клим и епафродит и всемудрый ераст.

Вас, яко дванадесять, посла Господь все искореняющыя безбожие, всем человеком насаждающыя знание божественное светло, славнии апостоли, молитвенницы о душах наших.

*Богородичен:*

очи просвети, Дево, сердца моего, осияй ми зарю покаяния: тмы мя избави вечнующия, двере света, Христиан всех прибежище, верно воспевающих тя.

*Ин. Ирмос:*

Просвещение во тме лежащих, спасение отчаянных, Христе, Cпасе мой, к тебе утренюю, царю мира, просвети мя сиянием твоим: иного бо, разве тебе, бога не знаю.

Молитв ралом обновив землю сердца, сию насеял еси слова семенем, отче богомудре, и клас пожал еси благоплодия, восхваляющих тя, всех благочестивых душы питающий.

Бодр ум всегда принося, отче богомудре, страсти успил еси душетленныя, к божественному утру тщася достигнути, к незаходимаго света светлости, веселящихся в немже есть жилище.

Яко светозарный и светоносец, и полн дарований духа божественнаго сый, отче, незлобия чист обычай (с. 86) являя, всем показовался еси, якоже ангел живый с телом.

*Богородичен:*

С высоты востока явльшагося показалася еси дверь, и престол превознесен царев, небомерная и высокая лествица, на нюже взыде Христос, пречистая, и отриновенным человеком приобщися.

*Песнь з~. Ирмос:*

Житейское море, воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Вод сый исполнен тайных, яко река мира, едине Господи, к реце пришел еси, от малыя капли прося креститися, едине безгрешне.

Дивится свыше ангельский лик, смотряя обнажена, облаки покрывающаго небо, и взывает: что сие твое многое к человеком снизшествие;

Полный истощися, невидимый се воплощся явися: иордане, реко, возвеселися, струи твоя исполни, яко да омыеши всех возрождение.

*Ин. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

В весь мир кропите воду жизни спасительную, облацы одушевленнии явльшеся, апостоли, и верных сердца оросисте.

Глагол божественных сила ваша риторов победи многую лютость, и немудрыя умудри, об\ъюродевшыя разумом прелести, всемудрии.

Божественный пуд и трофим, филимон славный, и аристарх, онисифор же и тихик всеизряднейший, яко ученицы слова да возвеличатся.

*Богородичен:*

Пою тя, едина всепетая, славлю тя присно, (с. 87) богославная, и блажу тя, юже роди блажат родов, Дево богоблаженная.

*Ин. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

В рабий зрак одеявся, грядет к рабу Христос, прося крещения, порабощенныя страстьми свободны показуя благодатию.

Лукавствия покорил еси духи, духа святаго явився сосуд, силу тебе вдохнувшаго, богоносе всеблаженне феоктисте.

Словесною палицею твоею, преподобне, на пажити постничества, отче, воспитал еси словесную твою паству, и ко ограде небесней направил еси.

*Богородичен:*

Небо прострый мановением, иное на земли небо тя показа, богородительнице непорочная, из\ тебе сущым во тме явися.

*Кондак апостолов, глас в~. Подобен:*
Вышних ищя:

Христовых ученков лик седмьдесят божественно, вернии, в песнех восхвалим: теми бо вси навыкохом Троицу почитати нераздельную, и пребывают светильницы божественныя веры.

*Икос:*

Седмьдесяти апостолов лик согласно, вернии, священными песнопеньми да восхвалим: стефана, прохора же и силу, и никанора: тимона, и амплиа, и пармена: апеллиа же, иакова, филиппа, аристарха, и марка, и матфиа, и иродиона. Крискента и флегонта, варнаву, лина и олимпа, ананию, луку и асигкрита, и прочыя: пребывают бо светильницы божественныя веры.

*Песнь з~. Ирмос:*

Росодательну убо пещь содела ангел преподобным отроком, халдеи же опаляющее веление божие, мучителя увеща вопити: благословен еси, Боже отец наших. (с. 88)

Како тя струи под\ъимут речныя, сладости суща потока, Христе; како предтеча прострет руку на тя, рукою создавшаго его, и от руки льстиваго избавльшаго ны;

Струя, Господи, сый благости, ко струям иорданским како приходиши, нетления водами ищя напоити, вкушением лукавым низложенныя во тлю завистию змия;

Да каплют горы радование, и холми да взыграют, веселящеся, реки да восплещут рукою: явися, грядет Христос в реце человеческая погрузити прегрешения.

*Ин. Ирмос:*

Не послужиша твари богомудрии, паче создавшаго, но огненное прещение мужески поправше, радовахуся, поюще: препетый отцев Господь и Бог благословен еси.

уловивше словом, извлекосте из\ глубины безбожия языки многоразсеянныя, знаменьми и чудесы утвердивше мудрования сих, мудрии апостоли, путевожди заблуждших.

Вшедше в пристанище тишайшее, волнующымся в мори лютых спасителие явистеся и правителие мудрии, воспевающе: отцев Господь и Бог благословен еси.

Вси евода и карпа ублажим, и тихика и кифу, иуста и артему, зину же славнаго, яко Христовы ученики, воспевающе: отцев Господь и Бог благословен еси.

Молниезрачнии духом бывше Христовы апостоли одержимыя нощию неведения избависте, и к свету жизни настависте вопиющыя всегда: Боже, благословен еси.

*Богородичен:*

Очистилище, всенепорочная, была еси грешащих присно, рождши преестественно мира вземлющаго грех, Христа, емуже зовем: отцев Господь и Бог благословен еси. (с. 89)

*Ин. Ирмос:*

Богопротивное веление беззаконнующаго мучителя, высок пламень вознесло есть: Христос же простре богочестивым отроком росу духовную, сый благословен и препрославлен.

Пустыня днесь иорданова да процветет: грядет бо всех избавление, огнем божества, погрузити нас водою и духом, люте сокрушенных грехопаденьми.

Слез пролияньми погасил еси страстей разжжения, феоктисте блаженне, чудес источил еси струи присноживотныя, имиже отмываются душ же и телес недуги, преславне.

Давидове кротости, отче, поревновал еси, стяжав непорочно иовлево безстрастие, иаковлю простоту, и веру авраамову, петрову теплоту. с нимиже вселився, нас поминай.

*Богородичен:*

Жизнь впостасную нам рождши, смертию смерть, Дево, упразднившую, лютыми обуреваньми умерщвлена мя оживи мольбами твоими, чистая, благословенная и препрославленная.

*Песнь и~. Ирмос:*

Из пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. тя превозносим во вся веки.

Речныя струи милотию разсекаше елиссей, благодать крещения предсеннопиша: юже Христос соделает, на сия восходя, един благодетель.

Назнаменоваше иногда пророк славный крещения благодать, солию воды безплодныя первее соделав многоплодны явльшагося Бога нашего силою.

Дебрь всяка божественных даров исполнится, и холм противный смирится, и стропотная в правая обратятся воплощеннаго Бога явлением. (с. 90)

*Ин. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

Обновльше разумы оляденевшыя, ралом слова, всеславнии, и в них спасительная семена насеясте, и благочестия клас сторичный пожасте, спасшихся множество, господни апостоли всемудрии.

Похвалами иакова божественными, клеопу, варнаву же и стефана, наркисса всемудраго, марка, аристовула, и апеллиа почтим апостолы Христовы, вопиюще: Господа пойте дела, и превозносите во вся веки.

Крест вместо броня носяще, ко всем мужески ополчистеся полком змия, всемудрии апостоли и тыя погубивше: яже плени человеки, уловисте верою, и жизнодавцу приведосте владыце.

*Богородичен:*

О чудо вышше чудес! како раждаеши, и пребываеши девствующи, всечистая богоневесто; слово бо родила еси отцу собезначальное. Емуже вси поем: Господа пойте дела, и превозносите во вся веки.

*Ин. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте дела, яко Господа, и превозносите во вся веки.

Просвещение и очищение душ явился еси на иордане, источник, Cпасе, мудрости: воды живы пищный поток подавая нам, водами погружаеши нашя грехи.

В незлобии жизнь препроводив воистинну, богомудре отче, вражию злобу совершеннейшим умом низложил еси, пойте, вопия, дела вся, Господа, и превозносите его во веки. (с. 91)

Ныне секира душам претит посечение, душе моя, потщися, и страстей терния отсекши, плоды зрелы Господу принеси, богоноснаго молитвами спасающися.

*Богородичен:*

*От*
всех тя родов избра Христос в жилище себе, Богородице, обновляя ны, истлевшыя соединением лучшим: тем тя поем во вся веки.

*Песнь ф~. Ирмос:*

Бога человеком невозможно видети, на негоже не смеют чини ангельстии взирати: тобою бо, всечистая, явися человеком слово воплощенно, егоже величающе, с небесными вои тя ублажаем.

Руками создавый, Христе, человека, под руку предтечеву подклоняешися, яко человек, смиряяся, яко да возвысиши мя, древле смирившася и погибша. Слава славному и страшному строению твоему.

Душ очищение готовится, просвещение, решение лютых прииде: иордане, реко, возвеселися, возликуй, вся тварь: земля же и море, восплещи, славящи Христа преблагаго.

Яко сый всех добрых исполнение, грядеши, вопия исполненному святыни рабу твоему, удивльшуся твоему снизхождению: приближися, крести мя, хощу бо исполнити естество земных освящения и очищения.

*Ин. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Исцели наша, Христе, сокрушения сердечная, молитвами возлюбивших тя, и проповедавших во всех языцех Бога купно и Господа, содетеля всех, и идольское все омрачение отгнавших светом проповедания. (с. 92)

Якоже молния мир осветиша, лука вкупе и ерм, марк и ананиа, и с матфием священный олимп, и верных исполнение яве просветиша, яже верою днесь почтим священными и честными песнопеньми.

Станем благоговейно в дому Бога нашего, и ублажим священнопроповедники и учители, и ангеломудрыя, и богатители, спасители же и защитники, и предстатели всех сущыя, чтущих их памяти.

Озаришася светом невещественным духа акила, ахаик, лукий славный и фуртунат, с шестиюдесять и шестию Христовыми угодники и священными ученики: и сердца всех озаряют светоносною их памятию днесь.

*Богородичен:*

Сияние блистания рождества твоего просия, и уясни всю подсолнечную, и предстателя тмы погуби, богородительнице всечистая, ангелов хвало, и человеков всех спасение, непрестанными гласы восхваляющих тя.

*Ин. Ирмос:*

Безначальна родителя сын, Бог и Господь, воплощся от Девы, нам явися, омраченная просветити, собрати расточенная: тем всепетую Богородицу величаем.

Божие здание был еси, феоктисте, чистое, не осквернив души твоея доброты, преподобне, грехов калом, по тебе самаго всего украсил еси добрыми подании: сего ради тя почитаем.

Добродетельми украшен, любовию просвещаемь, добрых виды облистаемь, к твоим преставился еси отцем, отче мудре, в старости маститей, якоже пшеница зрела в сокровищах божественных блюдомь.

Паства твоя днесь ликует, празднующи светоносную память твоего успения, юже благословя с небесе и по (с. 93) преставлении не престай, треблаженне, Богу предстоя со ангелы, всеблаженне.

*Богородичен:*

Жизнь рождшая земным на избавление, умершую, Дево, прегрешеньми оживи, чистая, душу мою, яко сострадательна, яко едина предстательница прибегающих в твой кров, всенепорочная.

*Светилен апостолов. Подобен:*
Жены услышите:

Апостоли всехвальнии Христа всещедраго, и ученицы, и боговидцы, не премолчите, моляще о нас, любовию вашу память совершающих, да прегрешений оставление и божественную обрящем благодать в день суда.

*Слава, и ныне, предпразднства. Подобен:*
Посетил ны:

Готовися, завулоне, неффалиме, украсися, под\ъими, иордане, зиждителя всех и Бога, плотию к тебе грядуща, нашя грехи измыти хотящаго.

*На хвалитех стихиры, на д~, глас з~. Подобен:*
Ангельския:

Егоже глас вопиющаго пред\ъявляше, прииде Христос на струи иорданския, и предтечи рече: гряди, омый мя водами, крести мя ныне снизшедшаго: адама бо омыти приидох от перваго падения. Благословен, явлейся Боже наш, слава тебе.

Высоты небесныя никакоже изследих, звезд число, ниже землю измерих, и како верху твоему, владыце предтеча рече, коснуся рукою; како же крещу носящаго горстию тварь; темже зову ти: благословен, явлейся Боже наш, слава тебе.

Сопрестолен отцу и духу сый, ангельскими воинствы дориношуся: но в малем вертепе странствуя, родихся в вифлееме за благоутробие. Темже и ныне десницу твою мне взаимствуй, да отмыю во мне мира прегрешения. (с. 94)

Потопил еси иногда грех при нои, словом разверзый хляби небесныя: и како тя иордан видев стерпит; уже бо струю отвратит. Позна тя тварь вся, и аз зову тебе: благословен, явлейся Боже наш, слава тебе.

*Слава, глас и подобен тойже:*

Да исполнится отчее благоволение, приидох на землю, одеявся в нищету: небо мне престол, земля же подножие: тебе же выю преклоняю, на сие бо приидох, мене крести, во мне человеков очищающа прегрешения.

*И ныне, глас и подобен тойже:*

Ты Исраиля столпом и облаком первее световодя, и орошая в пустыни: ты владычествуяй всеми, естеством несказанный в рабий зрак како одеялся еси; не прикоснуся тебе огню сено: сам мя крести, аз бо требую от тебе очищение прияти.

*На стиховне стихиры, глас в~. Подобен:*
Доме евфрафов:

Явися * отеческое озарение славы * на иорданских струях, * крещением очищая * скверну душ наших.

*Стих:*
Сего ради помянух тя от земли иордански и ермониимски.

Приими раболепно, * пророче иоанне, * избавителя мира, * и крести зиждителя, * земных на возрождение.

*Стих:*
Видеша тя воды, Боже, видеша тя воды, и убояшася.

Прииде просвещение, * избавление явися: * на иордан приидите, * снидемся очиститися, * и пети предпразднственная.

*Слава, и ныне, глас и подобен тойже:*

Днесь Христос * спасительное человеком * решение дарует, * душ очищая скверну * огнем крещения.

*На литургии, блаженна от канона предпразднства песнь г~-я, и апостолов песнь з~. Прокимен, глас и~:*
Во всю землю изыде вещание их, и в концы вселенныя глаголы их. *Стих:*
Небса (с. 95) поведают славу божию, творение же руку его возвещает твердь. *Апостол к римляном, зачало ч~з. Аллилуиа, глас а~:*
Исповедят небеса чудеса твоя, Господи. *Евангелие от луки, зачало н~. Причастен:*
Во всю землю:

