<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 95)

*Месяца тогоже в е~-й день.*

*Предпразднство просвещения:*

*И святых мученик, феопемпта и феоны:*

*И преподобныя сигклитикии.*

*На*
Господи, воззвах, *стихиры мучеников г~, глас д~. Подобен:*
Яко добля:

Феону и феопемпта * мудрыя воспоим: * Христовым бо догматом повинующеся, * служение всяко нечестивое светло упразднивше, * святе и честне и благонадеждне послужиша, * единаго Бога и Господа * пред\ лицем мучителей * благодерзновенно исповедающе, * и венчаеми свыше.

Жития долу влекущая, * и пищи наслаждение, * и цветущую славу, всехвальнии, * оставивше, яко привременну, * Христу прилепистеся, * того добротою красною распалаеми, * и принесостеся, яко сладковоннии шипцы, * и венцем нетленнаго царствия * боголепно венчастеся.

Иже мир возненавидевше, * премирни явистеся, * в церкви первородных совокупистеся, * и со ангелы поете песнь нетленную, * пред богом предстояще вкупе: * скверную идольскую * лесть отринувше, * мучителей безумие * мученически посрамисте. (с. 96)

*Ины стихиры преподобныя, глас а~. Подобен:*
Небесных чинов:

Славы отцев воистинну возжелавши, * славу нетленную возлюбила еси: * темже отступльши сладких, * тело твое болезнем всем отдала еси. * И ныне болезней приемлеши возмездие, * со Христом царствующи.

Иже иова попустив испросившему, * и тя искусити хотя, * яко злато, остави * тело твое нуждею лукаваго: * темже ты, посрамивши терпением недугов искусителя, * победы венцем венчалася еси.

Жениха красную доброту возжелавши Христа, * и уневеститися сему * ты восхотевши всеми виды благих, * болезньми воздержания тебе украсила еси: * темже ныне с ним царствуеши * в чертозе его.

*Слава, и ныне, глас з~:*

Готовися, иордане, реко: се бо приходит Христос Бог креститися от иоанна, да змиев невидимыя главы сокрушит божеством в водах твоих. Радуйся, пустыне иорданская, горы, играйте с веселием: приходит бо вечный живот воззвати адама: глас вопиющаго, возопий, о иоанне предтече: уготовайте пути господни, и стези его правы соделайте.

*На стиховне стихиры, глас з~. Подобен:*
Тридневен:

Земля и наземная, * играйте и радуйтеся, * поток сладости * в реце крещается, * излияние изсушая злобы, * и источает божественное оставление.

*Стих:*
Сего ради помянух тя от земли иордански и ермониимски.

Света сый податель Иисус, * не требуя креститися, * плотию восходит на иорданския струи, * просветити сущыя во тме хотя. Верою сего усердно срящем.

*Стих:*
Видеша тя воды, Боже, видеша тя воды, и убояшася.

Понес раба зрак, * предгрядеши креститися, Христе, от (с. 97) раба * во иорданских струях, * избавляя от работы ветхаго греха, и освящая и просвещая нас.

*Слава, и ныне, глас з~.*

Да возрадуется пустыня иорданова, и да процветет, яко крин: глас бо вопиющаго услышан бысть в ней, уготовайте путь Господень. горы бо поставивый ставилом, и удолия мерилом, вся исполняяй, яко Бог, крещается от раба. обнищевати начат, богатныя дары даруяй. услыша ева: в печалех родиши чада. ныне же услыша Дева: радуйся, обрадованная, Господь с тобою, имеяй велию милость.

*Тропарь, глас д~:*

Возвращашеся иногда иордан, река, милотию елисеевою, вознесшуся илии, и разделяхуся воды сюду и сюду, и бысть ему сух путь, иже мокрый, во образ воистинну крещения, имже мы текущее жития преходим шествие: Христос явися во иордане освятити воды.

*На повечерии канон, егоже краегранесие:*

И днесь же субботу пою великую.

*Ирмос по дважды, тропари же на з~: и паки тойже ирмос оба лика вкупе.*

*Глас з~. Песнь а~. Ирмос:*

Волною морскою покрывшаго древле гонителя мучителя, иорданския струи спрятовает и крыет, мое ныне очищая человеческим очищением: славно бо прославися.

Господи, Боже мой, светоименное пение и предпразднственную песнь тебе поем, божественным явлением таинственно обновльшему нас, и к светлости божественней возводящему.

Горе превечна и доле ново явльшася тя, премирная (с. 98) и земная, Cпасе, ужасахуся зряще, и еже паче слова твое воспеваху снизшествие.

Да твоея славы всяческая исполниши, тебе самаго истощил еси даже и до рабия образа: ныне же длани раба подклоняеши главу рабски, мое наздание благоутробно очищая.

*Песнь г~. Ирмос:*

Тебе, на водах основавшаго всю землю неодержимо, тварь, видевши плотию крыемаго в водах, ужасом многим содержашеся, несть свят, паче тебе, Господи, взывающи.

образы первее пророками показал еси твоего богоявления, ныне же сокровенная действами сказал еси, явль тайны человеком днесь, подая новое возрождение.

Простре иордан воды, яко плещи, с трепетом прияти зиждителя, телесно крещаемаго, и вся освящающаго, несть свят, паче тебе, Господи, взывающыя.

Велие ко спасению напутие крещением подает Христос чувствующым его божественное осияние, с веселием поющым: несть свят, паче тебе, Господи, человеколюбче.

*Песнь д~. Ирмос:*

Еже ко крещению твое пришествие провидя аввакум, ужасся вопияше: на море кони твоя, воды многи навел еси, Cпасе, смущающыя.

Явльшуся тебе телом, освятися земля, воды благословишася, небо просветися: род же человеков горькаго мучительства вражия избавися.

Глаголом божественным ныне предтеча из пустыни грядет ко иордану, глаголя: покайтеся, приближися бо небесное царство, призывая вся к славе божией.

Превращей первее море в сушу, и источники от несекомаго источив, прегрешений очищение ныне содевает во иорданских струях огнем духа. (с. 99)

*Песнь е~. Ирмос:*

Богоявления твоего, Христе, к нам милостивно бывшаго, исаиа, свет видев невечерний, из нощи утреневав, взываше: просвещеннии, приидите, омыйтеся водою божественною, и духом яве, и душу и тело очистите.

Новотвориши земнородныя, нов адам быв содетель, огнем и духом, и водою странное совершая возрождение и обновление чудное, кроме сокрушения и горнил крещением богодетельным новотворя.

Духом душы новотвориши, водою же освящаеши тело сложеное, животна назидая человека: сугубому бо сродная потребно лечбы мудрым промыслом приносиши, яко врачь телес и душ.

*От*
чистыя прошед рождейся из отца прежде веков к сущему из неплодныя пришел еси, прося, яко человек, крещения: но от воды таинственно духом соделал еси, Cпасе, многочадну церковь, первее безчадную.

*Песнь з~. Ирмос:*

Ят бысть, но не удержан страхом божественный креститель: аще бо и спрятовается приближитися огню сено, но слышав, остави ныне, тече, повеление исполняя, яко раб: божественному же свыше свидетельствующему гласу, услыша сына превечнаго.

Написался, но не поработился еси кесаревым повелением повинуяся: аще бо и от работы утешение нам подая, вольно повинуешися, и даньствуеши дидрахму: но законом греха первее проданныя ны свободил еси ныне, и сыноположения удостоил еси.

Царствуеши, но не мирски, естеством сый царь: аще бо и по плоти от племене Давидова родився, престол царствия, Cпасе, сего приял еси: но свойственну имаши державу царствия со отцем прежде веков присно, и во веки с духом. (с. 100)

Царь убо, мира начальник и сущих в водах древле пронаречеся: но удавляется твоим очищением, и низлагается, яко езерский первее легеон, рук же твоих, Cпасе, создание, порабощенное от него, державною твоею рукою свобождения сподобил еси.

*Песнь з~. Ирмос:*

Неизреченное чудо: в пещи избавивый преподобныя отроки из пламене преклоняет верх, и просит крещения от раба, очищая вопиющыя: избавителю Боже, благословен еси.

Сечется струя первее милотию иорданская, прообразующи крещение твое, имже и страстей растерзается хитон, и нетления одежда самотворится вопиющым Богу: благословен еси.

Богатна струя, в себе бо приемши крещаема содетеля, показася источник животныя воды, на спасение нас песнопоющих: избавителю Боже, благословен еси.

Мертвость божественную знаменительне образующе, погружением в воде трикратным в крещении Христу совостаем, тридневному востанию приобщающеся, и вопиюще Христу: благословен еси во веки.

Едина благодать отца, сына же и духа совершающая, даром желающыя верно божественнаго крещения, сыноположения восприемшыя власть, еже вопити: Боже, благословен еси.

*Песнь и~. Ирмос:*

ужаснися бояйся небо, и да подвижатся основания земли: се бо водою облачится опаливый водою прежде праведнаго жертву преславно. Егоже отроцы, благословите, священницы, воспойте, людие, превозносите во вся веки.

Избавление грядет Христос крещением подати всем верным: сим бо адама очищает, падшаго возвышает, низложшаго мучителя посрамляет, небеса (с. 101) отверзает, духа божественнаго низводит, и нетления причастие дарует.

Преста лесть вражия, глас бо вопиющаго в пустыни, путь Господень, зовет, уготовайте, и вся стези его правы творите, повелевает: дебрь бо смиряется, естество земных возвышается, гора и холм же врагов понижается.

О преславных даров! о божественныя благодати, и несказанныя любве! се бо водою очищает мя, огнем просвещает мя, и духом божественным совершает мя содетель и Владыка, ныне во иордане в мое облекся естество безгрешный.

*Песнь ф~. Ирмос:*

Не рыдайте всуе, отчаяния тенетами удавляеми человецы, повиннии злых: но во умилении души приступим очищающему вся, яко единому, чистому, и дающему прощение крещением.

Во страннем твоем рождестве, первее из Девы преестественно, удивил еси, слове божий: ныне же величаем, велие таинство совершая преславно причастием честным, купель многочадну божественным духом.

Земля освятися рождеством твоим святым, слове, поведающым небесем звездою славу твою: ныне же водное естество благословися, тебе плотию крещшуся, и род земнородных к первому взыде паки благородию.

Да радуется земля вся, небо да веселится, мир да играет, реки да плещут рукою, источницы и езера, бездны, моря да срадуются: приходит бо Христос адама очистити и спасти божественным крещением.

*И паки ирмос, и поклон.*

*На утрени, на*
Бог Господь: *Тропарь предпразднства, трижды.*

*По а~ стихологии седален, глас а~. Подобен:*
Лик ангельский:

Веселися, реко иордане, к тебе бо всех творец (с. 102) приходит волею, крещение прияти от раба, яко благоутробен, красуйся, ликуй, адаме и ево прамати: прииде избавление всех, Бог преблагий.

*Слава, и ныне, глас и подобен тойже:*

Поток сладости Владыка сый, предгрядет во струях речных креститися, напоити мя хотя очищения водами, егоже зря, иоанн вопияше: како руку мою на верх твой простру, егоже трепещут всяческая;

*По в~ стихологии седален, глас г~. Подобен:*
Красоте девства:

Адамову наготу одевая, благоутробне, во одежду славы, хощеши обнажитися плотию во иордане реце. О чудесе преславнаго! како тя под\ъимет вода, Владыко Господи, водами покрывающаго превыспренняя, якоже пишет: поем, Иисусе благодетелю, вси твое явление.

*Слава, и ныне. Подобен:*
Божественныя веры:

Велие солнце во иордане просияти грядет, еже из Девы, из\ облака возсиявшее, Христос Бог наш, греховный отгоня мрак, и мира просвещая концы: егоже осияния получити благочестно помолимся, просяще прияти велию милость.

*Каноны три: предпразднства со ирмосом на з~: мучеников на д~: и преподобныя на д~.*

*Канон предпразднства.*

*Глас а~. Песнь а~. Ирмос:*

Горькия работы избавлься Исраиль, непроходимое пройде, яко сушу, врага зря потопляема, песнь, яко благодетелю, поет Богу, чудодеющему мышцею высокою, яко прославися.

Христос грядет ко крещению, Христос ко иордану приходит, Христос наши в воде погребает ныне грехи, яко благ, с веселием воспоим ему: яко прославися. (с. 103)

Да кропят веселящеся облацы веселие вечное, Христос Иисус предгрядет водами иорданскими, потоки греховныя потопити, просвещение всем даруя.

Се свет является, се очищение показуется, се Спас предстоит просияти сущым во тме божественныя зари: сего помышленьми чистыми радостно под\ъимем.

*Ин канон мучеников.*

*Глас з~. Песнь а~. Ирмос:*

Поим Господеви, погрузившему всю силу фараонову в мори, победную песнь, яко прославися.

Грядите, вернии, согласно празднуим препрославленную память страдальцев, в песнех духовных славословяще Христа.

Страстотерпцы Христовы, и веры твердии поборницы, на нечестие ополчившеся крепко, враги победиша.

Нечестивый гонитель, и веры Христовы чуждь, на страстотерпцы разгневався злочестивый, верою упражняется.

*Богородичен:*

Паству, юже стяжала еси, богородительнице, сию спасай от всякия нужды, молящи Cпаса и Бога нашего.

*Ин канон преподобныя.*

*Глас в~.*
Ирмос:

Грядите людие, поим песнь Христу Богу, раздельшему море и наставльшему люди, яже изведе из\ работы египетския, яко прославися.

Венчати твою песньми память прихожду, тебе (с. 104) надеявся несмысленный и весь нечистый: но даждь ми слово мудрости и разума твоими мольбами.

Весь ум к божественней высоте вземши, и благих бездну и наслаждений познавши благость, вся претерпела еси, приключшаяся тебе.

ум к Богу вперивши вышнему, тело твое, влекущее к дольним, воздержанием и болезньми облегчила еси, желающи великия славы.

*Богородичен:*

Пребыв еже бе, и воплотився из утробы твоея, еже бехом дарова нам первое от персти бывшым, избавив прегрешений, богородительнице.

*Песнь г~. Ирмос:*

Не мудростию и богатством да хвалится смертный своим, но верою господнею, православно взывая Христу Богу, и поя присно: на камени твоих заповедей утверди мя, Владыко.

Прежде веков седяй со отцем и духом, ныне в последняя из Девы воплощся, якоже весть, Христос грядет ко крещению, безсмертие божественною банею всем подая.

Водою погребсти нашя грехи хотя во иорданских струях за милосердие милости, Христос Бог предгрядет, и назидает истлевшыя ны крещением.

Обнажение студное покрывая адама праотца, обнажаешися вольно: и струями иорданскими тебе самаго покрываеши, водами превыспренняя покрывая, Христе, едине многомилостиве.

*Ин. Ирмос:*

утвердися сердце мое в Господе, вознесеся рог мой в Бозе моем, разширишася на враги моя уста моя, возвеселихся о спасении твоем.

Благочестия и веры предстатели, божественныя страдальцы восхвалим, феопемпта и феону преславнаго. (с. 105)

Правило, и образ, и начертание, явльшеся Христовы великомученицы, святых быша путевожди ко страданию.

Ревнующе сих добродетельному жительству, мученицы, купно, на судищи предстояще, взываху: Христиане есмы вси.

*Богородичен:*

Родился еси из Девы несказанно, явился еси, якоже благоволил еси, человеколюбче, и мир обновил еси, Господи.

*Ин. Ирмос:*

утверди нас в тебе, Господи, древом умерщвей грех, и страх твой всади в сердца нас, поющих тя.

Не пощадела еси плоти многими язвами, ниже весьма неодержно дручаемыя, к болезнем воздержания, искуситель в нихже отревашеся.

Шествие тесное, жизни ходатайственно нетленныя и божественныя, ты изволила еси, широкое оплевавши, егоже ничтоже горше воистинну ум имущему.

Горящу юностному цвету отбеже теснотою и болезньми воздержания: и паление очес твоих слезными течении угасила еси.

*Богородичен:*

Слово воплощшееся из тебе, всечистая, плоти скверну хотя омыти, образом очищения, течение водное дивится.

*Кондак, глас в~. Подобен:*
Вышних ищя:

Всех, Христе, благоутробне отемляй прегрешений множество, милости ради безмерныя, иорданскими водами креститися грядеши, яко человек, одеждею мя одевая, славы древния обнаженна люте.

*Таже седален мучеников, глас а~. Подобен:*
Гроб твой:

Феопемпт явився святитель сущих доле, с феоною купно твердым, и сострадальцем, мучителем, противления не терпящим, ураняется, тя радуяся, вопия, (с. 106) чту единаго погребшаго бо иорданских струях земных прегрешения.

*Ин седален преподобныя, глас е~. Подобен:*
Собезначальное:

Постных превозшла еси ты терпения болезнь, на небесех наслаждаешися большия обители, и лучшия зари исполнилася еси: зане мужески жестокий шествовала еси путь, победивши настоящая, и ангелом уподобилася еси, и ныне славы причащаешися тех.

*Слава, и ныне, предпразднства, глас а~. Подобен:*
Гроб твой, Cпасе:

Великий дождь к речным струям предгрядет, плотию креститися восхотев, к немуже божественный предтеча ужасаяся, глаголаше: како крещу тя, скверны не имуща весьма; како простру мою десницу на главу, еяже трепещут всяческая;

*Песнь д~. Ирмос:*

Слыша древле аввакум, Христе, чудный твой слух, и страхом взываше: от юга Бог приидет, и святый от горы приосененныя чащи, спасти помазанныя. Слава силе твоей, Господи.

Воду почерпите жизни, се ныне прииде мира река истинно, изсушити мутныя неверия воды, и просвещение источити поющым ему: слава силе твоей, Господи.

Веселися пустыня, яже прежде жаждущая, естество все человеческое: ныне явися поток сладости, иорданскими водами решая зной греха, емуже поем верно: слава силе твоей, Господи.

Вопиющаго глас пророчески пустым возшуме помышлением, уготовайте пути правыя Христу грядущему, глаголющь: яко да крещением очистит обветшавшыя ны, разрешая первое осуждение.

*Ин. Ирмос:*

услышах слух твой и убояхся, разумех дела твоя, и ужасохся, Господи. (с. 107)

Всю напоиша вселенную словесы божественными, Христовы великомученицы, и лесть упраздниша.

Богатство некрадомо обретоша воистинну страстотерпцы, богатство, славу и светлость земных оплеваша.

Вооружившеся, страстотерпцы, Христовым оружием, мучителево суровство все в сем низложиша.

*Богородичен:*

Мати чистая, благословенная святая Дево, поющыя тя спасай от всякаго обстояния.

*Ин. Ирмос:*

Пришел еси от Девы, не ходатай, ни ангел, но сам, Господи, воплощся, и спасл еси всего мя человека. Тем зову ти: слава силе твоей, Господи.

Ты телесе преизрядствующи добротами, была еси многим отречена, не получшым рачения. Темже изнуривши себе, причастилася еси божественныя красоты.

Претерпела еси, яко иов, телесное озлобление, не изрекла еси слова кончину привлачащаго, летом и естеством же прешедши, божественное прияла еси жилище.

уединися от сродников, и родителей, и стяжания, Христа единаго ищущи, некрадомо богатство и неиждиваемое, с нимже вышния славы явилася еси причастница.

*Богородичен:*

Рождество твое адама от тли избави, кроме тления человекодельнаго: ибо паче человека бысть зачатие. темже тления и зол мя, отроковице, избави.

*Песнь е~. Ирмос:*

Свет твой незаходимый возсияй, Христе, в сердца верно поющих тя, мир подаваяй нам, паче ума. Тем от нощи неведения, ко дню светом твоим текуще, славословим тя, человеколюбче.

Мира, Христе, сый царь, вражды средостение разорил (с. 108) еси, плоти подобием явився сущым на земли: темже пришествие твое видев иоанн, дивляшеся со страхом, рукоположити тя повелеваемь.

Змиев главы сокрушити Христос спеша ныне грядет водами, и трепещущему вопиет крестителю: простри твою руку, и прикоснися верху моему, и ужас оттряси, совершая повеленное.

Сказаше пророк благодать иногда крещения божественным духом, поразив иорданския струи милотию, яже разделишася, нам путетворящыя возрождение божественное, в них явльшагося Христа.

*Ин. Ирмос:*

утренююще, слове, в славу твою и хвалу, восхваляем непрестанно образ креста твоего, егоже дал еси нам оружие в помощь.

Мудрии страдальцы, веры оружницы, муки доблественне врагов пребеззаконных победивше, купно венцы прияша.

Ни ласкание, ни лесть, ни слава земных возможе отсещи веры вашея течение, страдальцы: темже и радуетеся.

Предстояще престолу славы господни, со ангелы непрестанно молитеся, дати прегрешений очищение верою поющым вас.

*Богородичен:*

Всесвятая Дево обрадованная, рождшая в лете слово паче слова, моли его спасти душы нашя.

*Ин. Ирмос:*

Света подателю, и веков творче, Господи, во свете твоих повелений настави нас: разве бо тебе, иного бога не знаем.

Храм была еси обитающаго в чистых дусех слова, мудрая: осияла бо еси ты воздержания многими болезньми души твоея доброту, преславная.

Плоть умертвила еси обагренную естественною (с. 109) благодатию болезньми многими, уясняющи паче светом добродетелей, душевный образ светло сияющий.

Вещь телесе души твоея ко Христу желанием распаливши ты, ныне с невещественными невещественно воистинну ангелы срадуешися, Бога смотряющи.

*Богородичен:*

Главы сокруши глава благочестивых, всечистая, струями ныне гнездящихся змиев, рождейся из твоея утробы без семене воистинну.

*Песнь з~. Ирмос:*

Весь от страстей безмерных содержуся, и китом зол снизпадох: но возведи из истления мя, Боже, якоже прежде иону, и верою безстрастие ми даруй: яко да во гласе хваления и спасения духом пожру ти.

Милосердие щедрот Христос показуя, в рабии зраце непременный приходит к рабу, прося крещения, от работы восхищая человечество: егоже удивлься пришествию, ужасается и страхом одержимь бывает.

Како тя речныя струи приимут, нестерпимаго огня ныне идуща; како обнажение небеснии видят ангели; како руку иоанн прострет на тя, слове божий пребезначальне, того от земли создавшаго;

Море разделяется бежащи, показа новым людем божественное прехождение, еже содела в реце, плотию пришед, иже из камене преславно источив воду. Сего, яко Бога, прославим, наше сокрушение наздавшаго.

*Ин. Ирмос:*

Иона из чрева адова вопияше: возведи от тли живот мой. мы же тебе вопием: всесильне Cпасе, помилуй нас.

упраздниша идольскую лесть мученицы, на судищи страждуще, и нечестие все потребиша от земли страданием своим. (с. 110)

Предпостави враг и гонитель веры своя служители, мечми, якоже агнцы, убивати вас горько, мученицы славнии.

Якоже виде лик святых мучители, вооруженныя мечми, мужески вопияше: воини Христовы есмы, о мучителю!

*Богородичен:*

Егоже родила еси, Богородице, несказанно Бога нашего, молящи не престай избавити от бед поющыя тя, чистая приснодево.

*Ин. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Просветившися зарею духовною, всякое наслаждение отринула еси плотское, яко нощно: добрых бо уязвилася еси желанием.

Облиста твоя светоносная днесь память издалеча, просвещающи душ омрачение, монахов подвизающихся удобрение.

Чистоту девства соблюла еси, почитающи чертог нетленный: Христа бо желанием разжеглася еси, страннаго жениха твоего.

*Богородичен:*

Да славы исполнимся, прииде в безславное человечество славы Господь: якоже человек мыемь, твой сын человеки прослави.

*Кондак предпразднства, глас д~:*

Во струях днесь иорданских быв Господь, иоанну вопиет: не убойся крестити мя, спасти бо приидох адама первозданнаго.

*Икос:*

Не истязую тя, крестителю, пределы преходити: не глаголю тебе, рцы ми, яже глаголеши беззаконным, и учиши грешники: точию крести мя молчя, и чая, яже от крещения: приимеши бо сего ради достоинство, еже не бысть ангелом, ибо всех пророков больша тя (с. 111) сотворю, от оных убо ни един яве мя виде, но во образех и сенех, и гаданиих: ты же пред тобою стояща видел еси, спасти бо приидох адама первозданнаго.

*Песнь з~. Ирмос:*

Проидоша, яко чертог, пещный пламень нестерпимый, иже за благочестие иногда, отроцы святии показавшеся яве, и согласно воспевающе, песнь пояху: отцев Боже, благословен еси.

Христос спасение явися, просвещение даруя: да радуется небо, облацы же да кропят истинно правду, взывающым: отцев Боже, благословен еси.

Руно, еже провиде гедеон, полна чаша воды искапавшия, яве твое крещение сказоваше, Христе, еже подаеши крестився воспевающым: отцев Боже, благословен еси.

Сланыя безчадствующыя елиссей исцеляя воды, благочадие честныя купели прообрази, хотящее быти таинственно воспевающым: отцев Боже, благословен еси.

*Ин. Ирмос:*

Пещь горящую оросил еси, Cпасе, отроки спасл еси поющыя и глаголющыя: благословен еси во веки, Господи Боже отец наших.

Конец мучения приясте купно, мечем умерщвляеми с женами и детьми, Христу вопиюще: благословен еси, Господи, Боже отец наших.

Радовахуся святии, зряще себе мечи скончаваемыя, и верою взываху: благословен еси, Господи, Боже отец наших.

Нечестивых свирепство потребися от земли, и бози падоша на землю, и сокрушишася мученик исповеданием, и венцы прияша.

*Богородичен:*

Спасай паству твою, всесвятая чистая, от всякаго обстояния: яко едина предстательница рода нашего, благословенная Богородице всепетая.

*Ин. Ирмос:*

Богопротивное веление беззаконнующаго мучителя высок (с. 112) пламень вознесло есть: Христос же простре богочестивым отроком росу духовную, сый благословен и препрославлен.

Зле умышляя сопротивный, души твоея крепость умягчити недугами покушашеся: и иова приразивыйся терпению, мудре болезньми отражашеся, твоим терпением, мудрая, уязвляяся.

Твоя ныне уклонися от треволнений жития к благоутишному душа пристанищу, богата сущи добротами в божественных пребываниих, мудрая, идеже проуготовися твоим терпеливостраданием многим покоище.

Мудре наставила еси во общем житии, место, глаголющи, изменити никогдаже: великих бо ходатайственно воздаяний терпение, словесы же и делесы пользовати монашествующыя воистинну не обленилася еси.

*Богородичен:*

Водное естество от греха мя измывает, рождества твоего паче естества мудростию: Бога бо очищение творца света, очищает, богоневесто, многими осквернившагося, Дево, согрешеньми.

*Песнь и~. Ирмос:*

Чуда преестественнаго показа образ огнеросная пещь древле: огнь бо не опали юныя дети, Христово являя безсеменное от Девы божественное рождество. Тем воспевающе воспоим: да благословит тварь вся Господа, и превозносит во вся веки.

Хвалу велегласно владыце возслем, прииде, явися: восходит на воды, и обнажается небо облаки одеваяй, и крещается, очищая ны, воспевающыя: да благословит тварь вся Господа, и превозносит во вся веки.

Приидите мысленно, ко иордану идем, видение велие в нем узрим: Иисус бо просвещение приходит, и раба преклоняется длани, с трепетом вопиюща: да благословит тварь вся Господа, и превозносит во вся веки. (с. 113)

угль, егоже провиде исаиа, в водах иорданских разгоревся, попали вещь всю грехов, и подаде сокрушенным наздание. Темже воспевающе воспоем: да благословит тварь вся Господа, и превозносит во вся веки.

*Ин. Ирмос:*

Единаго безначальнаго царя славы, егоже благословят небесныя силы, и трепещут чини ангельстии, пойте священницы, людие превозносите его во веки.

Единаго благоутробнаго царя славы, исповедающе мудрии страдальцы, прияша почести победы, вопиюще благодерзновенно: людие, превозносите его во веки.

Твердо противишася Христовы страдальцы к мучителем, страждуще доблественне, победиша идольскую лесть, вопиюще благодерзновенно: людие, превозносите его во вся веки.

Якоже адаманти, доблии оружницы, мучителей прещения и муки победивше, радостно вопияху: пойте священницы, людие, превозносите Господа во веки.

*Богородичен:*

Единаго благоутробнаго превечнаго слова, из\ Девы в последняя рождшагося, и спасшаго человеческий род: пойте священницы, людие, превозносите его во веки.

*Ин. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте дела, яко Господа, и превозносите во вся веки.

На земли живущи, к земли блаженных воистинну достигнути вожделела еси: идеже чини ангельстии, преподобных, и постников и дев, живуще вечно песнословят Христа во веки вся.

Добротою естества лучши многих сущи, о души (с. 114) попеклася еси, яко вид доброты душевныя мудре сохранивши: темже доброту телесную угасивши, распалилася еси воздержанием души твоея.

Бодр ум к Богу преусердием душевным ты стяжавши, козни льстиваго мудреца злых до конца успила еси, славная: и ныне, успши, живеши во веки.

*Богородичен:*

Обновити земныя сын твой восхотев, ко иордану, яко человек, тщится, чистая, крайния ради любве: тамо бо всех сокрушшаго сотре, обновляя молитвами твоими мир.

*Песнь ф~. Ирмос:*

Неизглаголанное Девы таинство: небо бо сия, и престол херувимский, и светоносный чертог показася Христа Бога вседержителя. Сию благочестно, яко Богородицу, величаем.

Таинство странное зрю и преславное, Иисус грядет волею к реце иордану, вопия иоанну: твою десницу ми, друже, взаимствуй, страшная совершающему людем моим в снабдение.

Пустынная иорданская да процветут: иже во тме лежащии, велик явися вам свет, видевше, взыграйте: Христос от галилеи приходяй, плотию креститися от раба хощет.

Возвеселися ныне, иордане, и ликуй, иоанне, взыграй, вся вселенная, радуйся: се явися Христос, и обнажается и крещается, во одежду облачая нетления человечество.

*Ин. Ирмос:*

Паче естества матерь, и по естеству Деву, едину в женах благословенную, песньми, вернии, Богородицу величаем.

Поправше вся идолослужения верою страстотерпцы Христовы, божественное течение скончавше благочестно и верою утвердиша. (с. 115)

Земная вся презревше верою, страстотерпцы Христовы, вкупе усердно пострадавше, от Бога прияша врачевания.

Страстотерпцы, мужески вооружившеся верою, господним крестом ополчения низложиша вражия, и венцы прияша.

*Богородичен:*

Во чреве заченшая непостижимое слово, и сие без семене нам рождшая, моли прилежно спастися душам нашым.

*Ин. Ирмос:*

Безначальна родителя сын, Бог и Господь, воплощся от Девы нам явися, омраченная просветити, собрати расточенная. тем всепетую Богородицу величаем.

уяснившися добротами девства, славная, тебе самую украсила еси венцем воздержательнаго жития: темже сугубым венцем венча тя странный жених твой, егоже уязвилася еси ты любовию.

Надежда не посрами, сигклитикие, тя, всечестная, будущих, юже имела еси в сердце твоем: ныне бо прияла еси болезней воздаяния от Cпаса, за яже воздержания всяк вид прешла еси.

В крепость и утверждение, честная, Христа одеялася еси, и в землю ты кичение понизила еси глаголавшаго. а высоту неправду. Темже тя венцем победы украси победы податель Иисус.

*Богородичен:*

О тебе праотца падение крепость прият, поити дальше крепости не имущее: крещением бо сына твоего всяка злоба ныне погрузися. темже виновну тя очищения проповедаем.

*Светилен. Подобен:*
Духом во святилищи:

Яко виде тя обнажена иордан, с трепетом к сущему от неплодове рече: остави, о иоанне! креститися (с. 116) Господа, огнем и духом очищающаго всю тварь: на сие бо прииде, освятити земныя и водное естество.

*Слава, и ныне:*

Из Девы возсиявый в вифлееме плотию, ко иордану ныне тщится, скверну отмыти земнородных, к свету приводя во тме сущыя, крещением божественным.

*На хвалитех стихиры, на д~, глас з~. Подобен:*
Ангельския пред\ъидите силы:

Что не домышляешися, крестителю, смотрения, еже совершаю за всех спасение; древняя остави ныне, и помышляй полезная. Веруй Богу сошедшему, и преступив мне послужи: Бог бо приидох за благоутробие адама очистити от падения.

Вземляй нашя грехи на рамена, пришел еси, Иисусе, к струям иорданским: аз же ужасохся твоего страшнаго пришествия. Како убо ми велиши крестити тя; сам мя очистити пришел еси, и како крещения от мене просиши, всех очищение;

Естества моего непостижное слово, в рабий же зрак одеявся, приидох на иордан, никакоже мене отрецыся, гряди, не бойся, приближися ко мне, десницу на верх мой положив, возопий: благословен явлейся, Боже наш, слава тебе.

О паче ума, безмерныя твоея нищеты, слове божий! мене ради падшаго, познах тя за милосердие во адама облекшася, и сущыя от адама обновляюща, и повинуяйся твоему велению, верно зову тебе: благословен явлейся, Боже наш, слава тебе.

*Слава, глас и подобен тойже:*

С трепетом служя иоанн владыце, радуется душею, и вопиет с веселием: срадуйтеся мне, вси роди (с. 117) праотца, прииде бо чаяние наше, прииде на иордан Христос, вся от греха адамова очистити, яко благоутробен.

*И ныне, глас и подобен тойже:*

Воспоим, людие, рожденному от Девы и в реце крещшемуся иордане, и к нему возопиим: царю всякия твари, даруй нам неосужденно чистою совестию верно достигнути твое святое из\ мертвых тридневное востание.

*На стиховне стихиры, глас в~. Подобен:*
Доме евфрафов:

Се царь, * се чаяние Исраилево прииде: * людие, радуйтеся, * свет бо является.

*Стих:*
Сего ради помянух тя от земли иордански и ермониимски.

узреся сущым * на земли с плотию * божественный ныне свет, * сущым во тме явися, * и всем благодать возсия.

*Стих:*
Видеша тя воды, Боже, видеша тя воды, и убояшася.

Светильниче свету, * заре солнцу, * предтече слову, * друже жениху, * пророче, послужи.

*Слава, и ныне, глас и~. Анатолиево:*

Иоанне крестителю, во утробе познавый мя агнца, на реце ми послужи, со ангелы ми службу принеси: простер, коснися рукою твоею верху моему пречистому, и егда узриши горы трепещущыя, и иордан возвращающся, с сими возопий: воплотивыйся от Девы в наше спасение, Господи, слава тебе.

*По*
Благо есть: *Трисвятое. По*
отче наш: тропарь. *Таже, ектениа, и отпуст.*

*О часех в навечерии святых богоявлений подобает ведати:*

[Зри] Аще ли прилучится богоявление в неделю, или в понедельник, часы поем в пяток, а ядим дважды днем: монахи (с. 118) сыр и масло, а миряне мясо. Аще ли богоявление во вторник, часы поем в понедельник. Аще ли богоявление в среду, часы поем во вторник. Аще ли богоявление в четверток, часы поем в среду. Аще ли богоявление в пяток, часы поем в четверток. Во вся сия дни, от понедельника, в навечерия пред богоявлением держим пост, никакоже сыра, ни масла вкушаем, но точию шти с соком, да кутию.

*ПОСЛЕДОВАНИЕ ЧАСОВЪ,*

*певаемых в навечерии просвещения.*

В начале втораго часа знаменует в кампан, и собравшеся во храм, облачится иерей в фелонь, диакон же в стихарь. И поставляет параекклисиарх аналогий, украшен, прямо царских врат, и вжигает свещу на свещнице. Иерей же исходит со евангелием во храм, или в трапезу, царскими враты, предходящу ему диакону с кадилом. И полагает иерей святое евангелие на аналоге, и став пред аналогом, творит начало по обычаю, и по начале чтец: Слава тебе, Боже наш, слава тебе. Царю небесный: и прочая. И по возгласе, кадит иерей святое евангелие на аналоге окрест, и прочыя иконы, и храм весь, и настоятеля, и братию: Чтец же чтет:

*псалом е~.*

Глаголы моя внуши, Господи, разумей звание мое. Вонми гласу моления моего, царю мой и Боже мой, яко к тебе помолюся, Господи. Заутра услыши глас мой, заутра предстану ти, и узриши мя. Яко Бог не хотяй беззакония ты еси: не приселится к тебе лукавнуяй, ниже пребудут беззаконницы пред очима твоима: (с. 119) возненавидел еси вся, делающыя беззаконие. Погубиши вся, глаголющыя лжу, мужа кровей и льстива гнушается Господь. Аз же, множеством милости твоея, вниду в дом твой, поклонюся ко храму святому твоему, во страсе твоем. Господи, настави мя правдою твоею, враг моих ради исправи пред тобою путь мой. Яко несть во устех их истины, сердце их суетно, гроб отверст гортань их, языки своими льщаху. Суди им, Боже, да отпадут от мыслей своих, по множеству нечестия их изрини я, яко преогорчиша тя, Господи. И да возвеселятся вси уповающии на тя, во век возрадуются, и вселишися в них, и похвалятся о тебе любящии имя твое. Яко ты благословиши праведника, Господи: яко оружием благоволения венчал еси нас.

*псалом к~в.*

Господь пасет мя, и ничтоже мя лишит. На месте злачне, тамо всели мя, на воде покойне воспита мя. Душу мою обрати, настави мя на стези правды, имене ради своего. Аще бо и пойду посреде сени смертныя, не убоюся зла, яко ты со мною еси: жезл твой и палица твоя, та мя утешиста. уготовал еси предо мною трапезу, сопротив стужающым мне, умастил еси елеом главу мою, и чаша твоя упоявающи мя, яко державна. И милость твоя поженет мя вся дни живота моего, и еже вселитимися в дом Господень, в долготу дний.

*псалом к~з.*

Господь просвещение мое и спаситель мой, кого убоюся; Господь защититель живота моего, от кого устрашуся; Внегда приближатися на мя злобующым, еже снести плоти моя: оскорбляющии мя и врази мои, тии (с. 120) изнемогоша и падоша. Аще ополчится на мя полк, не убоится сердце мое: аще востанет на мя брань, на него аз уповаю. Едино просих от Господа, то взыщу: еже жити ми в дому господни вся дни живота моего: зрети ми красоту господню, и посещати храм святый его. Яко скры мя в селении своем в день зол моих, покры мя в тайне селения своего, на камень вознесе мя. И ныне се вознесе главу мою на враги моя, обыдох и пожрох в селении его жертву хваления и воскликновения, пою и воспою Господеви. услыши, Господи, глас мой, имже воззвах: помилуй мя, и услыши мя. Тебе рече сердце мое: Господа взыщу. взыска тебе лице мое, лица твоего, Господи, взыщу. Не отврати лица твоего от мене, и не уклонися гневом от раба твоего: помощник мой буди, не отрини мене и не остави мене, Боже, спасителю мой. Яко отец мой и мати моя остависта мя: Господь же восприят мя. Законоположи ми, Господи, в пути твоем, и настави мя на стезю правую, враг моих ради. Не предаждь мене в душы стужающих ми: яко восташа на мя свидетеле неправеднии, и солга неправда себе. Верую видети благая господня на земли живых. Потерпи Господа, мужайся, и да крепится сердце твое, и потерпи Господа. Слава, и ныне, Аллилуиа, трижды. Господи, помилуй, трижды.

*Слава, тропарь, глас д~:*

Возвращашеся иногда иордан река милотию елиссеевою, вознесшуся илии, и разделяхуся воды сюду и сюду, и бысть ему сух путь, иже мокрый, во образ воистинну крещения, имже мы текущее жития преходим шествие: Христос явися во иордане освятити воды.

*И ныне, Богородичен:*

Что тя наречем, о благодатная; небо, яко (с. 121) возсияла еси солнце правды: рай, яко прозябла еси цвет нетления: Деву, яко пребыла еси нетленна: чистую матерь, яко имела еси на святых твоих об\ъятиях сына, всех Бога. Того моли спастися душам нашым.

*Таже, тропари сия поем по дважды. глас и~.*

*Творение софрониа, патриарха иерусалимскаго:*

Днесь вод освящается естество, и разделяется иордан, и своих вод возвращает струи, Владыку зря крещаема.

*И вторый лик тойже тропарь без припева.*

*И паки первый лик, припев:*

*Стих:*
Сего ради помянух тя от земли иордански и ермониимски.

Яко человек, на реку пришел еси, Христе царю, и рабское крещение прияти тщишися, блаже, от предтечеву руку, грех ради наших, человеколюбче.

*И вторый лик вторый припев:*

Видеша тя воды, Боже, видеша тя воды, и убояшася.

*И паки тойже тропарь. Слава:*

Ко гласу вопиющаго в пустыни: уготовайте путь Господень, пришел еси, Господи, зрак рабий приим, крещения прося, не ведый греха: видеша тя воды, и убояшася. Трепетен бысть предтеча, и возопи глаголя: како просветит светильник света; како руку положит раб на Владыку; освяти мене и воды, Cпасе, вземляй мира грех.

*И ныне, паки тойже.*

*Таже прокимен, глас д~: И*
возгреме с небесе Господь, и вышний даде глас свой. *Стих:*
Возлюблю тя, Господи, крепосте моя: Господь утверждение мое.

*Пророчества исаиина чтение.*

[Глава л~е] Тако глаголет Господь: да возвеселится пустыня жаждущая да возрадуется пустыня, и процветет, яко крин, (с. 122) и да прозябнет, и вся возвеселятся. И возрадуются пустынная иорданова, и слава ливанова дана бысть ей, и честь кармилова: и людие мои узрят славу господню и высоту божию. укрепитеся руки ослабленныя, и колена разслабленная утешитеся, и рцыте малодушным мыслию: укрепитеся и не бойтеся, се Бог наш суд воздает, той приидет и спасет нас. Тогда отверзутся очеса слепых, и ушеса глухих услышат: тогда скочит хромый, яко елень, и ясен будет язык гугнивых, яко проразися в пустыни вода, и дебрь в земли жаждущей. И будет безводная в блата, и в жаждущей земли источник воды будет: тамо будет веселие птиц, водворение сиринов, и тростий, и блата. Тамо будет путь чист, и путь свят наречется: и не мимоидет тамо нечист, ниже будет тамо путь нечистый, разсеяннии же пойдут по нему, и не заблудят. И не будет тамо льва, ниже от зверей лютых взыдет нань, ниже обрящется тамо: но пойдут по нему избавленнии и собраннии от Господа, и обратятся, и приидут в сион с веселием и радостию, и веселие вечное над\ главою их. хвала и радование и веселие постигнет их. отбеже болезнь, печаль и воздыхание.

*Деяний святых апостол чтение.*

[Зач. л~г] Во дни оны, якоже скончаваше иоанн течение, глаголаше: кого мя непщуете быти, несмь аз: но се грядет по мне, емуже несмь достоин разрешити ремень сапогу его. Мужие братие, сынове рода авраамля, и иже в вас боящиися Бога, вам слово спасения сего послася. Живущии бо во иерусалиме, и князи их сего не разумевше, и гласы пророческия во вся субботы чтомыя, осудивше его, исполниша. И ни единыя вины смертныя (с. 123) обретше, просиша у пилата убити его. Якоже скончаша вся, яже о нем писана, снемше с древа, положиша во гробе. Бог же воскреси его от мертвых. Иже явися на дни многи, совозшедшым с ним от галилеи во иерусалим, иже ныне суть свидетелие его к людем. И мы вам благовествуем обетование бывшее ко отцем, яко сие Бог исполнил есть нам, чадом их, воздвиг Иисуса.

*Премудрость, прости услышим святаго евангелиа.*

*От матфеа святаго евангелиа чтение.*

[Зач. е~] Во время оно, прииде иоанн креститель, проповедуя в пустыни иудейстей, и глаголя: покайтеся, приближибося царство небесное. Сей бо есть реченный исаием пророком, глаголющим: глас вопиющаго в пустыни, уготовайте путь Господень, правы творите стези его. Сам же иоанн имяше ризу свою от влас велблуждь, и пояс усмен о чреслех своих: снедь же его бе пружие и мед дивий. Тогда исхождаше к нему иерусалима, и вся иудеа, и вся страна иорданская. И крещахуся во иордане от него, исповедающе грехи своя. Видев же иоанн многи фарисеи и саддукеи, грядущыя на крещение его, рече им: рождения ехиднова, кто сказа вам бежати от будущаго гнева; Сотворите убо плоды достойны покаяния. И не начинайте глаголати в себе: отца имамы авраама. Глаголю бо вам, яко может Бог от камения сего воздвигнути чада аврааму. уже бо и секира при корени древа лежит: всяко убо древо, еже не творит плода добра, посекаемо бывает, и во огнь вметаемо. Аз убо крещаю вы водою в покаяние: грядый же по мне, креплий мене есть, емуже несмь достоин сапоги понести, той вы крестит духом святым. (с. 124)

*Таже:*

Стопы моя направи по словеси твоему, и да не обладает мною всякое беззаконие. Избави мя от клеветы человеческия, и сохраню заповеди твоя. Лице твое просвети на раба твоего, и научи мя оправданием твоим.

Да исполнятся уста моя хваления твоего, Господи, яко да воспою славу твою, весь день великолепие твое.

*Трисвятое. По*
отче наш: *Священник:*
Яко твое есть царство:

*Кондак, глас д~:*

Во струях днесь иорданских быв Господь, иоанну вопиет: не убойся крестити мя, спасти бо приидох адама первозданнаго.

Господи, помилуй, *м~. И молитву сию:*

Иже на всякое время, и на всякий час, на небеси и на земли, покланяемый и славимый Христе Боже, долготерпеливе, многомилостиве, многоблагоутробне, иже праведныя любяй, и грешныя милуяй, иже вся зовый ко спасению, обещания ради будущих благ: сам, Господи, приими и нашя в час сей молитвы, и исправи живот наш к заповедем твоим. Душы нашя освяти, телеса очисти, помышления исправи, мысли очисти: и избави нас от всякия скорби, зол и болезней. Огради нас святыми твоими ангелы, да ополчением их соблюдаеми и наставляеми, достигнем в соединение веры, и в разум неприступныя твоея славы: яко благословен еси во веки веков, аминь.

Господи, помилуй, *трижды. Слава, и ныне:*

Честнейшую херувим, и славнейшую без сравнения серафим, без\ истления Бога слова рождшую, сущую Богородицу тя величаем.

Именем господним благослови, отче.

*Священник возглашает:*
Боже, ущедри ны, и благослови ны, просвети лице твое на ны, и помилуй ны. (с. 125)

*Таже, молитва:*

Христе, свете истинный, просвещаяй и освящаяй всякаго человека, грядущаго в мир, да знаменается на нас свет лица твоего, да в нем узрим свет неприступный: и исправи стопы нашя к деланию заповедей твоих, молитвами пречистыя твоея матере и всех твоих святых, аминь.

*ЧАСЪ ТРЕТИЙ.*

Приидите, поклонимся: *трижды: и псалом к~и.*

Принесите Господеви, сынове божии, принесите Господеви сыны овни, принесите Господеви славу и честь. Принесите Господеви славу имени его, поклонитеся Господеви во дворе святем его. Глас Господень на водах: Бог славы возгреме, Господь на водах многих. Глас Господень в крепости: глас Господень в великолепии. Глас Господа, сокрушающаго кедры, и стрыет Господь кедры ливанския. И истнит я, яко тельца ливанска, и возлюбленный, яко сын единорожь. Глас Господа, пресецающаго пламень огня: Глас Господа, стрясающаго пустыню, и стрясет Господь пустыню каддийскую. Глас Господень свершающий елени, и открыет дубравы, и в храме его всякий глаголет славу. Господь потоп населяет. и сядет Господь царь в век. Господь крепость людем своим даст: Господь благословит люди своя миром.

*псалом м~а.*

Имже образом желает елень на источники водныя, сице желает душа моя к тебе, Боже. Возжада душа моя к Богу крепкому, живому: когда прииду, и явлюся лицу божию; Быша слезы моя мне хлеб день и нощь, внегда глаголатися мне на всяк день: где есть Бог твой; Сия помянух, и излиях на мя душу мою: яко (с. 126) пройду в место селения дивна, даже до дому божия, во гласе радования и исповедания шума празднующаго. Вскую прискорбна еси, душе моя; и вскую смущаеши мя; уповай на Бога, яко исповемся ему, спасение лица моего, и Бог мой. Ко мне самому душа моя смятеся, сего ради помянух тя от земли иордански и ермониимски, от горы малыя. Бездна бездну призывает во гласе хлябий твоих: вся высоты твоя и волны твоя на мне преидоша. В день заповесть Господь милость свою, и нощию песнь его от мене, молитва Богу живота моего. Реку Богу: заступник мой еси, почто мя забыл еси; и вскую сетуя хожду, внегда оскорбляет враг; Внегда сокрушатися костем моим, поношаху ми врази мои. внегда глаголати им мне на всяк день: где есть Бог твой; Вскую прискорбна еси, душе моя; и вскую смущаеши мя; уповай на Бога, яко исповемся ему, спасение лица моего, и Бог мой.

*псалом н~.*

Помилуй мя, Боже, по велицей милости твоей, и по множеству щедрот твоих очисти беззаконие мое. Наипаче омый мя от беззакония моего, и от греха моего очисти мя: яко беззаконие мое аз знаю, и грех мой предо мною есть выну. Тебе единому согреших, и лукавое пред тобою сотворих: яко да оправдишися во словесех твоих, и победиши, внегда судити ти. Се бо в беззакониих зачат есмь, и во гресех роди мя мати моя. Се бо истину возлюбил еси: безвестная и тайная премудрости твоея явил ми еси. Окропиши мя вссопом, и очищуся: омыеши мя, и паче снега убелюся. Слуху моему даси радость и веселие, возрадуются кости смиренныя. Отврати лице твое от грех моих, и вся беззакония моя очисти. (с. 127) Сердце чисто созижди во мне, Боже, и дух прав обнови во утробе моей. Не отвержи мене от лица твоего, и духа твоего святаго не отими от мене. Воздаждь ми радость спасения твоего, и духом владычним утверди мя. Научу беззаконныя путем твоим, и нечестивии к тебе обратятся. Избави мя от кровей, Боже, Боже спасения моего, возрадуется язык мой правде твоей. Господи, устне мои отверзеши, и уста моя возвестят хвалу твою. Яко аще бы восхотел еси жертвы, дал бых убо: всесожжения не благоволиши. Жертва Богу дух сокрушен, сердце сокрушенно и смиренно Бог не уничижит. ублажи, Господи, благоволением твоим сиона, и да созиждутся стены иерусалимския. Тогда благоволиши жертву правды, возношение и всесожегаемая, тогда возложат на олтарь твой тельцы.

*Слава, и ныне, Аллилуиа, трижды.*
Господи, помилуй, *трижды.*

*Слава, тропарь, глас д~:*

Возвращашеся иногда иордан река милотию елиссеевою, вознесшуся илии, и разделяхуся воды сюду и сюду, и бысть ему сух путь, иже мокрый, во образ воистинну крещения, имже мы текущее жития преходим шествие: Христос явися во иордане освятити воды.

*И ныне, Богородичен:*

Богородице, ты еси лоза истинная, возрастившая нам плод живота, тебе молимся, молися, владычце, со святыми апостолы, помиловати душы нашя.

*Таже поем тропари, глас и~:*

Предтечи и крестителя, и пророка, и паче всех почтена пророк, трепеташе ныне рука десная, егда виде тебе, агнца божия, очищающаго миру согрешения, и подвигом одержимь вопияше: не смею прикоснутися, слове, (с. 128) верху твоему, сам мя освяти, и просвети, щедре: ты бо еси живот и свет, и мир мирови.

*Дважды.*

*Таже стих. Глас д~:*

Сего ради помянух тя от земли иордански и ермониимски.

Троица Бог наш, себе нам днесь нераздельно яви: ибо отец явленным свидетельством сродства возгласи, дух же голубиным образом сниде с небес, сын, пречистый верх свой предтечи преклони, и крещся, человечество от работы избави, яко человеколюбец.

*Стих:*
Видеша тя воды, Боже, видеша тя воды, и убояшася.

*И паки тойже тропарь. Слава, глас е~:*

Грядый с плотию ко иордану, Господи, креститися хотя во образе человека, животодавче, да прельстившихся нас, яко благоутробен, всякия козни и сети змиевы избавив, просветиши, от отца свидетельствуемь: божественный же дух голубиным видом тебе предста: но всели в душы нашя того, человеколюбче.

*И ныне, тойже.*

*Таже, прокимен, глас з~:*
Видеша тя воды, Боже, видеша тя воды, и убояшася. *Стих:*
Гласом моим ко Господу воззвах, гласом моим к Богу, и внят ми.

*Пророчества исаиина чтение.*

[Глава а~] Тако глаголет Господь: измыйтеся, и чисти будете, отимите лукавствия от душ ваших пред очима моима: престаните от лукавствий ваших. Научитеся доброе творити, изыщите суда, избавите обидима, судите сиру, и оправдите вдовицу. И приидите истяжимся, глаголет Господь: и аще будут греси ваши, яко багряное, яко снег, убелю: аще же будут, яко червленое, яко волну, убелю. И аще хощете, и послушаете мене, благая земли снесте. Аще ли же не хощете, ниже послушаете мене, мечь вас пояст: уста бо господня глаголаша сия. (с. 129)

*Деяний святых апостол чтение.*

[Зач. м~в] Во дни оны, бысть, внегда быти аполлосу в коринфе павлу же прошедшу вышния страны, приити во ефес: и обрет некия ученики, рече к ним: аще убо дух свят прияли есте веровавше; они же реша к нему: но ниже, аще дух святый есть, слышахом. Рече же к ним: во что убо крестистеся; они же рекоша: во иоанново крещение. Рече же павел: иоанн убо крести крещением покаяния, людем глаголя: во грядущаго по нем да веруют, сиречь, во Христа Иисуса. Слышавше же крестишася во имя Господа Иисуса. И возложшу павлу на ня руце, прииде дух святый на ня: глаголаху же языки, и пророчествоваху: бяше же всех мужей, яко дванадесять. Вшед же в сонмище, дерзаше, не обинуяся три месяцы беседуя, и уверяя, яже о царствии божии.

*Евангелие от марка, зачало а~.*

Зачало евангелиа Иисуса Христа, сына божия, якоже есть писано во пророцех: се аз посылаю ангела моего пред лицем твоим, иже уготовит путь твой пред тобою. Глас вопиющаго в пустыни: уготовайте путь Господень, правы творите стези его. Бысть иоанн, крестяй в пустыни, и проповедая крещение покаяния во отпущение грехов. И исхождаше к нему вся иудейская страна и иерусалимляне: и крещахуся вси во иордане реце от него, исповедающе грехи своя. Бе же иоанн, оболчен власы вельблужди, и пояс усмен о чреслех его, и ядый акриды и мед дивий. И проповедаше, глаголя: грядет креплий мене, во след мене, емуже несмь достоин, преклонся, разрешити ремень сапог его. Аз убо крестих вы водою: той же крестит вы духом святым. (с. 130)

*Таже:*

Господь Бог благословен, благословен Господь день дне, поспешит нам Бог спасений наших, Бог наш, Бог спасати.

*Трисвятое. по*
отче наш, *иерей возглас:*
Яко твое есть царство.

*Кондак, глас д~:*

Во струях днесь иорданских быв Господь, иоанну вопиет: не убойся крестити мя, спасти бо приидох адама первозданнаго.

Господи, помилуй, *м~. И молитва:*
Иже на всякое время: Господи, помилуй, *трижды. Слава, и ныне:*
Честнейшую херувим: Именем господним благослови, отче. *Иерей:*
Молитвами святых отец наших, Господи Иисусе Христе, Боже наш, помилуй нас.

*Таже, молитва:*

Владыко Боже, отче вседержителю, Господи сыне единородный, Иисусе Христе, и святый душе, едино божество, едина сила, помилуй мя грешнаго: и имиже веси судьбами, спаси мя недостойнаго раба твоего, яко благословен еси во веки веков, аминь.

*На третием и шестом часе кадит диакон евангелие и иконы, и настоятеля, и лики токмо.*

*ЧАСЪ ШЕСТЫЙ.*

Приидите, поклонимся: *трижды. И псалом о~г.*

Вскую, Боже, отринул еси до конца; разгневася ярость твоя на овцы пажити твоея; Помяни сонм твой, егоже стяжал еси исперва: избавил еси жезлом достояния твоего, гора сион сия, в нейже вселился еси: воздвигни руце твои на гордыни их в конец, елика лукавнова враг во святем твоем. И восхвалишася ненавидящии тя посреде праздника твоего: положиша знамения своя, знамения, и не познаша. Яко во (с. 131) исходе превыше, яко в дубраве древяне секирами разсекоша двери его вкупе: сечивом и оскордом разрушиша и. Возжгоша огнем святило твое: на земли оскверниша жилище имене твоего. Реша в сердце своем южики их вкупе: приидите, и отставим вся праздники божия от земли. Знамения их не видехом: несть ктому пророка и нас не познает ктому. Доколе, Боже, поносит враг; раздражит противный имя твое до конца; вскую отвращаеши руку твою, и десницу твою от среды недра твоего в конец; Бог же царь наш прежде века содела спасение посреде земли. Ты утвердил еси силою твоею море: ты стерл еси главы змиев в воде: ты сокрушил еси главу змиеву, дал еси того брашно людем ефиопским. Ты расторгл еси источники и потоки, ты изсушил еси реки ифамския. Твой есть день, и твоя есть нощь: ты совершил еси зарю и солнце. Ты сотворил еси вся пределы земли: жатву и весну ты создал еси я. Помяни сия: враг поноси Господеви, и людие безумнии раздражиша имя твое. Не предаждь зверем душу, исповедающуюся тебе, душ убогих твоих не забуди до конца. Призри на завет твой, яко исполнишася помраченнии земли домов беззаконий. Да не возвратится смиренный посрамлен. нищ и убог восхвалита имя твое. Востани, Боже, суди прю твою, помяни поношение твое, еже от безумнаго весь день. Не забуди гласа молитвенник твоих, гордыня ненавидящих тя взыде выну.

*псалом о~з.*

Гласом моим ко Господу воззвах, гласом моим к Богу, и внят ми. В день скорби моея Бога взысках рукама моима, нощию пред ним, и не прельщен бых: (с. 132) отвержеся утешитися душа моя. Помянух Бога, и возвеселихся: поглумляхся, и малодушствоваше дух мой. Предваристе стражбы очи мои, смятохся, и не глаголах. Помыслих дни первыя, и лета вечная помянух, и поучахся. Нощию сердцем моим глумляхся, и тужаше дух мой. Еда во веки отринет Господь, и не приложит благоволити паки; Или до конца милость свою отсечет: сконча глагол от рода в род; Еда забудет ущедрити Бог, или удержит во гневе своем щедроты своя; И рех: ныне начах, сия измена десницы вышняго. Помянух дела господня: яко помяну от начала чудеса твоя. И поучуся во всех делех твоих, и в начинаниих твоих поглумлюся. Боже, во святем путь твой: кто Бог велий, яко Бог наш; Ты еси Бог творяй чудеса: сказал еси в людех силу твою. Избавил еси мышцею твоею люди твоя, сыны иаковли и иосифовы. Видеша тя воды, Боже, видеша тя воды, и убояшася: смятошася бездны. Множество шума вод: глас даша облацы: ибо стрелы твоя преходят. Глас грома твоего в колеси, осветиша молния твоя вселенную, подвижеся и трепетна бысть земля. В мори путие твои, и стези твои в водах многих, и следы твоя не познаются. Наставил еси, яко овцы, люди твоя рукою моисеовою и ааронею.

*псалом ч~.*

Живый в помощи вышняго, в крове Бога небеснаго водворится. Речет Господеви: заступник мои еси, и прибежище мое, Бог мой, и уповаю на него. Яко той избавит тя от сети ловчи, и от словесе мятежна. Плещма своима осенит тя, и под\ криле его надеешися. оружием обыдет тя истина его: не убоишися от страха (с. 133) нощнаго, от стрелы, летящия бо дни, от вещи во тме преходящия, от сряща и беса полуденнаго. Падет от страны твоея тысяща, и тма одесную тебе, к тебе же не приближится. обаче очима твоима смотриши, и воздаяние грешников узриши. Яко ты, Господи, упование мое. Вышняго положил еси прибежище твое. Не приидет к тебе зло, и рана не приближится телеси твоему: яко ангелом своим заповесть о тебе, сохранити тя во всех путех твоих. На руках возмут тя, да не когда преткнеши о камень ногу твою. На аспида и василиска наступиши, и попереши льва и змия. яко на мя упова, и избавлю и, покрыю и, яко позна имя мое. Воззовет ко мне, и услышу его: с ним есмь в скорби, изму его, и прославлю его. Долготою дней исполню его, и явлю ему спасение мое.

*Слава, и ныне, Аллилуиа, трижды.*
Господи, помилуй, *трижды.*

*Слава, тропарь, глас д~:*

Возвращашеся иногда иордан река милотию елиссеевою, вознесшуся илии, и разделяхуся воды сюду и сюду, и бысть ему сух путь, иже мокрый, во образ воистинну крещения, имже мы текущее жития преходим шествие: Христос явися во иордане освятити воды.

*И ныне, Богородичен:*

Яко не имамы дерзновения за премногия грехи нашя: ты иже от тебе рождшагося моли, Богородице Дево, много бо может моление матернее ко благосердию Владыки. Не презри грешных мольбы, всечистая, яко милостив есть, и спасти могий, иже и страдати о нас изволивый.

*Таже, стихира, глас и~:*

Тако глаголет Господь ко иоанну: пророче, гряди крестити мене, тебе создавшаго, и просвещающаго благодатию, и (с. 134) очищающаго всех. Прикоснися божественному моему верху, и не усумнися. Прочее остави ныне, ибо исполнити приидох правду всякую. Ты же не усумнися отнюд: ибо таящагося в водах борителя, князя тмы тщуся погубити, избавляя мир от его сетей ныне, подая, яко человеколюбец, живот вечный.

*Дважды.*

*Таже стих, глас з~:*

Сего ради помянух тя от земли иордански и ермониимски.

Днесь псаломское пророчество конец прияти спешит: море бо рече, виде, и побеже, иордан возвратися вспять, от лица господня, от лица Бога иаковля, пришедша от раба прияти крещение, яко да и мы, идольския измывшеся нечистоты, просветимся душами его ради.

*Стих:*
Видеша тя воды, Боже, видеша тя воды, и убояшася.

*Паки тойже. Слава, глас е~:*

Что возвращаеши твоя воды, о иордане; что воспящаеши струи, и не преходиши, еже по естеству хождение; не мощно ми терпети, рече, огня поядающаго мя. удивляюся и ужасаюся крайнему схождению: яко не обыкох чистаго измывати, ни навыкох безгрешнаго отирати: но оскверненныя сосуды очищати, терния попаляти ми согрешений учит, иже во мне крещаемый Христос. Иоанн свидетельствует ми глас слова, вопия: се, агнец божий, вземляй грехи мира. Тому, вернии, возопиим: явлейся, Боже, в наше спасение, слава тебе.

*И ныне, тойже.*

*Таже прокимен, глас д~:*
В мори путие твои, и стези твоя в водах многих. *Стих:*
Глас грома твоего в колеси.

*Таже паремиа.*

*Пророчества исаиина чтение.*

[Глава в~и] Тако глаголет Господь: почерпите воду с веселием от источников спасения. И речеши в день он: (с. 135) исповедайтеся Господеви, и призовите имя его, возвестите во языцех славу его: помяните, яко вознесеся имя его. Пойте имя господне, яко высокая сотвори: возвестите сия во всей земли. Радуйтеся и веселитеся живущии в сионе, яко вознесеся святый Исраилев посреде его.

*К римляном послания святаго апостола павла чтение.*

[Зач. ч~а] Братие, елицы бо Христа Иисуса крестихомся, в смерть его крестихомся. Спогребохомся убо ему крещением в смерть: да якоже воста Христос от мертвых славою отчею, тако и мы во обновление жизни ходити начнем. Аще бо сообразни быхом подобию смерти его, то и воскресения будем. Сие ведяще, яко ветхий наш человек с ним распятся, да упразднится тело греховное, яко ктому не работати нам греху. умерый бо свободися от греха. Аще же умрохом со Христом, веруем, яко и живи будем с ним. Ведяще, яко Христос воста от мертвых, ктому уже не умирает, смерть им ктому не обладает. Еже бо умре, греху умре единою: а еже живет, Богови живет. Такожде и вы помышляйте себе, мертвых убо быти греху, живых же Богови, о Христе Иисусе, Господе нашем.

*Евангелие от марка, зачало в~.*

Во время оно, прииде Иисус от назарета галилейскаго и крестися от иоанна во иордане. И абие восходя от воды, виде разводящася небеса, и духа, яко голубя, сходяща нань. И глас бысть с небесе: ты еси сын мой (с. 136) возлюбленный, о немже благоволих. И абие дух изведе его в пустыню. И бе ту в пустыни дней четыредесять, искушаемь сатаною, и бе со зверьми: и ангели служаху ему. По предании же иоаннове, прииде Иисус в галилею, проповедая евангелие царствия божия, и глаголя: яко исполнися время, и приближися царствие божие: покайтеся, и веруйте во евангелие.

*Таже:*

Скоро да предварят ны щедроты твоя, Господи, яко обнищахом зело. Помози нам, Боже Cпасе наш: славы ради имене твоего, Господи, избави нас, и очисти грехи нашя, имене ради твоего.

*Трисвятое. По*
отче наш: *Священник:*
Яко твое есть царство:

*Кондак, глас д~:*

Во струях днесь иорданских быв Господь, иоанну вопиет: не убойся крестити мя, спасти бо приидох адама первозданнаго.

Господи, помилуй, *м~.*
Иже на всякое время: Господи, помилуй, *трижды. Слава, и ныне:*
Честнейшую херувим: Именем господним благослови, отче. *Священник:*
Молитвами святых отец наших:

*И молитва:*

Боже и Господи сил, и всея твари содетелю, иже за милосердие безприкладныя милости твоея, единороднаго сына твоего, Господа нашего Иисуса Христа, низпославый на (с. 137) спасение рода нашего, и честным его крестом рукописание грех наших растерзавый, и победивый тем начала и власти тмы. Сам, Владыко человеколюбче, приими и нас грешных благодарственныя сия и молебныя молитвы, и избави нас от всякаго всегубительнаго и мрачнаго прегрешения, и всех озлобити нас ищущих, видимых и невидимых враг: пригвозди страху твоему плоти нашя, и не уклони сердец наших во словеса, или помышления лукавствия: но любовию твоею уязви душы нашя, да к тебе всегда взирающе, и еже от тебе светом наставляеми, тебе неприступнаго и присносущнаго зряще света, непрестанное тебе исповедание и благодарение возсылаем, безначальному отцу, со единородным твоим сыном, и всесвятым, и благим, и животворящим твоим духом, ныне и присно, и во веки веков, аминь.

*ЧАСЪ ДЕВЯТЫЙ.*

Приидите, поклонимся: *трижды. И псалом ч~в.*

Господь воцарися, в лепоту облечеся: облечеся Господь в силу, и препоясася: ибо утверди вселенную, яже не подвижится. Готов престол твой оттоле, от века ты еси. Воздвигоша реки, Господи, воздвигоша реки гласы своя. Возмут реки сотрения своя от гласов вод многих. Дивны высоты морския, дивен в высоких Господь. Свидения твоя уверишася зело. Дому твоему подобает (с. 138) святыня, Господи, к долготу дний.

*псалом рг~и.*

Во исходе Исраилеве от египта, дому иаковля, из\ людей варвар: бысть иудеа святыня его, Исраиль область его. Море виде, и побеже, иордан возвратися вспять. Горы взыграшася, яко овни, и холми, яко агнцы овчии. Что ти есть, море, яко побегло еси; и тебе, иордане, яко возвратился еси вспять; Горы, яко взыграстеся, яко овни, и холми, яко агнцы овчии; От лица господня подвижеся земля, от лица Бога иаковля: обращшаго камень во езера водная, и несекомый во источники водныя. Не нам, Господи, не нам, но имени твоему даждь славу, о милости твоей и истине твоей: да не когда рекут языцы: где есть Бог их; Бог же наш на небеси и на земли, вся, елика восхоте, сотвори. Идоли язык сребро и злато, дела рук человеческих: уста имут, и не возглаголют: очи имут, и не узрят: уши имут, и не услышат: ноздри имут, и не обоняют: руце имут, и не осяжут: нозе имут, и не пойдут: не возгласят гортанем своим. Подобни им да будут творящии я, и вси надеющиися на ня. Дом Исраилев упова на Господа, помощник и защититель им есть. Дом ааронь упова на Господа, помощник и защититель им есть. Боящиися Господа, уповаша на Господа: помощник и защититель им есть. Господь помянув ны, благословил есть нас. благословил есть дом Исраилев, благословил есть дом ааронь. (с. 139) Благословил есть боящыяся Господа, малыя с великими. Да приложит Господь на вы, на вы и на сыны вашя. Благословени вы Господеви, сотворшему небо и землю. Небо небесе Господеви, землю же даде сыновом человеческим. Не мертвии восхвалят тя, Господи, ниже вси низходящии во ад: но мы живии благословим Господа, от ныне и до века.

*псалом п~е.*

Приклони, Господи, ухо твое, и услыши мя: яко нищ и убог есмь аз. Сохрани душу мою, яко преподобен есмь: спаси раба твоего, Боже мой, уповающаго на тя. Помилуй мя, Господи, яко к тебе воззову весь день. Возвесели душу раба твоего, яко к тебе взях душу мою: яко ты, Господи, благ и кроток, и многомилостив всем, призывающым тя. Внуши, Господи, молитву мою, и вонми гласу моления моего. В день скорби моея воззвах к тебе, яко услышал мя еси. Несть подобен тебе в бозех, Господи, и несть по делом твоим. Вси языцы, елики сотворил еси, приидут, и поклонятся пред\ тобою, Господи, и прославят имя твое. Яко велий еси ты, и творяй чудеса, ты еси Бог един. Настави мя, Господи, на путь твой, и пойду во истине твоей. Да возвеселится сердце мое боятися имене твоего. Исповемся тебе, Господи Боже мой, всем сердцем моим, и прославлю имя твое в век. Яко милость твоя велия на мне, избавил еси душу мою от ада преисподнейшаго. Боже, законопреступницы восташа на мя, и сонм державных взыскаша душу (с. 140) мою, и не предложиша тебе пред\ собою. И ты, Господи Боже мой, щедрый и милостивый, долготерпеливый и многомилостивый и истинный: призри на мя, и помилуй мя: даждь державу твою отроку твоему, и спаси сына рабы твоея. Сотвори со мною знамение во благо, и да видят ненавидящии мя, и постыдятся: яко ты, Господи, помогл ми, и утешил мя еси.

*Слава, и ныне: Аллилуиа, трижды.*
Господи, помилуй, *трижды.*

*Слава, тропарь, глас д~:*

Возвращашеся иногда иордан река милотию елиссеевою, вознесшуся илии, и разделяхуся воды сюду и сюду, и бысть ему сух путь, иже мокрый, во образ воистинну крещения, имже мы текущее жития преходим шествие: Христос явися во иордане освятити воды.

*И ныне, Богородичен:*

Иже нас ради рождейся от Девы, и распятие претерпев, благий, испровергий смертию смерть, и воскресение явлей, яко Бог, не презри яже создал еси рукою твоею: яви человеколюбие твое, милостиве: приими рождшую тя Богородицу, молящуюся за ны, и спаси, Cпасе наш, люди отчаянныя.

*Таже тропарь, глас з~:*

ужас бе видети небесе и земли творца, на реце обнажшагося, и крещение от раба за наше спасение приемлющаго, яко раба: и лицы ангельстии дивляхуся страхом и радостию, с нимиже покланяемся тебе: спаси нас, Господи.

*Дважды.*
(с. 141)

*Таже стих, глас в~:*

Сего ради помянух тя от земли иордански и ермониимски.

Егда к себе грядуща предтеча Господа славы, вопияше, зря: сей избавляяй мира прииде от истления сей избавляет нас от скорби, сей согрешений оставление дарует, яко Бог на земли, от Девы чистыя прииде милости ради, и вместо рабов, сыны божия соделовает, вместо же тмы, просвещает человечество водою божественнаго крещения его. Прочее приидите, согласно того да славословим со отцем и со святым духом.

*Стих:*
Видеша тя воды, Боже, видеша тя воды, и убояшася.

*И паки тойжде тропарь.*

*Канонарх, став среди церкве, прочитает стихиру сию. Глас е~:*

Руку твою, прикоснувшуюся пречистому верху владычню, с неюже и перстом того нам показал еси, воздежи о нас к нему, крестителю, яко дерзновение имея много, ибо болий пророк всех, от него свидетельствован еси: очи же твои паки, всесвятаго духа видевшыя, яко в виде голубине сошедша, воздвигни к нему, крестителю, и милостива нам соделай, и прииди, стани с нами, запечатаяй пение, и предначинаяй торжество.

*И творим три поклоны.*

*Потом чтет диакон такоже велегласно сие:*

Великому господину и отцу нашему, святейшему патриарху московскому и всея руси, [свято-троицкия сергиевы лавры священно-архимандриту] (*имярекъ*
), священному синоду, преосвященным митрополитом, архиепископом и епископом, и господину нашему преосвященнейшему (*имярек, егоже есть область*
), (с. 142) настоятелю святаго храма сего, и всему освященному собору, богохранимей стране нашей, властем и воинству ея, многа лета.

Всем православным Христианом, подаждь, Господи, тишину и благоденствие, и из\ъобилие плодов земных и многа лета.

*Аще ли в монастыре:*

Спаси, Христе Боже, преподобнаго отца нашего игумена (или архимандрита) имярек, еже о Христе с братиею, и святую обитель сию в мире сохрани, и храм сей святый утверди во веки веков, аминь.

*И поют трижды:*
Спаси, Христе Боже:

[Зри] Ведомо же буди, яко сие многолетное поздравление в соборных церквах при архиереех, и инде, где прилично, творится в навечерии по отпусте святыя литургии, или по вечерни, егда бывает навечерие в субботу и неделю: во обителех же во всех типиках чин положен сему бывати на часех в сем месте.

*Таже оба лика вкупе поют предреченную стихиру.*

*Слава, и ныне, глас е~.*

Руку твою, прикоснувшуюся пречистому верху владычню, с неюже и перстом того нам показал еси, воздежи о нас к нему, крестителю, яко дерзновение имея много, ибо болий пророк всех, от него свидетельствован еси: очи же твои паки, всесвятаго духа видевшыя, яко в виде голубине сошедша, воздвигни к нему, крестителю, и милостива нам соделай, и прииди, стани с нами, запечатаяй пение, и предначинаяй торжество.

*На ф~-м часе кадит диакон весь храм.*
(с. 143)

*Таже прокимен, глас г~:*
Господь просвещение мое, и спаситель мой, кого убоюся; *Стих:*
Господь защититель живота моего, от кого устрашуся;

*Посем паремиа.*

*Пророчества исаиина чтение.*

[Глава м~ф] Тако глаголет Господь: во время приятное послушах тя и в день спасения помогох тебе: и создах тя, и дах тя в завет языков, еже устроити землю, и наследити наследие пустыни: Глаголюща сущым во узах: изыдите: и сущым во тме: открыйтеся. на всех путех пастися будут, и на всех стезях пажить их. Не взалчут, ниже вжаждут, ниже поразит их зной, ниже солнце: но милуяй их утешит я, и сквозе источники вод проведет я. И положу всякую гору в путь, и всякую стезю в паству их. Се сии издалеча приидут, сии от севера и моря, инии же от земли персския. Да веселятся небеса, и радуется земля: да отрыгнут горы веселие, и холми правду, яко помилова Бог люди своя, и смиренныя людей утеши. Рече же сион: остави мя Господь, и Бог забы мя. Еда забудет жена отроча свое; или не помилует исчадия чрева своего; аще ли же и сих забудет жена, но аз не забуду тебе, глаголет Господь.

*К титу послания святаго апостола павла чтение.*

[Зач. т~в] Чадо тите, явися благодать божия, спасительная всем человеком: наказующи нас, да отвергшеся нечестия и мирских похотей, целомудренно, и праведно, и благочестно поживем в нынешнем веце, ждуще блаженнаго упования, и явления славы великаго Бога и Cпаса нашего Иисуса Христа: Иже дал есть себе за ны, да избавит ны от всякаго беззакония, и очистит себе (с. 144) люди избранны, ревнители добрым делом. Егда же благодать и человеколюбие явися Cпаса нашего Бога: не от дел праведных, ихже сотворихом мы, но по своей его милости, спасе нас банею пакибытия, и обновлением духа святаго, егоже излия на нас обильно Иисус Христом, спасителем нашим, да оправдившеся благодатию его, наследницы будем по упованию жизни вечныя.

*Евангелие от матфеа, зачало з~.*

Во время оно, прииде Иисус от галилеи на иордан ко иоанну, креститися от него. Иоанн же возбраняше ему, глаголя: аз требую тобою креститися, и ты ли грядеши ко мне; отвещав же Иисус, рече к нему: остави ныне, тако бо подобает нам исполнити всяку правду. тогда остави его. И крестився, Иисус взыде абие от воды: и се отверзошася ему небеса, и виде духа божия, сходяща, яко голубя, и грядуща на него. И се глас с небесе глаголя: сей есть сын мой возлюбленный, о немже благоволих.

*Таже:*

Не предаждь нас до конца, имене твоего ради, и не разори завета твоего, и не отстави милости твоея от нас, авраама ради возлюбленнаго от тебе, и за исаака раба твоего, и Исраиля святаго твоего.

*Таже, Трисвятое, и по*
отче наш: *Кондак, глас д~:*

Во струях днесь иорданских быв Господь, иоанну вопиет: не убойся крестити мя, спасти бо приидох адама первозданнаго.

Господи, помилуй, *м~. И молитва:*
Иже на всякое время: Господи, помилуй, *трижды. Слава, и ныне:*
Честнейшую херувим: Именем господним благослови, отче. *Иерей:*
Боже, ущедри ны, и благослови ны: (с. 145)

*Таже, молитва великаго василиа.*

Владыко Господи Иисусе Христе, Боже наш, долготерпевый о наших согрешениих, и даже до нынешняго часа приведый нас, в оньже на животворящем древе вися, благоразумному разбойнику иже в рай путесотворил еси вход, и смертию смерть разрушил еси: очисти нас грешных и недостойных раб твоих. Согрешихом бо и беззаконновахом, и несмы достойни возвести очеса наша, и воззрети на высоту небесную, зане оставихом путь правды твоея, и ходихом в волях сердец наших. Но молим твою безмерную благость, пощади нас, Господи, по множеству милости твоея, и спаси нас, имене твоего ради святаго, яко исчезоша в суете дние наши. Изми нас из\ руки сопротивнаго, и остави нам грехи нашя, и умертви плотское наше мудрование, да ветхаго отложивше человека, в новаго облецемся, и тебе поживем, нашему владыце и благодетелю. И тако твоим последующе повелением, в вечный покой достигнем, идеже есть всех веселящихся жилище. Ты бо еси воистинну истинное веселие, и радость любящих тя, Христе Боже наш, и тебе славу возсылаем, со безначальным твоим отцем, и пресвятым и благим, и животворящим твоим духом, ныне и присно, и во веки веков, аминь.

*Посем псалом р~в.*

Благослови, душе моя, Господа, и вся внутренняя моя имя святое его. Благослови, душе моя, Господа, и не забывай всех воздаяний его. Очищающаго вся беззакония твоя, исцеляющаго вся недуги твоя. Избавляющаго от истления живот твой, венчающаго тя милостию и щедротами: исполняющаго во благих желание (с. 146) твое, обновится, яко орля, юность твоя. Творяй милостыни Господь, и судьбу всем обидимым. Сказа пути своя моисеови, сыновом Исраилевым хотения своя. Щедр и милостив Господь, долготерпелив и многомилостив. Не до конца прогневается, ниже в век враждует. Не по беззаконием нашым сотворил есть нам, ниже по грехом нашым воздал есть нам. Яко по высоте небесней от земли, утвердил есть Господь милость свою на боящихся его. Елико отстоят востоцы от запад, удалил есть от нас беззакония наша. Якоже щедрит отец сыны, ущедри Господь боящихся его. Яко той позна создание наше, помяну, яко персть есмы. Человек, яко трава, дние его, яко цвет сельный, тако оцветет. Яко дух, пройде в нем, и не будет, и не познает ктому места своего. Милость же господня от века и до века на боящихся его. И правда его на сынех сынов, хранящих завет его, и помнящих заповеди его творити я. Господь на небеси уготова престол свой, и царство его всеми обладает. Благословите Господа, вси ангели его, сильнии крепостию, творящии слово его, услышати глас словес его. Благословите Господа, вся силы его, слуги его, творящии волю его. Благословите Господа, вся дела его: на всяком месте владычества его, благослови, душе моя, Господа.

*Слава отцу, и сыну, и святому духу.*

Хвали, душе моя, Господа. Восхвалю Господа в животе моем, пою Богу моему, дондеже есмь. Не надейтеся на князи, на сыны человеческия, в нихже несть спасения. Изыдет дух его, и возвратится в землю свою, в той день погибнут вся помышления его. Блажен, емуже Бог иаковль помощник его, упование (с. 147) его на Господа Бога своего: сотворшаго небо и землю, море и вся, яже в них, хранящаго истину в век, творящаго суд обидимым, дающаго пищу алчущым. Господь решит окованныя, Господь умудряет слепцы, Господь возводит низверженныя, Господь любит праведники: Господь хранит пришельцы, сира и вдову приимет, и путь грешных погубит. Воцарится Господь во век, Бог твой, сионе в род и род.

*И ныне и присно, и во веки веков, аминь.*

Единородный сыне, и слове божий, безсмертен сый, и изволивый, спасения нашего ради, воплотитися от святыя Богородицы, и приснодевы Марии, непреложно вочеловечивыйся, распныйся же, Христе Боже, смертию смерть поправый, един сый святыя Троицы, спрославляемый отцу, и святому духу, спаси нас.

*Блаженна без пения:*

Во царствии твоем помяни нас, Господи, егда приидеши во царствии твоем.

Блажени нищии духом, яко тех есть царство небесное.

Блажени плачущии, яко тии утешатся.

Блажени кротцыи, яко тии наследят землю.

Блажени алчущии и жаждущии правды, яко тии насытятся.

Блажени милостивии, яко тии помиловани будут.

Блажени чистии сердцем, яко тии Бога узрят.

Блажени миротворцы, яко тии сынове божии нарекутся.

Блажени изгнани правды ради, яко тех есть царство небесное.

Блажени есте, егда поносят вам, и изженут, и рекут всяк зол глагол на вы лжуще, мене ради.

Радуйтеся и веселитеся, яко мзда ваша многа на небесех.

*Слава, и ныне:*

Помяни нас, Господи, егда приидеши во царствии твоем. (с. 148)

Помяни нас, Владыко, егда приидеши во царствии твоем.

Помяни нас, святый, егда приидеши во царствии твоем.

Лик небесный поет тя, и глаголет: свят, свят, свят Господь саваоф, исполнь небо и земля славы твоея.

Приступите к нему, и просветитеся, и лица ваша не постыдятся.

Лик небесный поет тя, и глаголет: свят, свят, свят Господь саваоф, исполнь небо и земля славы твоея.

*Слава:*

Лик святых ангел и архангел, со всеми небесными силами, поет тя, и глаголет: свят, свят, свят Господь саваоф, исполнь небо и земля славы твоея.

*И ныне:*

Исповедание православныя веры, перваго собора.

*(Аще есть литургиа, зде не глаголем, но по И ныне: глаголем:*
Ослаби, остави: *и прочая).*

Верую во единаго Бога отца вседержителя, творца небу и земли, видимым же всем и невидимым. И во единаго Господа Иисуса Христа, сына божия, единороднаго, иже от отца рожденнаго прежде всех век. Света от света, Бога истинна, от Бога истинна, рожденна, не сотворенна, единосущна отцу, имже вся быша. Нас ради человек, и нашего ради спасения, сшедшаго с небес, и воплотившагося от духа свята, и Марии Девы, и вочеловечшася. Распятаго же за ны, при понтийстем пилате, и страдавша, и погребенна, и воскресшаго в третий день, по писанием. И возшедшаго на небеса, и седяща одесную отца. И паки грядущаго со славою, судити живым и мертвым, егоже царствию не будет конца.

*Втораго собора.*

И в духа святаго, Господа, животворящаго, иже от отца исходящаго, иже со отцем и сыном спокланяема, и сславима, глаголавшаго пророки. Во едину святую, (с. 149) соборную и апостольскую церковь. Исповедую едино крещение, во оставление грехов. Чаю воскресния мертвых. И жизни будущаго века, аминь.

*Молитва:*

Ослаби, остави, прости, Боже, прегрешения наша, вольная и невольная, яже в слове и в деле, яже в ведении и не в ведении, яже во дни и в нощи, яже во уме и в помышлении, вся нам прости, яко благ и человеколюбец.

*Посем,*
отче наш: *Кондак глас д~:*

Во струях днесь иорданских быв Господь, иоанну вопиет: не убойся крестити мя, спасти бо приидох адама первозданнаго.

Господи, помилуй, м~. *И молитва:*

Всесвятая Троице, единосущная державо, нераздельное царство, всех благих вина: благоволи же и о мне грешнем, утверди, вразуми сердце мое, и всю мою отими скверну, просвети мою мысль, да выну славлю, пою и покланяюся, и глаголю: един свят, един Господь, Иисус Христос, во славу Бога отца, аминь.

*Аще есть литургиа, глаголемъ*
Достойно есть: *И отпуст.*

*Аще же несть литургии, глаголем зде:*
Буди имя господне благословено от ныне и до века. *трижды. Слава, и ныне:*

*псалом л~г.*

Благословлю Господа на всякое время, выну хвала его во устех моих. О Господе похвалится душа моя, да услышат кротцыи, и возвеселятся. Возвеличите Господа со мною, и вознесем имя его вкупе. Взысках Господа, и услыша мя, и от всех скорбей моих избави мя. Приступите к нему, и просветитеся, и лица ваша не постыдятся. Сей нищий воззва, и Господь услыша и, и от всех скорбей его спасе и. Ополчится ангел Господень (с. 150) окрест боящихся его, и избавит их: Вкусите и видите, яко благ Господь. Блажен муж, иже уповает нань. Бойтеся Господа, вси святии его, яко несть лишения боящымся его. Богатии обнищаша и взалкаша: взыскающии же Господа не лишатся всякаго блага. Приидите, чада, послушайте мене, страху господню научу вас. Кто есть человек, хотяй живот, любяй дни видети благи; удержи язык твой от зла, и устне твои, еже не глаголати льсти. уклонися от зла, и сотвори благо: взыщи мира, и пожени и. очи господни на праведныя, и уши его в молитву их. Лице же господне на творящыя злая, еже потребити от земли память их. Воззваша праведнии, и Господь услыша их, и от всех скорбей их избави их. Близ Господь сокрушенных сердцем, и смиренныя духом спасет. Многи скорби праведным, и от всех их избавит я Господь. Хранит Господь вся кости их, ни едина от них сокрушится. Смерть грешников люта, и ненавидящии праведнаго прегрешат. Избавит Господь душы раб своих, и не прегрешат вси уповающии на него.

*Таже,*
Достойно есть: *и отпуст. И бывает росход до часа вечерняго. Вечерня же бывает с литургиею василиа великаго во свое время.*

*Ведомо же буди:*

[Зри] Аще случится навечерие богоявления в субботу, или неделю, пост не бывает. И тропари царских часов со чтениями в субботу и неделю не поются. Но поем часы царския прежде в пяток, по обычаю, якоже указано на ряду: глаголем же и псалом л~г: Благословлю Господа: и отпуст. И в той день ядим сыр и яица. [Зри] Аще будет навечерие в субботу: Прокимен, аллилуиа, и причастен дне: Апостол же и Евангелие прежде субботе (с. 151) пред\ богоявлением, и потом ряд. По изрядней, поем Достойно есть: [Зри] Аще ли в неделю навечерие богоявления: Прокимен, апостол, аллилуиа, евангелие, и причастен, прежде недели пред\ богоявлением, и потом ряд. По изрядней же, поем Достойно: По отпущении же литургии ядим укрухи, и пием по единой чаши вина. Совершенно же ядим по отпусте вечерни, со елеем: сыра же и яиц, и рыб, никакоже дерзнем коснутися.

*Подобает ведати:*

[Зри] Аще просвещений день случится в неделю, воскресно ничтоже поем, но все последование праздника: вечер и утро и на литургии.

