<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 151)

*Месяца тогоже в з~-й день.*

*Святое богоявление Господа Бога и Cпаса нашего Иисуса Христа.*

*При часе е~-м дне, знаменует в великое, и потом во вся тяжкая. И собравшеся во храм, начинаем вечерню, и поем обычный псалом. Таже, ектениа великая, и по ектении, аще будет в субботу, стихословим:*
Блажен муж: *кафисму всю. Аще же в неделю, поем а~ антифон. Аще ли во иныя дни, стихологиа не бывает: но абие поем:*
Господи, воззвах, *на глас в~. Иерей же творит проскомидию. Диакон кадит церковь по обычаю. И мы поем стихиры праздника, на и~, глас в~, самогласны, Иоанна монаха:*

Просветителя нашего, просвещающаго всякаго человека, видев предтеча креститися пришедша, радуется душею и трепещет. рукою показует его, и (с. 152) глаголет людем: сей избавляяй Исраиля, свобождаяй нас от истления. о безгрешный Христе, Боже наш, слава тебе!

*Дважды.*

Избавителю нашему, от раба крещаему, и духа пришествием свидетельствуему, ужасошася зряще ангельская воинства. Глас же с небесе принесеся от отца: сей, егоже предтеча рукою крещает, сын мой есть возлюбленный, о немже благоволих, Христе Боже наш, слава тебе.

*Дважды.*

Иорданския струи тебе источника прияша, и утешитель в виде голубине схождаше. Приклоняет верх приклонивый небеса. Зовет и вопиет брение зиждителю: что ми повелеваеши, яже выше мене; аз требую твоего крещения. о безгрешный Христе, Боже наш, слава тебе!

*Дважды.*

Спасти хотя заблуждшаго человека, не не сподобился еси в рабий зрак облещися: подобаше бо тебе, владыце и Богу, восприяти наша за ны, тебе бо крещшуся плотию, избавителю, оставления сподобил еси нас. Темже вопием ти: Христе, Боже наш, слава тебе.

*Дважды.*

*Слава, и ныне, глас тойже. Византиево:*

Приклонил еси главу предтечи, сокрушил еси главы змиев: пришед в струи, просветил еси всяческая, еже славити тя, Cпасе, просветителя душ наших.

*Вход со евангелием. Прокимен дне.*

*Бытия чтение.*

[Глава а~] В начале сотвори Бог небо и землю. Земля же бе невидима и неустроена, и тма верху бездны: и дух божий ношашеся верху воды. И рече Бог: да будет (с. 153) свет, и бысть свет. И виде Бог свет, яко добро: и разлучи Бог между светом, и между тмою. И нарече Бог свет день, и тму нарече нощь. И бысть вечер, и бысть утро, день един. И рече Бог: да будет твердь посреде воды, и да будет разлучающи посреде воды и воды: и бысть тако. И сотвори Бог твердь: и разлучи Бог между водою, яже бе под\ твердию, и между водою, яже бе над\ твердию. И нарече Бог твердь небо: и виде Бог, яко добро. и бысть вечер, и бысть утро, день вторый. И рече Бог: да соберется вода, яже под небесем, в собрание едино, и да явится суша: и бысть тако. И собрася вода, яже под небесем, в собрания своя, и явися суша. И нарече Бог сушу землю: и собрания вод нарече моря. И виде Бог, яко добро. И рече Бог: да прорастит земля былие травное, сеющее семя по роду и по подобию, и древо плодовитое, творящее плод, емуже семя его в нем по роду на земли: и бысть тако. И изнесе земля былие травное, сеющее семя по роду и по подобию, и древо плодовитое, творящее плод, емуже семя его в нем по роду на земли: и виде Бог, яко добро. И бысть вечер, и бысть утро, день третий.

*Исхода чтение.*

[Глава д~и] Рече Господь к моисею: что вопиеши ко мне; глаголи сыновом Исраилевым, и да путешествуют. И ты возми жезл твой, и простри руку твою на море, и расторгни е, и да внидут сынове Исраилевы посреде моря по суху. И се аз ожесточу сердце фараоново, и слуг его, и египтян всех, и внидут в след их, и прославлюся в фараоне, и во всем воинстве его, и в колесницах, и в конех его. И уразумеют вси (с. 154) египтяне, яко аз есмь Господь, егда прославляюся в фараоне, и в колесницах, и в конех его. Простре же моисей руку на море, и возгна Господь море ветром южным сильным, всю нощь, и сотвори море сухо, и разступися вода. И внидоша сыны Исраилевы в посред моря по суху: и вода им бысть, стена одесную, и стена ошуюю. Погнаша же египтяне, и внидоша созади их. всяк конь фараонов, и колесницы, и всадницы по среде моря. Простре же моисей руку на море, и устроися вода ко дню на место, египтяне же бежаша под\ водою, и истрясе Господь египтяны по среде моря. И обратившися вода покры колесницы, и всадники, и тристаты, и всю силу фараонову, вшедших в след их в море, и не оста от них ни един. Сынове же Исраилевы проидоша по суху по среде моря.

*Исхода чтение.*

[Глава е~и] Поят моисей сыны Исраилевы от моря чермнаго, и веде их в пустыню сур: и идяху три дни в пустыни, и не обретаху воды, да быша пили. Приидоша же в мерру, и не можаху пити воды от мерры, горька бо бе: сего ради наречеся имя месту тому, горесть. И роптаху людие на моисеа, глаголюще: что пием; Возопи же моисей ко Господу, и показа ему Господь древо: и вложи е в воду, и сладка бысть вода. тамо положи ему Бог оправдания и суды, и тамо искушаше его, и рече: аще слухом услышиши глас Господа Бога твоего, и угодная пред ним сотвориши, и внушиши заповеди его, и сохраниши вся оправдания его: всяку болезнь, юже наведох на египтяны, не наведу на тя: аз бо есмь Господь исцеляяй тя. И приидоша во елим: и бяху тамо дванадесять источников вод, и седмьдесят стеблий (с. 155) фиников: и ополчишася тамо при водах. [Глава з~и] И воздвигшеся от елима, и прииде весь сонм сынов Исраилевых в пустыню син: яже есть между елимом, и между синою.

*Тропарь, глас е~:*

Явился еси в мире, иже мир сотворивый, да просветиши во тме седящыя, человеколюбче, слава тебе.

*Стих а~:*
Боже, ущедри ны, и благослови ны, просвети лице твое на ны, и помилуй ны: познати на земли путь твой, во всех языцех спасение твое.

Да просветиши во тме седящыя, человеколюбче, слава тебе.

*Стих в~:*
Да исповедятся тебе людие, Боже, да исповедятся тебе людие вси. Да возвеселятся, и да возрадуются языцы, яко судиши людем правотою, и языки на земли наставиши.

Да просветиши во тме седящыя, человеколюбче, слава тебе.

*Стих г~:*
Да исповедятся тебе людие, Боже, да исповедятся тебе людие вси. Земля даде плод свой, благослови ны, Боже, Боже наш. Благослови ны, Боже: и да убоятся его вси концы земли.

Да просветиши бо тме седящыя, человеколюбче, слава тебе.

*Слава, и ныне:*

Явился еси в мире, иже мир сотворивый, да просветиши во тме седящыя, человеколюбче, слава тебе.

*Иисуса навина чтение.*

[Глава г~] Рече Господь ко Иисусу: в день сей начинаю вознести тя пред всеми сынми Исраилевыми, да разумеют, зане якоже бех с моисеом, тако буду и с тобою. И ныне заповеждь священником, взимающым ковчег завета, глаголя: да яко внидете в часть воды иорданския, и станете при иордане. Якоже идяху священницы, вземшии ковчег завета господня во иордан: и ноги (с. 156) священников, носящих ковчег омочишася в части воды иорданския. Иордан же исполняшеся во всем ложи своем, якоже во дни жатвы пшеницы: и сташа воды, низходящыя свыше, в сонм един, отстоящыя далече зело от адама града, даже до страны кариафиарима. Низходящая же сниде в море аравитское, даже до моря солищнаго, дондеже вконец оскуде, и людие стояху прямо иерихона: И сташа священницы, вземшии ковчег завета господня, на сусе посреде иордана готовы. И вси сынове Исраилевы преидоша по суху, дондеже скончаша вси людие преходяще иордан.

*Царств четвертых чтение.*

[Глава в~] Рече илиа к елиссею: седи убо зде, яко Господь посла мя до иордана. И рече елиссей: жив Господь, и жива душа твоя, аще оставлю тя. И поидоста оба, и пятьдесят мужей от сынов пророческих, приидоша и сташа прямо издалеча, оба же стаста при иордане. И прият илиа милоть свою, и свит ю, и удари ею воды, и разделися вода сюду и сюду, и преидоста оба по суху. И бысть яко преидоста, и рече илиа елиссею: проси, что сотворю тебе, прежде даже не взят буду от тебе; И рече елиссей: да будет убо дух, иже в тебе, сугуб во мне. И рече илиа: ожесточил еси просити, обаче аще увидиши мя вземлема от тебе, будет ти тако: аще ли же не увидиши, не будет. И бысть идущым им, и глаголющым, и се колесница огненна, и кони огненни, и раздели между обема: и взятся илиа вихрем, яко на небо. И елиссей зряше, и той вопияше: отче, отче, колесница Исраилева, и кони его, и не виде его ктому. И ятся елиссей за ризы своя, и раздра я на двое, и взят милоть илиину елиссей, (с. 157) падшую верху его. И обратися елиссей, и ста на брезе иордана. И прият елиссей милоть илиину, падшую верху его, и удари воды, и не разделишася. и рече елиссей: где убо есть Бог илиин аффо; и удари елиссей воды второе, и разделишася воды, и прейде по суху.

*Царств четвертых чтение.*

[Глава е~] Прииде нееман, князь царя ассирийскаго, с колесницами, и коньми своими, и ста при дверех храма елиссеева. И посла елиссей к нему вестника, глаголя: шед, измыйся во иордане седмижды, и обратится плоть твоя к тебе, и очистишися. И разгневася нееман, и отиде, и рече: се рех, да изыдет ко мне, и призовет о имени Господа Бога своего, и положит руку свою на проказу, и отимет ю от плоти моея. Не добрейши ли суть арвана и фарфа, реци дамасковы, паче иордана, и всех вод Исраилевых; не шед ли измыюся в них, и очищуся; и возвратися, и отиде с гневом. И приступиша отроцы его, и реша к нему: господи, аще бы велие слово глаголал к тебе пророк, не бы ли сотворил, якоже рече к тебе: измыйся, и очистишися, И сниде нееман, и погрузися во иордане седмижды, по глаголу человека божия, и обратися плоть его к нему, яко отрочате мала, и очистися.

*Тропарь, глас з~:*

Грешником и мытарем, за множество милости твоея, явился еси, Cпасе наш.

Где бо имел бы свет твой возсияти, токмо на седящыя во тме; слава тебе.

*Стих а~:*
Господь воцарися, в лепоту облечеся: облечеся Господь в силу и препоясася: ибо утверди вселенную, яже не подвижится. Готов престол твой оттоле, от века ты еси. (с. 158)

Где бо имел бы свет твой возсияти, токмо на седящыя во тме; слава тебе.

*Стих в~:*
Воздвигоша реки, Господи, воздвигоша реки гласы своя: Возмут реки сотрения своя от гласов вод многих.

Где бо имел бы свет твой возсияти, токмо на седящыя во тме; слава тебе.

*Стих г~:*
Дивны высоты морския, дивен в высоких Господь. свидения твоя уверишася зело. дому твоему подобает святыня, Господи, в долготу дний.

Где бо имел бы свет твой возсияти, токмо на седящыя во тме; слава тебе.

*Слава, и ныне:*

Грешником и мытарем, за множество милости твоея, явился еси, Cпасе наш.

Где бо имел бы свет твой возсияти, токмо на седящыя во тме; слава тебе:

*Пророчества исаиина чтение.*

[Глава а~] Тако глаголет Господь: измыйтеся, и чисти будете: отимите лукавствия от душ ваших, пред очима моима, престаните от лукавствий ваших: научитеся доброе творити, взыщите суда, избавите обидима, судите сиру, и оправдите вдовицу, и приидите истяжимся, глаголет Господь. и аще будут греси ваши яко багряное, яко снег убелю: аще же будут яко червленое, яко волну убелю. И аще хощете, и послушаете мене, благая земли снесте. Аще ли же не хощете, ниже послушаете мене, мечь вас пояст. уста бо господня глаголаша сия.

*Бытия чтение.*

[Глава л~в] Воззрев иаков, и виде полк божий, ополчившийся, и сретоша его ангели божии. Рече же иаков, егда (с. 159) виде их: полк божий сей. и нарече имя месту тому, полки. Посла же иаков вестники пред собою ко исаву, брату своему, в землю сиир, во страну едомскую. И заповеда им, глаголя: сице рцыте господину моему исаву: тако глаголет отрок твой иаков: с лаваном пожих, и укоснех до ныне: и быша ми овцы и волове, и ослята, и рабы и рабыни. и послах возвестити господину моему исавови, да обрящет благодать отрок твой пред тобою. И возвратишася вестницы ко иакову, глаголюще: идохом ко исаву брату твоему, и се сам грядет в сретение твое, и четыре ста мужей с ним. убояся же иаков зело, и недоумевашеся, и раздели люди, иже с ним, и волы и овцы, на два полка. И рече иаков: аще приидет исав на полк един, и посечет и, будет полк вторый во спасение. И рече иаков: Бог отца моего авраама, и Бог отца моего исаака, Господи, рекий ми: отбежи в землю бытия твоего, и добро ти сотворю. Довольно ми да будет от всякия правды, и от всякия истины, юже сотворил еси отроку твоему: с жезлом бо моим сим преидох иордан.

*Исхода чтение.*

[Глава в~] Сниде дщи фараонова измытися на реку, и рабыни ея прехождаху при реце: и видевши крабийцу в лучице, пославши рабыню, взят ю. Отверзши же, видит отроча плачущееся в крабийце, и пощади е дщи фараонова, и рече: от детей еврейских сие. И рече сестра его дщери фараонове: хощеши ли призову ти жену питательницу от еврей, и воздоит ти отроча; И рече ей дщи фараонова: иди. шедши же отроковица, призва матерь отрочате. Рече же к ней дщи фараонова: (с. 160) соблюди ми отроча сие, и воздой ми е, аз же дам ти мзду. Приемши же жена отроча, и дояше е. Возмужавшу же отрочати, введе е ко дщери фараонове, и бысть ей в сына. Именова же имя ему моисей, глаголющи: от воды взях его.

*Судей чтение.*

[Глава з~] Рече гедеон к Богу: аще спасаеши рукою моею Исраиля, имже образом рекл еси, се аз положу руно овчее на гумне: и аще будет роса на руне токмо, по всей же земли суша, разумею, яко спасеши рукою моею Исраиля, имже образом рекл еси. И бысть тако: и уранив гедеон наутрие, и исцеди руно, и истече роса от руна, исполнен окрин воды. И рече гедеон к Богу: да не прогневается убо ярость твоя на мя, и возглаголю еще единою, и искушу еще единою руном: да будет убо суша на руне токмо, по всей же земли роса. И сотвори Бог тако в нощи той, и бысть суша на руне токмо, по всей же земли бысть роса.

*Царств третиих чтение.*

[Глава и~и] Рече илиа к людем: приступите ко мне. и приступиша вси людие к нему. И взят илиа дванадесять камений, по числу дванадесяти колен сынов Исраилевых, якоже глагола Господь к нему, глаголяй: Исраиль будет имя твое. И созда камение, и исцели олтарь Господень раскопанный, и сотвори ров, вмещающь по две меры семени, окрест олтаря. И положи полена на олтари, егоже сотвори. и раздроби всесожжения, и положи на полена, и обыде олтарь. И рече илиа: приимите ми четыре водоносы воды, и да пролиются на олтарь, на всесожжение же и на полена. и рече: удвойте, и удвоиша. и рече: утройте, и утроиша. И идяше вода окрест олтаря, и ров (с. 160) исполнися воды. И возопи илиа на небо, и рече: Господи Боже авраамов и исааков и иаковль, услыши мене днесь огнем: и разумеют вси людие сии, яко ты еси един Господь Бог Исраилев, и аз раб твой. и тебе ради сотворих сия вся, и ты обрати сердца людей сих в след тебе. И паде огнь от Господа с небесе, и пояде всесожжения, и полена и воду, яже на них, и воду, яже в рове, и камение, и персть полиза огнь. И падоша вси людие на лице своем, и реша: воистинну Господь Бог, той есть Бог.

*Царств четвертых чтение.*

[Глава в~] Рекоша мужие града иерихонска ко елиссею: се жилище града сего добро, якоже ты, господине, видиши, и воды злы и безчадны. И рече елиссей: принесите ми водонос нов, и всыплите ту соль: и принесоша и. И изыде на исхождение вод, и вверже тамо соль, и рече: тако глаголет Господь: исцелих воды сия, и не ктому будет отнюд умирая, ниже безчадствующая сими. И исцелеша воды до дне сего, по глаголу, иже глагола елиссей.

*Пророчества исаиина чтение.*

[Глава м~ф] Тако глаголет Господь: во время приятное послушах тя, и в день спасения помогох тебе, и создах тя, и дах тя, и положих тя в завет языков, еже устроити землю, и наследити наследие пустыни: глаголюща сущым в узах: изыдите, и иже во тме: открыйтеся. на всех путех пастися будут, и на всех стезях пажить их. Не взалчут, ниже вжаждут, ниже поразит их зной, ниже солнце: но милуяй их утешит я, и сквозе источники вод проведет я. И положу всяку гору в путь, и всяку стезю в паству их. Се сии издалеча приидут, сии от (с. 162) севера и моря, инии же от земли персския. Да веселятся небеса, и радуется земля: да отрыгнут горы веселие, и холми правду: яко помилова Господь люди своя, и смиренныя людей своих утеши. Рече же сион: остави мя Господь, и Бог забы мя. Еда забудет жена отроча свое, или не помилует изчадия чрева своего; Аще ли же и сих забудет жена, но аз не забуду тебе, глаголет Господь.

*Ектениа:*
Паки и паки: *Возглас трисвятому: И трисвятое. Таже прокимен, глас г~:*
Господь просвещение мое, и спаситель мой, кого убоюся; *Стих:*
Господь защититель живота моего, от кого устрашуся; *Апостол к коринфяном, зачало рм~г:*
Братие, свободь сый от всех: *Аще ли несть пост, начинаем его от полу:*
Братие, не хощу вас не ведети: *Аллилуиа глас з~:*
Отрыгну сердце мое слово благо: *Стих:*
Красен добротою, паче сынов человеческих. *Евангелие от луки, зачало ф~:*
В пятое надесять лето: *И по ряду Божественная литургиа великаго василиа. Вместо*
Достойна *поем: О*
тебе радуется: *Киноник:*
Хвалите Господа с небес:

*И по заамвонней молитве, абие исходим вси ко священной купели в притвор, или на источники, царскими враты. Игумен, или старейший иерей, носяй на главе честный крест, пред\ъидущым ему свещеносцем и диаконом с кадилы. И полагает честный крест на благоукрашенном столе, идеже и воде уготованней в чаше, и свещам окрест стоящым, и даются свещы братиям: и настоятель кадит окрест стола, таже образы, и праздника на аналогии, и священников, и лики по чину, предходящу ему диакону со свещею, клириком же поющым тропари сия. Глас и~*

Глас Господень на водах вопиет, глаголя: приидите, приимите вси духа премудрости, духа разума, духа страха божия, явльшагося Христа.

*Трижды.*
(с. 163)

Днесь вод освящается естество, и разделяется иордан, и своих вод возвращает струи, Владыку зря крещаема.

*Дважды.*

Яко человек на реку пришел еси, Христе царю, и рабское крещение прияти тщишися, блаже, от предтечеву руку грех ради наших, человеколюбче.

*Дважды.*

*Слава, и ныне, глас тойже:*

Ко гласу вопиющаго в пустыни, уготовайте путь Господень, пришел еси, Господи, зрак рабий приим, крещения прося, не ведый греха: видеша тя воды, и убояшася. трепетен бысть предтеча, и возопи, глаголя: како просветит светильник света, како руку положит раб на Владыку, освяти мене и воды, Cпасе, вземляй мира грех.

*Пророчества исаиина чтение.*

[Глава л~е] Тако глаголет Господь: да возвеселится пустыня жаждущая, да возрадуется пустыня, и процветет, яко крин, и да прозябнет, и вся возвеселятся. И возрадуются пустынная иорданова, и слава ливанова дана бысть ей, и честь кармилова, и людие мои узрят славу господню и высоту божию. укрепитеся руки ослабленныя, и колена разслабленныя утешитеся, и рцыте малодушным мыслию: укрепитеся и не бойтеся, се Бог наш суд воздает, той приидет и спасет нас. Тогда отверзутся очеса слепых, и ушеса глухих услышат. Тогда скочит хромый, яко елень, и ясен будет язык гугнивых, яко проразися в пустыни вода, и дебрь в земли жаждущей. И будет безводная в блата, и в жаждущей земли источник воды будет: тамо будет веселие птиц, водворение сиринов, и тростий, и блата. Тамо будет путь чист, и путь свят наречется: и не мимоидет тамо нечист, ниже (с. 164) будет тамо путь нечистый: разсеяннии же пойдут по нему, и не заблудят. И не будет тамо льва, ниже от зверей лютых взыдет нань, ниже обрящется тамо: но пойдут по нему избавленнии и собраннии от Господа, и обратятся, и приидут в сион с веселием и радостию, и веселие вечное над главою их: хвала и радование и веселие постигнет их: отбеже болезнь, печаль и воздыхание.

*Пророчества исаиина чтение.*

[Глава н~е] Тако глаголет Господь: жаждущии на воду идите, и елицы не имате сребра, шедше купите, и ядите и пийте, без сребра и цены, вино и тук. Вскую цените сребро не в хлебы, и труд ваш не в сытость; послушайте мене, и снесте благая, и насладится во благих душа ваша. Внимайте ушима вашима, и последуйте путем моим: услышите мене, и жива будет во благих душа ваша. и завещаю вам завет вечен, преподобная давидова верная. Се свидетельство во языцех, дах его князя, и повелителя во языцех. Се языцы, иже не ведяху тя, призовут тя, и людие, иже не познаша тя, к тебе прибегнут, ради Господа твоего, и святаго Исраилева, яко прославих тя. Взыщите Бога, и внегда вам обрести его, призовите. егда же аще приближится вам, да оставит нечестивый пути своя, и муж беззаконный советы своя: и обратитеся ко Господу Богу вашему, и помиловани будете, яко помногу оставит грехи вашя. Не суть бо совети мои, якоже совети ваши: ниже якоже путие ваши, путие мои, глаголет Господь. Но якоже отстоит небо от земли, тако отстоит путь мой от путей ваших, и размышления ваша от мысли моея. Якоже бо аще снидет дождь, (с. 165) или снег с небесе, и не возвратится оттуду, дондеже упоит землю, и родит и прозябнет, и даст семя сеющему, и хлеб в снедь. Тако будет глагол мой, иже аще изыдет из уст моих, и не обратится ко мне тощ, дондеже аще скончает вся, елика восхотех, и поспешу пути моя, и повеления моя. Веселием бо изыдете, и радостию научитеся. горы бо и холми скочат, ждуще вас в радости, и вся древеса сельная восплещут ветвьми. И вместо драчия взыдет кипарис, вместо же кропивы взыдет мирсина: и будет Господь во имя, и в знамение вечное, и не оскудеет.

*Пророчества исаиина чтение.*

[Глава в~и] Тако глаголет Господь: почерпите воду с веселием от источник спасения. И речеши в день он: исповедайтеся Господеви, и призовите имя его, возвестите во языцех славу его: помяните, яко вознесеся имя его. Пойте имя господне, яко высокая сотвори. возвестите сия по всей земли, радуйтеся и веселитеся живущии в сионе, яко вознесеся святый Исраилев посреде его.

*Прокимен, глас г~:*

Господь просвещение мое, и спаситель мой, кого убоюся; *Стих:*
Господь защититель живота моего от кого устрашуся;

*Апостол к коринфяном, зачало рм~г.*

Братие, не хощу вас не ведети, яко отцы наши вси под облаком быша, и вси сквозе море проидоша: и вси в моисеа крестишася во облаце и в мори: и вси тожде брашно духовное ядоша: и вси тожде пиво духовное пиша, пияху бо от духовнаго последующаго камене: камень же бе Христос.

*Аллилуиа, глас д~:*

Глас Господень на водах: Бог славы возгреме, Господь на водах многих. (с. 166)

*Евангелие от марка, зачало в~.*

Во время оно, прииде Иисус от назарета галилейскаго, и крестися от иоанна во иордане. И абие восходя от воды, виде разводящася небеса, и дух, яко голубь сходящь нань. И глас бысть с небесе: ты еси сын мой возлюбленный, о немже благоволих.

*Диакон же глаголет ектению:*

Миром Господу помолимся.

О свышнем мире:

О мире всего мира:

О святем храме сем:

О великом господине и отце нашем святейшем патриархе (*имярекъ*
), и о господине нашем преосвященнейшем митрополите (или архиепископе или епископе) (*имярекъ*
), честнем пресвитерстве, во Христе диаконстве, и о всем причте и людех:

О богохранимей стране нашей:

О граде сем:

*Аще в монастыре:*

О святей обители сей:

О благорастворении воздухов:

О плавающих, путешествующих:

О еже освятитися водам сим силою, и действием, и наитием святаго духа, Господу помолимся.

О еже снизходити на воды сия очистительному пресущныя Троицы действу, Господу помолимся.

О еже дароватися им благодати избавления, благословению иорданову, силою и действом, и наитием святаго духа, Господу помолимся. (с. 167)

О еже сокрушитися сатане под ногами нашими вскоре, и разоритися всякому совету лукавому движимому на ны, Господу помолимся.

Яко да Господь Бог измет нас от всякаго навета, и искушения сопротивника, и достойны соделает обещанных благ, Господу помолимся.

О еже просветитися нам просвещением разума и благочестия наитием святаго духа, Господу помолимся.

О еже низпослати Господу Богу благословение иорданово, и освятити воды сия, Господу помолимся

О еже быти воде сей, освящения дару, грехов избавлению, во исцеление души и тела, и на всякую пользу изрядную, Господу помолимся.

О еже быти воде сей приводящей в жизнь вечную, Господу помолимся.

О еже явитися сей отгнанию всякаго навета, видимых и невидимых враг, Господу помолимся.

О черплющих и емлющих во освящение домов, Господу помолимся.

О еже быти сей во очищение душ и телес, всем верою черплющым же и причащающымся от нея, Господу помолимся.

О еже сподобитися нам исполнитися освящения вод сих причащением, невидимым явлением святаго духа, Господу помолимся.

О еже услышати Господу Богу глас моления нас грешных, и помиловати нас, Господу помолимся.

О избавитися нам от всякия скорби:

Заступи, спаси, помилуй:

Пресвятую, пречистую, преблагословенную: (с. 168)

*Сим глаголемым, священник тайно молитву сию глаголет:*

Господи Иисусе Христе, единородный сыне, сый в недре отчи, истинный Боже, источниче жизни и безсмертия, свете от света, пришедый в мир, еже просветити его, озари нашу мысль святым твоим духом, и приими нас, величество и благодарение тебе приносящих, о яже от века дивных твоих великодействиих, и еже в последния веки спасительном твоем смотрении, в немже в наше немощное и нищее одеявся смешение, и работным мерам снизшедый, иже всех царю: еще и рабскою рукою во иордане креститися претерпел еси, да водное естество освятив, безгрешне, путесотвориши нам, еже водою и духом паки рождение, и к первому нас устроиши свобождению: егоже божественнаго таинства воспоминание празднующе, молимся тебе, Владыко человеколюбче, воскропи и на ны, недостойныя рабы твоя, по божественному твоему обещанию, воду чисту, твоего благоутробия дар, во еже над водою сею прошению нас грешных благоприятну быти твоею благостию, и благословению твоему ею, нам же и всем верным людем твоим дароватися, в славу святаго и покланяемаго твоего имене. Яко подобает тебе всякая слава, честь и поклонение, со безначальным твоим отцем, и пресвятым и благим, и животворящим твоим духом, ныне и присно, и во веки веков.

*И рек в себе:*
Аминь.

*Диакону же исполнившу ектению, начинает священник велегласно молитву сию:*

Велий еси, Господи, и чудна дела твоя, и ни едино же слово довольно будет к пению чудес твоих.

*Трижды.*
(с. 169)

Ты бо хотением от не сущих во еже быти приведый всяческая, и твоею державою содержиши тварь, и твоим промыслом строиши мир. Ты от четырех стихий тварь сочинивый, четырьми времены круг лета венчал еси. Тебе трепещут умныя вся силы: тебе поет солнце: тебе славит луна: тебе присутствуют звезды: тебе слушает свет: тебе трепещут бездны: тебе работают источницы. Ты простерл еси небо, яко кожу: ты утвердил еси землю на водах: ты оградил еси море песком: ты ко отдыханием воздух пролиял еси. Ангельския силы тебе служат: архангельстии лицы тебе кланяются: многоочитии херувими, и шестокрилатии серафими, окрест стояще, и облетающе, страхом неприступныя славы твоея покрываются. Ты бо Бог сый неописанный, безначальный же и неизглаголанный, пришел еси на землю, зрак раба приим, в подобии человечестем быв: не бо терпел еси, Владыко, милосердия ради милости твоея, зрети от диавола мучима рода человеча: но пришел еси, и спасл еси нас. Исповедуем благодать, проповедуем милость, не таим благодеяния: естества нашего роды свободил еси, девственную освятил еси утробу рождеством твоим. Вся тварь воспевает тя явльшагося: ты бо Бог наш на земли явился еси, и с человеки пожил еси: ты иорданския струи освятил еси, с небесе низпославый святаго твоего духа, и главы тамо гнездящихся сокрушил еси змиев.

*И сие убо священник глаголя трижды, и воду рукою благословляет на кийждо стих:*

Ты убо, человеколюбче царю, прииди и ныне наитием святаго твоего духа, и освяти воду сию.

*Сие глаголи трижды.*
(с. 170)

И даждь ей благодать избавления, благословение иорданово: сотвори ю нетления источник, освящения дар, грехов разрешение, недугов исцеление, демонов всегубительство, сопротивным силам неприступную, ангельския крепости исполненную: да вси почерпающии и причащающиися имеют ю ко очищению душ и телес, ко исцелению страстей, ко освящению домов, и ко всякой пользе изрядну. Ты бо еси Бог наш, иже водою и духом обновивый обетшавшее грехом естество наше. Ты еси Бог наш, водою потопивый при нои грех. Ты еси Бог наш, иже морем свободивый от работы фараони моисеом род еврейский. Ты бо еси Бог наш, разразивый камень в пустыни, и потекоша воды, и потоцы наводнишася, и жаждущыя люди твоя насытивый. Ты еси Бог наш, иже водою и огнем пременивый илиею Исраиля от прелести вааловы.

Сам и ныне, Владыко, освяти воду сию духом твоим святым.

*Трижды.*

Даждь же всем, прикасающымся ей, и причащающымся, и мажущымся ею, освящение, здравие, очищение и благословение.

Спаси, Господи, и помилуй великаго господина и отца нашего (*имярекъ*
), святейшаго патриарха московскаго и всея руси, и преосвященнейшаго епископа (*имярек, егоже есть область*
). И сохрани их под\ кровом твоим в мире, покори им всякаго врага и супостата, даруй им вся, яже ко (с. 171) спасению прошения, и жизнь вечную: да и стихиами, и человеки, и ангелы, и видимыми, и невидимыми славится твое пресвятое имя, со отцем и святым духом, ныне и присно, и во веки веков, аминь.

*Священник:*
Мир всем. *Диакон:*
Главы вашя Господеви приклоните.

*Священник преклонся молится тайно.*

Приклони, Господи, ухо твое, и услыши ны, иже во иордане креститися изволивый, и освятивый воды, благослови всех нас, иже приклонением своея выи назнаменующих работное воображение: и сподоби нас исполнитися освящения твоего причащением воды сея, и да будет нам, Господи, во здравие души и тела.

*Возглашение:*

Ты бо еси освящение наше, и тебе славу и благодарение и поклонение возсылаем, со безначальным твоим отцем, и пресвятым и благим и животворящим твоим духом, ныне и присно, и во веки веков, аминь.

*И абие благословляя воду крестовидно честным крестом, погружает его право, низводя в воду и возводя, держа его обема рукама, поя настоящий тропарь, во глас первый:*

Во иордане крещающуся тебе, Господи, троическое явися поклонение: родителев бо глас свидетельствоваше тебе, возлюбленнаго тя сына именуя, и дух в виде голубине, извествоваше словесе утверждение. явлейся Христе Боже и мир просвещей, слава тебе.

*И в другий такожде крестом знаменует воду, и в третий такожде, тойже тропарь поя сам настоятель, споющым ему и прочым священником: таже поют и лики тойжде тропарь. Настоятель же, вземь священную воду на блюдо, и обратяся на запад лицем, в левой руце держа честный крест, а в правой*
(с. 172) *васильки, кропит крестообразно на вся страны. И приходят прежде к настоятелю священницы, два два, и целуют честный крест, и знаменует их васильком по лицу со священною водою крестообразно: по томуже чину и вся братия. Поется же тогда тропарь от всех многажды, дондеже освятятся вся братия водным кроплением и причащением. И абие входим во храм и поем стихиру.*

*Слава, и ныне, глас з~:*

Воспоим, вернии, еже о нас божия благодеяния величество: о нашем бо прегрешении быв человек, нашим очищением очищается во иордане, един чистый и нетленный, освящаяй мене и воды, и главы змиев сокрушаяй в воде. Почерпем убо воду с веселием, братие: благодать бо духа верно почерпающым невидимо подавается от Христа Бога и Cпаса душ наших.

*Таже:*
Буди имя господне благословено от ныне и до века. *Трижды. И псалом л~г:*
Благословлю Господа на всякое время: *И дается антидор от иереа: и отпуст. По отпусте, или есть литургиа, или несть, поставляется свещник среди церкве, клирицы же, ставше оба лика вкупе, поют тропарь праздника. Слава, и ныне, кондак. По скончании же кондака многолетны, якоже обычно. И входим в трапезу, и ядим с древяномаслием: испиваем же и вина. Сыра же и подобных ему, и рыб никакоже дерзнем ясти: возбранено бо есть божественными правилы.*

*Сице бывает служба, постному дню сущу, в навечерии просвещения.*

[Зри] *Известно же буди всем о святей воде.*
Яко нецыи суть отлучающе себе от святыя воды вкушения ради, не добре творят: ибо благодати ради божия дана бысть на освящение миру, и всей твари. Темже ко всяких местех и (с. 173) скаредных, и всюду кропится, яже и под ногами нашими суть: и где сих разум, еже не пити сея, но да веси, яко не вкушения ради ястия нечистота в нас есть, но от скверных дел наших: очищени же от сих, пием без\ сомнения сию святую воду.

О сей воде небесная она словесная ластовица, златословесный вселенский учитель иоанн, константинограда патриарх, в слове своем, о еже сходитися Христианом во святую божию церковь, и о крещении, егоже начало: Вси вы в благодушии есте днесь, аз же в печали един болезную: свидетельствует глаголя: но убо чесо ради не день, в оньже родися, но день, в оньже крестися, явление глаголется, сий бо есть день, в оньже крестися и вод освяти естество.

Сего ради и в полунощи на праздник сей, вси почерпше в домы воду относят, и соблюдают, и чрез\ лето всецелое хранят. Понеже день освященных вод: и знамение бывает явственное, не растлевающуся вод оных естеству долготою времене: но на лето всецелое, и два, и три многащи лета, днесь почерпненной воде целой и новой пребывающей, и по толицем времени ныне от источников емлемым водам сравняющейся.

*Подобает и сие ведати:*

[Зри] Яко аще случится навечерие святаго богоявления в субботу, или неделю, пост не бывает. Литургиа же бывает златоустаго, во свое время по обычаю, якоже и всегда.

И по отпущении литургии в трапезу не ходим, но в притворе церковнем седшым нам, трапезарь дает по уломку хлеба коемуждо, или по малу хлебцу пшеничному, и мало смоквий и фиников, и по единой чаше вина, яко да не наречется пост: ожидаем же вечерняго собора. По сем отшедше в келлии своя, безмолвствуем до времене вечерняго. (с. 174)

Великаго же василиа литургиа совершается в самый праздник: вместо же Достойна, поем ирмос ф~-я песни праздника.

При часе же вечернем дне, знаменует в великое и потом во вся тяжкая. И собравшымся нам во храм, и благословившу иерею, поем вечерню по обычаю: псалом: Благослови, душе моя, Господа: Аще в субботу вечера, поем Блажен муж, кафисму всю. Аще же в неделю вечера, поем а~-й антифон. На Господи, воззвах, поем стихиры праздника, на и~, глас в~: Просветителя нашего: Слава, и ныне, глас тойже: Приклонил еси главу предтечи: Таже, вход со евангелием. Свете тихий: Прокимен дне, и чтения по чину их, с тропари и со стихи их. Трисвятое же не поем, занеже не совершается божественная литургиа. По чтении же паремий, ектениа малая: и по возгласе прокимен, апостол, и евангелие, яко предписася: ектениа, Рцем вси: и Сподоби, Господи: и Исполним вечернюю молитву: иерей возглас. И исходим ко крестильнице, идеже уготован стол, и действует настоятель, или Иерей по чину, якоже указася прежде, поюще тропари: Глас Господень на водах: и прочее бывает возследование освящения воды неизменно. По кроплении же освященныя воды входим во храм, и поем стихиру: Слава, и ныне, глас з~: Воспоим, вернии: и отпуст. Потом тропарь праздника, Слава, и ныне, кондак: Явился еси днесь: И пивше священную воду входим в трапезу, и ядим совершенно с древяномаслием, и пием вино.

[Зри] *Ведати подобает, яко праздник святых богоявлений, в кийлибо день случится, поем повечерие великое сице:*

О часе и~-м нощи бывает благовест, и потом трезвон во вся кампаны. Иерей же со диаконом облекшеся творят начало, якоже во вся праздники владычни. Диакон глаголет: Благослови, Владыко. Иерей: Благословен Бог наш: и кадящу иерею, глаголем повечерие великое от начала: Слава тебе, Боже наш, (с. 175) слава тебе. Царю небесный: Трисвятое, и прочая. С нами Бог: поем с пением. И вместо тропарей обычных, Просвети очи мои: глаголем тропарь праздника. и вместо, Помилуй нас, Господи, помилуй нас: глаголем кондак праздника. По Слава в вышних, бывает литиа по обычаю.

*И поем на литии стихиры самогласны, глас д~. Космы монаха:*

Одеваяйся светом, яко ризою, нас ради по нам быти сподобился есть, во струи одевается днесь иорданския: не сам сих ко очищению требуя, но нам собою устрояяй порождение. о чудесе! без огня изваряет, и назидает без сокрушения, и спасает в него просвещаемыя, Христос Бог и Спас душ наших.

Тебе в дусе и огни очищающа грех мира зря креститель грядуща к себе, ужасаяся и трепеща, вопияше, глаголя: не смею держати верх твой пречистый, ты мя освяти, Владыко, божественным явлением твоим, едине человеколюбче.

Приидите, подражаим мудрыя девы, приидите, срящим явльшагося Владыку: яко прииде, яко жених ко иоанну. Иордан видев тя убояся и пожда. Иоанн вопияше: не смею держати верха безсмертнаго. Дух низхождаше в виде голубине освятити воды, и глас с небесе: сей есть сын мой, пришедый в мир спасти род человеческий, Господи, слава тебе.

Крещается Христос, и восходит от воды, совозводит бо с собою мир, и зрит разводящаяся небеса, яже адам затвори себе и сущым с ним. И дух свидетельствует божество, подобному бо предтичет и глас о небесе: оттуду бо свидетельствуемый Спас душ наших.

Трепеташе рука крестителева, егда пречистому твоему верху коснуся: возвратися иордан река вспять, не (с. 176) дерзая служити тебе. Яже бо устыдеся иисуса навина, како творца своего устрашитися не имяше; Но все исполнил еси смотрение? Cпасе наш, да спасеши мир явлением твоим, едине человеколюбче.

*Слава, глас и~. Иоанна монаха:*

Господи, исполнити хотя, яже уставил еси от века, от всея твари служители тайны твоея приял еси: от ангел гавриила, от человек Деву, от небес звезду, и от вод иордан, в немже беззаконие мирское потребил еси, Cпасе наш, слава тебе.

*И ныне, глас тойже. Анатолиево:*

Днесь тварь просвещается, днесь всяческая веселятся, небесная вкупе и земная, ангели и человецы смешаются: идеже бо царево пришествие, и чин приходит. Тецем убо на иордан, и видим вси иоанна, како крещает верх нерукотворенный и безгрешный; Темже апостольский глас припевающе, согласно возопием: явися благодать божия спасительная всем человеком, озаряющи и подающи верным велию милость.

*На стиховне стихиры самогласны, глас в~. Анатолиево:*

На иорданстей реце видев тя иоанн к себе грядуща, глаголаше: Христе Боже, что к рабу пришел еси, скверны не имый, Господи, во имя же чие тя крещу; отца; но того носиши в себе. Сына; но сам еси воплотивыйся. Духа святаго; и сего веси даяти верным усты: явлейся Боже, помилуй нас.

*Стих:*
Море виде и побеже, иордан возвратися вспять.

Видеша тя воды, Боже, видеша тя воды, и убояшася: к твоей бо славе противозрети херувими не могут, ниже взирати серафими, но со страхом предстояще, овии убо носят, овии же славят силу (с. 177) твою. С нимиже, щедре, возвещаем хвалу твою, глаголюще: явлейся Боже, помилуй нас.

*Стих:*
Что ти есть, море, яко побегло еси, и тебе, иордане, яко возвратился еси вспять;

Днесь небесе и земли творец приходит плотию на иордан, крещения прося безгрешный, да очистит мир от лести вражия, и крещается от раба Владыка всяческих, и очищение водою роду человеческому дарует. тому возопием: явлейся Боже наш, слава тебе.

*Слава, и ныне, глас з~. Феофаново:*

Еже от Девы солнце, видя, иже от неплодове, светильник светлый во иордане просяща крещения, ужасом и радостию вопияше к нему: ты мя освяти, Владыко, божественным явлением твоим.

*Таже,*
Ныне отпущаеши: *Трисвятое. По*
отче наш:

*Тропарь праздника, глас а~:*

Во иордане крещающуся тебе, Господи, троическое явися поклонение: родителев бо глас свидетельствоваше тебе, возлюбленнаго тя сына именуя, и дух в виде голубине, извествоваше словесе утверждение. Явлейся Христе Боже, и мир просвещей, слава тебе.

*Трижды.*

*И благословение хлебов по обычаю. Таже,*
Буди имя господне: трижды. *И псалом:*
Благословлю Господа на всякое время: *До*
Не лишатся всякаго блага. *И чтение праздника. По чтении же и по шестопсалмии, на*
Бог Господь, *тропарь праздника, трижды: и обычныя стихологии.*

*По а~-й стихологии седален, глас г~. Подобен:*
Красоте:

Явльшуся тебе во иордане, Cпасе, и крещшуся тебе от предтечи, Христе, возлюбленный сын свидетельствован был еси: темже и собезначален отцу явился еси, дух (с. 178) же святый на тя схождаше, имже и просветившеся вопием: слава Богу, сущему в Троице.

*Слава, и ныне, глас д~. Подобен:*
Скоро предвари:

Струи освятил еси иорданския, державу сокрушил еси греховную, Христе Боже наш: преклонил еси себе длани предтечеве, и спасл еси от лести человеческий род. Темже тя молим: спаси душы наша.

*И чтение праздника.*

*По в~ стихологии седален, глас е~. Подобен:*
Собезначальное слово:

Иорданскими струями обложся, иже светом преславно одеваяйся, в нихже адамово естество обновил еси, сокрушшееся злым преслушанием, слове божий. Темже тя восхваляем, и святое твое вси славословим явление.

*Слава, и ныне, глас д~. Подобен:*
удивися иосиф:

Иордане реко, что удивился еси, зря невидимаго нага; видех и вострепетах, рече, и како бо сего не хотех устрашитися и зайти; ангели его устрашишася зряще, ужасеся небо, и земля вострепета, и смятеся море, и вся видимая и невидимая. Христос явися на иордане освятити воды.

*И чтение праздника.*

*По полиелеи седален, глас д~. Подобен:*
удивися иосиф:

Приидите, увидим, вернии, где крестися Христос. да последуим прочее ко иордану реце, ко гласу вопиющаго в пустыни, и увидим тамо содетеля адамова, дланию рабскою рукополагаема за благоутробие неизреченное, и к нему велегласно возопиим: пришел еси и явился еси во иордане освятити воды.

*Слава, и ныне, тойже, и чтение. Степенна, первый антифон д~-го гласа. Прокимен, глас д~:*
Море виде и побеже, иордан возвратися вспять. (с. 179) *Стих:*
Что ти есть, море, яко побегло еси: и тебе, иордане, яко возвратился еси вспять; Всякое дыхание: *Евангелие марка, зачало в~.*

*По н~-м псалме, Слава, глас в~:*

Всяческая днесь да возрадуются, Христу явльшуся во иордане.

*И ныне, тойже.*

*Таже, стихира самогласна, глас з~:*

Бог слово явися плотию роду человеческому, стояше креститися во иордане, и глаголаше к нему предтеча: како простру руку, и прикоснуся верху держащаго всяческая; аще и от Марии еси младенец, но вем тя Бога превечнаго: по земли ходиши певаемый от серафим, и раб Владыку крещати не научихся. Непостижиме Господи, слава тебе.

*Каноны два: ирмосы обою канонов по дважды, тропари на в~и: последи же первый лик перваго канона ирмос: вторый лик в~-го канона ирмос.*

*Канон первый, творение кир космы монаха, егоже краегранесие:*

Крещение очищение земнородных грехов.

*Глас в~. Песнь а~. Ирмос:*

Глубины открыл есть дно, и сушею своя влечет, в ней покрыв противныя, крепкий во бранех Господь, яко прославися.

Адама истлевшаго обновляет струями иорданскими, и змиев главы гнездящихся сокрушает царь веков Господь, яко прославися.

огнем божества невещественным, в плоть вещественну одеявся, иорданскою облагается водою, воплощейся от Девы Господь, яко прославися.

Скверну омываяй человеков, сим очищся во иордане, имже восхотев уподобися, еже бе пребыв, сущыя во тме просвещаяй Господь, яко прославися. (с. 180)

*Ин канон, творение иоанна дамаскина.*

*Глас в~. Песнь а~. Ирмос:*

Шествует морскую волнящуюся бурю, сушу абие Исраиль явльшуюся: чермный же понт тристаты египетския покры купно, водостланен гроб, силою крепкою десницы владычни.

утру явльшуся человеком светоносну, ныне из пустыни к водам иорданским, царю преклонил еси солнца твою выю, лика мрачна родоначальника исхитити, скверны же всякия очистити тварь.

Безначальне, струям спогребшася тебе, слове, новаго преводиши, истлевшаго лестию: сего несказанны от отца прием глас державен: сей возлюбленный, равен же мне отрок естеством.

*Песнь г~. Ирмос:*

Крепость даяй царем нашым Господь, и рог помазанных своих возносяй, от Девы раждается, грядет же ко крещению. тому, вернии, возопием: несть свят, яко Бог наш.

Неплодная древле и безчадная люте днесь веселися Христова церковь: водою бо и духом сынове тебе родишася, верою взывающе: несть свят, якоже Бог наш.

Велиим гласом в пустыни вопиет предтеча: Христу уготовайте пути, и стези Богу нашему правы соделайте, верою взывающе: несть свят, якоже Бог наш.

*Ин. Ирмос:*

Елицы древних изрешихомся сетей, брашен львов сотренных членовными, радуимся и разширим уста, слово плетуще от словес сладкопения, имже к нам наслаждается дарований.

умерщвление первее насадивый твари зверя злодейственнаго воображся в естество, омрачается плотским пришествием: утру явльшуся приразився владыце, сокрушити свою враждебную главу. (с. 181)

Влечет к себе богозданное естество, утробы мучителя, погребенное пределы: раждается паки земнородных обновление, дело державно совершая Владыка: прииде бо, тое очистити хотя.

*Впакои, глас е~:*

Егда явлением твоим просветил еси всяческая, тогда сланое неверия море побеже, и иордан, доле текий, возвратися, к небеси возвышая нас: но высотою божественных заповедей твоих соблюди, Христе Боже, молитвами Богородицы, и помилуй нас.

*Песнь д~. Ирмос:*

услышах, Господи, глас твой егоже рекл еси, глас вопиющаго в пустыни, яко возгремел еси над водами многими, твоему свидетельствуяй сыну, весь быв сошедшаго духа, возопи: ты еси Христос, божия мудрость и сила.

Очищаемо солнце кто виде, проповедник вопиет, пресветлое естеством; да тебе водами сияние славы, отца образ присносущнаго омыю, и сено сый огню прикоснуся твоего божества: ты бо еси Христос, божия мудрость и сила.

Яви божественное, еже име благоговение моисей прилучився тебе: яко бо из купины тя возгласивша разуме, абие отврати лице, аз же како тя увижу ясно; или како руку положу на тя; ты бо еси Христос, божия мудрость и сила.

Душевное совершая мудре, и словом почтеный, бездушных стыждуся. Аще бо крещу тя, клеветна ми есть огнем дымящаяся гора, побегшее же море на двое, и иордан сей возвративыйся: ты бо еси Христос, божия мудрость и сила.

*Ин. Ирмос:*

огнем очищся тайнаго зрения, поя пророк человеков (с. 182) новодейство, возглашает глас, духом плещущь, воплощение являющь неизреченна слова, имже сильных державы сотрошася.

Послан от отца всесветлое слово, нощи отгнати зломрачное стремление, и искоренити грядеши человеков грехи, сыны же привлещи твоим крещением, блаже светлый, от струй иорданских.

Самое провидев нареченное слово, ясно проповедник вопиет твари: сей прежде мене, вторый плотию, сообразен просия божественною силою, враждебный наш отяти грех.

Пажить у себе животворну нося, уловляет змиев гнездам натекая многими сетьми, низлагая Бог слово: запинает же уязвившаго всемирный род, сего потребль, избавляет тварь.

*Песнь е~. Ирмос:*

Ии~с, живота начальник, разрешити осуждение грядет адама первозданнаго. Очищений же, яко Бог, не требуя, падшаго очищает во иордане: в немже вражду убив, преимущь всяк ум мир дарует.

Сшедшымся без\ числа людем от иоанна креститися, сам посреде их ста. Провозгласи же предстоящым: кто показа, непокоривии, гнева вам уклонитися хотящаго быти; плоды достойны Христу сотворите: предстояй бо ныне мир дарует.

Делатель и зиждитель посреде стояй, яко един всех сердца испытует: чистительную же лопату рукою прием, всемирное гумно всемудре разлучает, неплодие паля, благоплодным вечный живот дарует.

*Ин. Ирмос:*

Врага темнаго и оскверненнаго яда очищением духа измовени, к новой пристахом неблазненной стези, водящей в неприступную радость, единем приступну, имже Бог примирися. (с. 183)

Видев зиждитель, во мраце прегрешений пленицами неизбежными, егоже вообрази персты, поставляет на обою раму воздвиг горе, ныне во многотекущих водах омывая студа древняго, адамова злаго нрава.

Со благочестием притецем прилежно ко источником пречистым, течения спасительнаго. Слово усмотряюще от нетленныя, почерпала приносяще жажди божественныя, мира сладостне исцеляя недуг.

*Песнь з~. Ирмос:*

Глас словесе, светильник света, денница солнца, предтеча в пустыни, покайтеся, всем вопиет людем, и пред\ъочиститеся: се бо предстоит Христос, от тли мир избавляяй.

Рождся нетленно от Бога и отца, от Девы кроме скверны воплощается Христос: емуже ремень, яже от нас слова сочтания, разрешити неудобь учит предтеча, земнородныя от лести избавляя.

огнем крестит конечным Христос противныя, а не Бога мудрствующих его, духом же обновляет водою благодати разумливыя божества его, от прегрешений избавляя.

*Ин. Ирмос:*

Вожделеннаго явствова со всеблаженным гласом отец, егоже из чрева отрыгну: ей, глаголет, сей соестествен сын сый светозарен, произниче из человеча рода: слово же мое живо, и человек промышлением.

*От*
глубиннаго льва, тревечерний странне пророк во внутренних валяяся, абие произыде пакибытия спасение, от змия человекоубийцы всем пред\ъявляя в последняя лета.

Отверсту небу всесветлых писаний, ученик зрит от отца посылаемый: пребывающ же дух на пречистем слове нашед, яко голубь, неизреченным образом, людем же является, пришедшым ко владыце. (с. 184)

*Кондак, глас д~:*

Явился еси днесь вселенней, и свет твой, Господи, знаменася на нас, в разуме поющих тя: пришел еси, и явился еси свет неприступный.

*Икос:*

Галилеи язычестей, завулонстей стране, и неффалимстей земли, якоже рече пророк, свет велик возсия Христос. Омраченным светла явися заря, из вифлеема облистающая, паче же из Марии Господь всей вселенней возсиявает лучы солнце правды. Темже, иже от адама назии, приидите, вси облечемся в него, да согреемся, покрывает бо нагия, и просвещает темныя: пришел еси, и явился еси свет неприступный.

*Песнь з~. Ирмос:*

Юношы благочестивыя, пещи огненней приобщившыяся, шумящ дух росный невредимы сохрани, и божия ангела снисхождение. темже, в пламени орошаеми, благодарственно воспеваху: препетый отцев Господи и Боже, благословен еси.

Якоже на небеси с трепетом и чудом предстояху, во иордане силы ангельския, смотряюще толика божия схождения: яко держай превышних вод состав, в водах плотоносец стояше Бог отцев наших.

облак древле и море божественнаго проображаху крещения чудо, в нихже древнии крестишася исходяще законнии людие. Море же бе образ воды, и облак духа, имиже совершаеми, благословен еси, зовем, Господи Боже, во веки.

Вси вернии, в немже совершение прияхом, богословяще немолчно со ангелы, прославим отца, и сына, и духа святаго, се бо Троица впостасьми единосущная, един же Бог. емуже поем: благословен еси, Господи Боже, во веки. (с. 185)

*Ин. Ирмос:*

Опали струею змиевы главы пещный высокий пламень, юношы носящ благочестивыя, утишивый неудободержимую мглу из\ греха, всю же омывает росою духа.

Тебе живописующий ассирийский пламень, ужасен поставляеши, в росу преведен: темже вода ныне, якоже пламень одеваяй вредную злобу, Христе, прикровенную опаляет, от поползновенныя стези призывающи.

Раздельшуся иордану древле, но суху преходят людие Исраильтестии, тебе державнейшаго, содержаща тварь некоснительне, ныне в водах написующии, к нетленней и полезней стези.

Вемы первее всепагубный потоп, милостивно тя всех во тлю привести, о тревеликая сотворяя, и странная! ныне же потопльша, Христе, грех за благосердие и человеческое спасение.

*Песнь и~. Ирмос:*

Тайну преславную вавилонская показа пещь, источившая росу, яко струями имяше невещественный огнь восприяти иордан, и об\ъяти плотию крещаема зиждителя: егоже благословят людие, и превозносят во вся веки.

Отложи страх весь, избавитель предтечи рече, мне же повинися, яко благому, мне приступи, сие бо естеством бых, моим повелением покорися, и крести мя сошедшаго: егоже благословят людие, и превозносят во вся веки.

Глаголы якоже услыша креститель владычни с трепетом длань простирает: обаче же рукою коснувся верху зиждителя своего, крещшемуся вопияше: освяти мя, ты бо еси Бог мой: егоже благословят людие, и превозносят во вся веки. (с. 186)

Троицы явление во иордане бысть, самое бо пребожественное естество, отец возгласи: сей крещаемый, сын возлюбленный мой: дух же прииде к подобному, егоже благословят людие, и превозносят во вся веки.

*Ин. Ирмос:*

Свободна убо тварь познавается, и сынове света прежде омраченнии: един стенет тмы предстатель. Ныне да благословит усердно виновнаго, прежде окаянное языков всенаследие.

Трие боговиднии, во огни орошаеми, озаряющеся треми всесветле святынями, яве показоваху превышнее естество смешением человеческим, огнепалящее росою милостивно всяку пагубную лесть.

Да убелится всякое земное естество, от падения ныне на небо возводимо: имже бо вся соблюдаются словом, текущими струями омывшеся, прегрешений прежних убеже, пресветло измовено.

*На ф~-й песни паки вжигают свещы братия.*
Честнейшую, *не поем, но поем припевы праздника:*

Величай, душе моя, честнейшую горних воинств, Деву пречистую, Богородицу.

*И ирмос:*

Недоумеет всяк язык благохвалити по достоянию, изумевает же ум и премирный пети тя, Богородице. обаче, благая сущи, веру приими, ибо любовь веси божественную нашу: ты бо Христиан еси предстательница, тя величаем.

*Посем вторый лик поет тойже припев, и ирмос. И прочих шесть припевов припевают на кийждо тропарь по единожды:*

Величай, душе моя, от предтечи крещения просяща.

Величай, душе моя, во иордане пришедшаго креститися.

Давиде, прииди духом к просвещенным, ныне приступите, пой, к Богу верою, глаголя: просветитеся, (с. 187) сей нищий воззва адам в падении. Ибо того услыша Господь, пришед струями иорданскими, тленнаго же обнови.

Величай, душе моя, от отеческаго гласа свидетельствованна.

Величай, душе моя, единаго от Троицы, преклоншаго выю, и крещение приемша.

Исаиа, измыйтеся, очиститеся, глаголет, лукавствия пред Господем оставите, жаждущии на воду живу идите: кропит бо водою, обновляя Христос приступающыя к нему верою, и к животу нестареемому крещает духом.

Пророче, прииди ко мне, простри руку, и крести мя скоро.

Пророче, остави ныне, и крести мя хотяща: исполнити бо приидох всяку правду.

Соблюдаемся благодатию, вернии, и печатию: яко бо губителя, бежаша прага евреи древле окровавлена: тако и нам исходное божественное сие, пакибытия баня будет. Отсюду и Троицы узрим свет незаходимый.

Посем первый лик поет втораго канона припев.

Днесь Владыка преклоняет выю под руку предтечеву.

*И ирмос:*

О паче ума рождества твоего чудес, невесто всечистая, Мати благословенная! еюже получивше всесовершенное спасение, достойно хвалим, яко благодетеля, дар носяще песнь благодарения.

*И вторый лик такожде поет припев, и ирмос: и прочыя пять припевы, един дважды:*

Днесь иоанн крещает Владыку во струях иорданских.

Днес Владыка водами погребает человеческий грех.

уведехом моисею купиною явленная, гряди странными уставы соделанная: яко бо спасеся огнь носящи Дева, светоносна рождши благодетеля, во иорданских же струях явленна.

Днесь Владыка свыше свидетельствуется, сын возлюбленный. (с. 188)

Днесь Владыка прииде освятити естество водное.

Днесь Владыка крещение приемлет рукою предтечевою.

Помазуеши совершая человеческое существо, царю безначальне, духа общением, струями чистыми отмыв: и тмы крепость же посрамль возвышенную, ныне в безпрестаннем воздати житии.

*Таже оба лика, сошедшеся вкупе, поют первый припев праздника, и ирмос:*
Недоумеет всяк язык: *Посем втораго канона припев, и ирмос: О*
паче ума:

*И поклон.*

*Светилен. Подобен:*
Посетил ны:

Явися Спас, благодать и истина во струях иорданских, и сущыя во тме и сени спящыя просветил есть: ибо прииде и явися свет неприступный.

*Трижды.*

*На хвалитех стихиры, на д~, глас а~. Германа патриарха:*

Свет от света, возсия мирови Христос, Спас наш, явлейся Бог: сему, людие, поклонимся.

Како тя, Христе, раби Владыку достойно почтим; яко в водах всех нас обновил еси.

Ты во иордане крещся, Cпасе наш, воды освятил еси, дланию раба рукополагаемый, и страсти мира исцеляяй. Велие таинство явления твоего, человеколюбче Господи, слава тебе.

Истинный свет явися, и всем просвещение дарует. крещается Христос с нами, иже всякия вышши чистоты: влагает священие воде, и душам сие очищение бывает, земное являемое, и выше небес разумеваемое. Банею спасение, водою же дух: погружения ради, иже к Богу, наш восход бывает. Чудесна дела твоя, Господи, слава тебе.

*Слава, глас з~ Анатолиа:*

Водами иорданскими одеялся еси, Cпасе, одеяйся светом, яко ризою: и приклонил еси главу (с. 189) предтечи, иже небо измеривый пядию: да обратиши мир от лести, и спасеши, яко человеколюбец.

*И ныне, глас в~. Тогоже:*

Днесь Христос на иордан прииде креститися, днесь иоанн касается верху владычню. Силы небесныя ужасошася, преславное видяще таинство, море виде, и побеже, иордан видев, возвратися. Мы же просвещшеся вопием: слава явившемуся Богу, и на земли виденному, и просветившему мир.

*Славословие великое. По Трисвятом тропарь праздника: ектении, и отпуст. И*
дается святый елей от кандила, поющым нам стихиру праздника. Таже час а~-й. На а~-м часе тропарь праздника: по трисвятом кондак праздника, и прочее, и совершенный отпуст. В сий день литургиа бывает порану, труда ради бденнаго.

*На литургии антифон а~, псалом рг~и, глас а~:*

Во исходе Исраилеве от египта, дому иаковля из людей варвар.

Молитвами Богородицы, Cпасе, спаси нас.

*И другий лик.*

*Стих в~:*
Бысть иудеа святыня его, Исраиль область его.

Молитвами Богородицы:

*Стих г~:*
Море виде, и побеже, иордан возвратися вспять.

Молитвами Богородицы:

*Стих д~:*
Что ти есть, море, яко побегло еси; и тебе, иордане, яко возвратился еси вспять;

Молитвами Богородицы:

*Слава, и ныне:*

Молитвами Богородицы:

*Антифон в~, псалом рд~и, глас в~:*

Возлюбих, яко услышит Господь глас моления моего.

Спаси ны, сыне божий, во иордане крестивыйся, поющыя ти: аллилуиа. (с. 190)

*Стих в~:*
Яко приклони ухо свое мне, и во дни моя призову.

Спаси ны, сыне божий:

*Стих г~:*
Об\ъяша мя болезни смертныя, беды адовы обретоша мя: скорбь и болезнь обретох, и имя господне призвах.

Спаси ны, сыне божий:

*Стих д~:*
Милостив Господь и праведен, и Бог наш милует.

Спаси ны, сыне божий.

*Слава, и ныне:*
Единородный сыне:

*Антифон г~, псалом рз~и, глас а~:*

*Стих а~:*
Исповедайтеся Господеви, яко благ, яко в век милость его.

*Тропарь:*

Во иордане крещающуся тебе, Господи, троическое явися поклонение: родителев бо глас свидетельствоваше тебе, возлюбленнаго тя сына именуя: и дух в виде голубине, извествоваше словесе утверждение. Явлейся Христе Боже, и мир просвещей, слава тебе.

*Стих в~:*
Да речет убо дом Исраилев: яко благ, яко в век милость его.

Во иордане крещающуся тебе, Господи:

*Стих г~:*
Да речет убо дом ааронь: яко благ, яко в век милость его.

Во иордане крещающуся тебе, Господи:

*Стих д~:*
Да рекут убо вси боящиися Господа, яко благ, яко в век милость его.

Во иордане крещающуся тебе, Господи:

*Входное:*

Благословен грядый во имя господне, благословихом вы из дому господня, Бог Господь и явися нам.

*Тропарь:*
Во иордане крещающуся тебе, Господи:

*Слава, и ныне: Кондак, глас д~:*

Явился еси днесь вселенней, и свет твой, Господи, (с. 191) знаменася на нас, в разуме поющих тя: пришел еси, и явился еси, свет неприступный.

*Вместо же Трисвятаго, поем:*
Елицы во Христа крестистеся: *Прокимен, глас д~:*
Благословен грядый во имя господне, Бог Господь и явися нам. *Стих:*
Исповедайтеся Господеви, яко благ, яко в век милость его. *Апостол к титу, зачало т~в. Аллилуиа, глас д~:*
Принесите Господеви, сынове божии: *Стих:*
Глас Господень на водах: *Евангелие матфеа, зачало з~. Причастен:*
Явися благодать божия спасительная всем человеком. На трапезе бывает утешение братии велие. И ядим рыбу, и сыр, и яица, и пием вино: мирстии же мясо, аще будет и в среду, или пяток. И чтется слово златоустаго, емуже начало: Вси вы во благодушии:

