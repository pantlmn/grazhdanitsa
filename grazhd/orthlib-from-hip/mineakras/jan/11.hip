<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 303)

*Месяца тогоже в а~и-й день.*

*Преподобнаго отца нашего феодосиа, общих житий начальника:*

*И преподобнаго отца нашего михаила клопскаго, новгородскаго чудотворца.*

Служба его писана по сей службе.

*Вечер,*
Блажен муж, *первый антифон.*

*На*
Господи, воззвах, *поем стихиры на з~, глас е~.*

*Подобен:*
Преподобне отче:

Преподобне отче богоносе феодосие, вельми подвизался еси в привременней жизни, в пениих и пощениих и бдениих, образ быв твоим учеником: ныне же ликуеши со безтелесными, Христа непрестанно славословя, (с. 304) от Бога Бога слова и избавителя, подклоншаго главу предтечи, и освятившаго естество водное: того моли, тому помолися, преподобне, даровати церкви единомыслие, мир и велию милость.

Преподобне отче богоносе феодосие, обретши, якоже желаше, чистую твою душу, духа благодать всесвятаго в тя вселися, яко пречистый свет, егоже действом светло украшен, Христа непрестанно славословиши, во двою существу единаго сына, крещаемаго рукою предтечевою, и свидетельствована гласом отчим. того моли, тому помолися, преподобне, даровати вселенней единомыслие, мир и велию милость.

Преподобне отче богоносе феодосие, лепотно сподобился еси блаженныя жизни, чистотою и постом сию обрет: жив бо преставился еси к горней жизни, всем радоватися рек, и со безплотными Христа непрестанно славословя, от Девы несказанно плоть приемшаго, и потопльша нашя грехи крещением в струях иорданских. того моли, тому помолися, святе, даровати вселенней единомыслие, мир и велию милость.

*Слава, глас в~:*

Преподобне отче, яко град живаго Бога, возвеселиша священную твою душу речная стремления, воды оставления, прошедшаго иордан, и всем концем благочестия слово источившаго Христа Бога нашего. егоже моли, всеблаженне феодосие, спастися душам нашым.

*И ныне, глас тойже:*

Приклонил еси главу предтечи, сокрушил еси главы змиев: пришед в струи просветил еси всяческая, еже славити тя, Cпасе, просветителя душ наших.

*Прокимен дне, и чтения.*
(с. 305)

*Премудрости соломоновы чтение.*

[Глава е~] Праведницы во веки живут, и в Господе мзда их, и попечение их у вышняго. сего ради приимут царствие благолепия и венец доброты от руки господни, зане десницею покрыет я, и мышцею защитит их. Приимет всеоружие рвение свое, и вооружит тварь в месть врагом. Облечется в броня правды, и возложит шлем, суд нелицемерен. Приимет щит непобедимый преподобие. Поострит же напрасный гнев во оружие: споборет же с ним мир на безумныя. Пойдут праволучныя стрелы молниины, и яко от благокругла лука облаков, на намерение полетят. И от каменометныя ярости исполнь падут грады. вознегодует на них вода морская: реки же потопят я нагло. Сопротив станет им дух силы, и яко вихор развеет их, и опустошит всю землю беззаконие: и злодейство превратит престолы сильных. [з~] Слышите убо, царие, и разумейте: навыкните, судии, концев земли. Внушите, держащии множества, и гордящиися о народех язык: яко дана есть от Господа держава вам, и сила от вышняго.

*Премудрости соломоновы чтение.*

[Глава г~] Праведных души в руце божией, и не прикоснется их мука. Непщевани быша во очесех безумных умрети, и вменися озлобление исход их. И еже от нас шествие сокрушение, они же суть в мире. Ибо пред\ лицем человеческим аще и муку приимут, упование их безсмертия исполнено. И вмале наказани бывше, великими благодетельствовани будут, яко Бог искуси я, и обрете их достойны себе. Яко злато в горниле искуси их, и яко всеплодие жертвенное (с. 306) прият я. И во время посещения их возсияют, и яко искры по стеблию потекут. Судят языком, и обладают людьми и воцарится Господь в них во веки. Надеющиися нань разумеют истину, и вернии в любви пребудут ему: яко благодать и милость в преподобных его, и посещение во избранных его.

*Премудрости соломоновы чтение.*

[Гла\в д~] Праведник, аще постигнет скончатися, в покои будет. Старость бо честна не многолетна, ниже в числе лет исчитается. Седина же есть мудрость человеком, и возраст старости житие нескверное. Благоугоден Богови быв, возлюблен бысть, и живый посреде грешник преставлен бысть. Восхищен бысть, да не злоба изменит разума его, или лесть прельстит душу его. Рачение бо злобы помрачает добрая, и парение похоти пременяет ум незлобив. Скончався вмале, исполни лета долга: угодна бо бе Господеви душа его, сего ради потщася от среды лукавствия. Людие же видевше и не разумевше, ниже положше в помышлении таковое: яко благодать и милость в преподобных его, и посещение во избранных его.

*На стиховне стихиры, глас д~. Подобен:*
Дал еси знамение:

*Творение иосифово:*

Видел еси, како обложихся твоим образом, * егоже создах, * паче ума смирився, Господь рече: * что убо странно, друже, * аще и подклоняюся деснице твоей, * якоже един от твоих клеврет, * и одеваюся обнажен водами; * обнаженныя бо хощу одеяти, яко благоутробен, * в нетление вечное.

*Стих:*
Море виде и побеже, иордан возвратися вспять.

Явися воплощаемь, но утроба тя прият неопальна (с. 307) пребывши: * пещь бо издалеча сию образует * не опаливша отроков. * аз же сено сый, на огнь како положу длань, Владыко, * егоже трепещут небесная и земная вся, * Иисусе всесильне, Cпасе душ наших.

*Стих:*
Что ти есть, море, яко побегло еси; и тебе, иордане, яко возвратился еси вспять;

Ты мя в водах иорданских омый, скверны отнюд не имуща, Господь рече: и оскверншееся естество человеческое * преступлением адама, омывшееся ново будет. * мне бо крещаему, * обновление всем человеком * водою и духом бывает.

*Слава, глас и~. Студитово:*

Монахов множества, наставника тя почитаем, отче наш феодосие: твоею бо стезею воистинну право ходити познахом. Блажен еси Христу работав, и вражию обличил еси силу, ангелов собеседниче, преподобных сопричастниче и праведных: с нимиже молися Господеви, помиловатися душам нашым.

*И ныне, глас тойже:*

Ангельская воинства ужасошася о видимем, днесь во иордане нагу стоящу ти, Cпасе, в водах, и пречистый верх твой преклоншу креститися от иоанна. тебе бо обнищавшу волею, мир обогатися: Господи, слава тебе.

*Тропарь, глас и~:*

Слез твоих теченьми, пустыни безплодное возделал еси, и иже из\ глубины воздыханьми во сто трудов уплодоносил еси, и был еси светильник вселенней, сияя чудесы: феодосие отче наш, моли Христа Бога, спастися душам нашым.

*Слава, и ныне, праздника, глас а~:*

Во иордане крещающуся тебе, Господи, троическое явися поклонение: родителев бо глас свидетельствоваше тебе, возлюбленнаго тя сына именуя, и дух, в виде (с. 308) голубине, извествоваше словесе утверждение. явлейся Христе Боже, и мир просвещей, слава тебе.

*На утрени, на*
Бог Господь, *тропарь праздника, дважды. Слава, святаго: И ныне, праздника. И обычныя кафисмы.*

*По а~-й стихологии седален, глас д~. Подобен:*
удивися иосиф:

Иисус навин во иордане реце преводя люди, и божий кивот, сеннопишет будущее благодетельство: образ бо нам воз\ъображения, и начертание неложно порождения, таинственное прехождение обоими сеннопишет духом. Христос явися на иордане освятити воды.

*Слава, и ныне, тойже.*

*По в~-й стихологии седален, глас е~. Подобен:*
Собезначальное слово:

Единочестное слово отцу и духу, воплощенно за милосердие, и крещаемо, ангельстии лицы видевше трепетаху: и иордан река устыдевшися и убоявшися возвратися вспять, нас возводя к высоте спасения, страстьми истлевшыя.

*Слава, и ныне, тойже.*

*По полиелеи седален, глас г~. Подобен:*
Божественныя веры:

К божественней высоте твоя воздев руки, столп, преподобне, светоносен явился еси, молитвенными зарями сияя: к небеси бо вперив мысль, и неизглаголанных быв причастник, весь облистал еси, Христа Бога моля, даровати нам велию милость.

*Дважды.*

*Слава, и ныне, праздника. Подобен:*
Дева днесь:

Владыка днесь на иордан прииде, крещся в водах от божественнаго предтечи. свыше же отец свидетельствоваше: сей есть сын мой, о немже благоволих. и дух явися странным видом голубиным над ним. (с. 309)

*Степенна, а~-й антифон, д~-го гласа. Прокимен, глас д~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие луки, зачало к~д.*

*По н~-м псалме стихира, глас з~:*

Преподобне отче, во всю землю изыде вещание исправлений твоих: тем на небесех обрел еси мзду трудов твоих, демонския погубил еси полки, и ангельския достигл еси чины, ихже житию безпорочно поревновал еси. дерзновение имея ко Христу Богу, мир испроси душам нашым.

*Канон праздника со ирмосом на и~.*

*Глас в~. Песнь а~. Ирмос:*

Шествует морскую волнящуюся бурю, сушу абие Исраиль явльшуюся: чермный же понт тристаты египетския покры купно, водостланен гроб, силою крепкою десницы владычни.

утру явльшуся человеком светоносну, ныне от пустыни к водам иорданским, царю, преклонил еси солнца твою выю, лика мрачна родоначальника исхитити, скверны же всякия очистити тварь.

Безначальне, струям спогребшася тебе, слове, новаго преводиши истлевшаго лестию: сего несказанно от отца прием глас державен: сей возлюбленный, равен же ми есть отрок естеством.

*Канон святаго на з~. Феофаново.*

*Глас в~. Песнь а~. Ирмос:*

Во глубине постла иногда фараонитское всевоинство преоруженная сила, воплощшееся же слово всезлобный грех потребило есть, препрославленный Господь, славно бо прославися.

Яко мудр чиноначальник наш, отче феодосие, боголепно песнь предначни, пришедшему во всемирное спасение, Христу Богу, и всесвятую память твою с собою прославльшему.

Из пустыни предтеча Христов, от аароновы елисавети (с. 310) прозябый прииде: в купели же феодосий родився духом, пустынногражданин бысть, Иисусу последствуя.

Крещшуся в струях Христу, Исраильтескаго соборища потребися шатание, в церкви же равноангельно жительство насадися, еже неуклонно совершил еси, всеблаженне феодосие.

общник страсти быв, отче, пощением, нас ради на кресте пригвожденному, достойно сообразен был еси того воскресния, и снаследник был еси славы, феодосие.

*Богородичен:*

отроковиц божественный лик, божественнейше в женах тя добрую именуют, Богородице владычце, добротами украшенную божества: добротворительное бо слово паче слова родила еси.

*Катавасиа:*
Глубины открыл есть дно:

*Песнь г~. Ирмос:*

Елицы древних изрешихомся сетей, брашен львов сотренных членовными, радуимся и разширим уста, слово плетуще от словес сладкопения, имже к нам наслаждается дарований.

умерщвление первее насадивый твари, зверя злодейственнаго воображся в естество, омрачается плотским пришествием, утру явльшуся, приразився владыце, сокрушити свою враждебную главу.

Влечет к себе богозданное естество, утробы мучителя, погребенное пределы: раждается паки земнородных обновление, дело державно совершая Владыка, прииде бо тое очистити хотя.

*Ин. Ирмос:*

Процвела есть пустыня, яко крин, Господи, языческая неплодящая церковь пришествием твоим, в нейже утвердися мое сердце.

Водами покрывая превыспренняя Господь, телесно одеяшеся в струи иорданския: в немже утвердися сердце мое. (с. 311)

Свет во иордане божественный возсиявый, прозябение сущым на земли богоданное, благословения и произволения благаго проявляет тя, феодосие.

Оставил еси мир и яже в мире, преподобне, бывшему обнажению владычню подобяся на иордане, феодосие.

Крест спасов на рамена взем, потекл еси на гроб его, якоже елень на источники водныя спасительныя, всеблаженне феодосие.

*Богородичен:*

Чини ужасошася ангельстии, всечистая, и человеческая устрашишася сердца о рождестве твоем: тем тя, Богородице, верою почитаем.

*Катавасиа:*
Крепость даяй царем нашым Господь:

*Кондак праздника, глас д~:*

Явился еси днесь вселенней, и свет твой, Господи, знаменася на нас в разуме поющих тя: пришел еси и явился еси свет неприступный.

*Икос:*

Галилеи язычестей, завулонстей стране, и неффалимстей земли, якоже рече пророк, свет велик возсия Христос. Омраченным светла явися заря, из\ вифлеема облистающая, паче же из Марии Господь, всей вселенней возсиявает лучы солнце правды. темже, иже от адама, назии, приидите, вси, облечемся в него, да согреемся: покрывает бо нагия, и просвещает темныя. Пришел еси и явился еси свет неприступный.

*Седален святаго, глас и~. Подобен:*
Премудрости:

Воздержанием и болезньми, и молитвами душу твою украсив боголепно, был еси сопричастник мучеником, блаженне, и чудес воистинну дары приял еси, еже исцеляти недуги верою чтущих тя. темже и демонов отгоняя множества, подаеши исцеления человеком благодатию: богоносе феодосие, моли Христа Бога, (с. 312) грехов оставление подати празднующым верою память твою.

*Дважды.*

*Слава, и ныне, праздника, глас тойже:*

Иордан струями служит, и иоанн простирает руку тленную, явльшуся тебе, невидиме, плотию ко крещению: но ов убо возвращашеся вспять страхом, ов же абие держаше с трепетом тя нетленнаго. Воистинну агнец божий, источник присноживотный, источники же и моря и человеки освятив: Троица бо просия, свыше сына тя именует родитель, и святый дух снизходит.

*Песнь д~. Ирмос:*

огнем очищся тайнаго зрения, поя пророк человеков новодейство, возглашает глас, духом плещущ, воплощение являющь неизреченна слова, имже сильных державы сотрошася.

Послан от отца, пресветлое слово, нощи отгнати зломрачное стремление, и искоренити грядеши человеков грехи, сыны же привлещи твоим крещением, блаже, светлы, от струй иорданских.

Самое провидев нареченное слово, ясно проповедник вопиет твари: сей прежде мене, вторый плотию, сообразен просия божественною силою, враждебный наш отяти грех.

Пажить у себе животворну нося, уловляет змиев гнездам натекая многими сетьми, низлагая Бог слово: запинает же уязвившаго всемирный род, сего потребль избавляет тварь.

*Ин. Ирмос:*

Пришел еси от Девы, не ходатай, ни ангел, но сам, Господи, воплощся, и спасл еси всего мя человека. тем зову ти: слава силе твоей, Господи.

В водах главы змиев сокрушил еси, и духом, слове божий, обновил еси всего мя человека. тем вопию ти: слава силе твоей, Господи. (с. 313)

Преклоншему главу предтечи, уподобився Христу покорением, и изрядным смирением, отче феодосие, на добродетели возшел еси столп непоколебимый.

Деве и матери послужив Христа Бога, непобориму благодать приял еси духа, отче феодосие, и враги невидимыя низложил еси.

Волхвов тя славный вертеп приемый, дароносца показа нас ради крещшемуся Христу, веру, феодосие, и с надеждею любовь приносяща.

Страстьми Владыки Христа укрепляемь, совестию любезною претерпел еси мучение, отче феодосие, с темным боряся миродержцем.

*Богородичен:*

Зачала еси во утробе твоей безсеменно Господа, и сего родила еси воплощенна, спасающаго мир молитвами твоими. темже ти зовем: радуйся, приснодево владычце.

*Катавасиа:*
услышах, Господи, глас твой:

*Песнь е~. Ирмос:*

Врага темнаго и оскверненнаго яда очищением духа измовени, к новой пристахом неблазненной стези, водящей в неприступную радость, единем приступну, имже Бог примирися.

Видев зиждитель, во мраце прегрешений пленицами неизбежными, егоже вообрази персты, поставляет на обою раму воздвиг горе, ныне во многотекущих водах омывая студа древняго, адамова злаго права.

Со благочестием притецем прилежно ко источником пречистым течения спасительнаго. Слово усмотряюще о нетленныя, почерпала приносяще жажди божественныя, мира сладостне исцеляя недуг.

*Ин. Ирмос:*

Ходатай Богу и человеком был еси, Христе Боже: тобою бо Владыко, к светоначальнику отцу твоему, от нощи неведения, приведение имамы. (с. 314)

Возжег ум, иже нас в водах обновившаго мудре утвердил еси низверженный пощением, повешеньми тело, всеблаженне феодосие.

Житие присно смерти положив поучение, отити же тщався к явльшемуся нас ради плотию, себе сотворил еси гроб, феодосие.

Смерть Христову вольную твой ученик славный василий, отче феодосие, подражая, новый обновляет гроб радуяся.

*Богородичен:*

Се во утробе, Богородице всечистая, Христа Бога, паче слова, имела еси, якоже исаиа прорече, паче естества же сего, богородительнице, родила еси.

*Катавасиа:*
Ии~с, живота начальник:

*Песнь з~. Ирмос:*

Вожделеннаго явствова со всеблаженным гласом отец, егоже из\ чрева отрыгну: ей, глаголет, сей соестествен сын сый светозарен, произниче из\ человеча рода: слово же мое живо, и человек промышлением.

*От*
глубиннаго льва, тревечерний странне пророк во внутренних валяяся, абие произыде, пакибытия спасение, от змия человекоубийцы, всем пред\ъявляя в последняя лета.

Отверсту небу всесветлых писаний, ученик зрит от отца посылаемь: пребывающ же дух на пречистем слове нашед, яко голубь, неизреченным образом, людем же является, пришедшым ко владыце.

*Ин. Ирмос:*

В бездне греховней валяяся неизследную милосердия твоего призываю бездну: от тли, Боже, мя возведи.

Нетление нам даровал еси, Христе, в воскреснии твоем, темже василий, славный угодник твой, и умер, якоже жив является. (с. 315)

Очищаяй мир крещается, мене ради Бог человек по мне быв: егоже во двух естествах, феодосие блаженне, проповедал еси.

Сладость веселия Христу Богу, мироносиц слезы обращшему в радость, феодосие, токи слез твоих искапаша.

*Богородичен:*

Милосердия твоего сподоби мя, яже милостивейшаго слова рождшая, своею кровию от тли человеки избавльшаго.

*Катавасиа:*
Глас словесе:

*Кондак, глас и~. Подобен:*
Взбранной:

Насажден во дворех Господа твоего, преподобными твоими добродетельми красно процвел еси, и умножил еси чада твоя в пустыни, слез твоих тучами напаяемая, стадоначальниче божии божественных дворов. темже зовем: радуйся, отче феодосие.

*Икос:*

Человек убо естеством был еси, отче, но явился еси согражданин ангелов: яко бо безплотен на земли пожив, мудре, плотское все промышление отвергл еси. темже и от нас слышиши: радуйся, отца благочестиваго отрасле: радуйся, матере благоговейныя ветвь: радуйся, пустынный гражданине всекрасный: радуйся, вселенныя светильниче многосветлый: радуйся, яко от юности последовал еси Христу: радуйся, яко увядил еси плотския сласти: радуйся, монашествующих ходатай спасения: радуйся, унывающих образ утешения: радуйся, многия от лести избавивый: радуйся, токи чудес даруя: радуйся, о нищих попечение сотворивый: радуйся, наш предстателю и избавителю: радуйся, отче феодосие.

*Песнь з~. Ирмос:*

Опали струею змиевы главы пещный высокий пламень, юношы (с. 316) носящ благочестивыя, утишивый неудободержимую мглу из греха, всю же омывает росою духа.

Тебе живописующий ассирийский пламень ужасен поставляеши, в росу преведен. темже вода ныне якоже пламень, одеваяй вредную злобу, Христе, прикровенную опаляет, от поползновенныя стези призывающи.

Раздельшуся иордану древле, по суху преходят людие Исраильстии, тебе державнейшаго, содержаща тварь некоснительне, ныне в водах написующии, к нетленней и полезней стези.

Вемы первее всепагубный потоп, милостивно тя всех во тлю привести. о тревеликая сотворяя, и странная! ныне же потопльша, Христе, грех за благосердие и человеческое спасение.

*Ин. Ирмос:*

Богопротивное веление беззаконнующаго мучителя, высок пламень вознесло есть: Христос же простре богочестивым отроком росу духовную, сый благословен и препрославлен.

Струю попаляющую грех, и пламень орошающь человеческий род, Господи, во твоем крещении совокупив, слове божий, превозносимый Боже, благословен еси и препрославлен.

Пещь сотворшему иордан, тебе самаго яко кадило всесожегл еси, преподобне, и пламень небесный, неложен образ божественнаго мановения прием, храм водрузил еси душ спасительный.

Твоими воеводствы моисеева повинуются, благодати явльшейся, преподобне: враги бо невидимыя низложив, град небесный наследуют твои людие, всехвальне.

Струями погребшему грех, тебе самаго обиталище сотворил еси, феодосие, богоугодное, храм создав приносити непрестанную песнь, законоположил еси многоязычными гласы. (с. 317)

отроков подражая дерзновение, мучителя огнедохновенное прещение укорил еси, мудре предстательствуя по церкви Христове, отче феодосие, еяже ради вольно явися плотию распинаемый.

*Богородичен:*

Всечистое зачатие, нетленное рождество, ты едина показала еси, Дева пребывши: Бога бо зачала еси над всеми сущаго, чистая, человека бывша, верных на спасение и избавление.

*Катавасиа:*
Юношы благочестивыя:

*Песнь и~. Ирмос:*

Свободна убо тварь познавается, и сынове света прежде омраченнии: един стенет тмы предстатель. Ныне да благословит усердно виновнаго, прежде окаянное языков всенаследие.

Трие боговиднии, во огни орошаеми, озаряющеся треми всесветле святынями, яве показоваху превышнее естество смешением человеческим, огнепалящее росою милостивно всяку пагубную лесть.

Да убелится всякое земное естество, от падения ныне на небо возводимо: имже бо вся соблюдаются словом, текущими струями омывшеся, согрешений прежних убеже, пресветло измовено.

*Ин. Ирмос:*

Пещь иногда огненная в вавилоне действа разделяше, божиим велением халдеи опаляющая, верныя же орошающая, поющыя: благословите, вся дела господня, Господа.

Пещь иногда в вавилоне струи иорданския из\ъобрази, божественным крещением, противныя опаляющи, верныя же орошающи, поющыя: благословите, вся дела господня, Господа.

Телесных страстей пред\ъизшед прежде отшествия, феодосие, от недр земных вод из\ъимая, юноши являешися, зовущу: благословите, вся дела господня, Господа.

Бысть твоих рук благословение, во струях крещающагося Христа божественнейшее повеление, невлажней земли (с. 317) роднейшая вода, и греющее солнце: зерно бо во многоплоден клас пшеницы, безсеменно питашеся.

Во мрак мысленный света божественнейшаго ты вшед, феодосие, и скрижали перстом божиим написав сердцу твоему, благочестия учения принесл еси учеником твоим, книгу жизни, всеблаженне.

Веру тверду кровоточивыя, отче, подражавши жена, рубищу коснувшися, якоже тма сущым в тебе просвещением недуг отгнася: был бо еси избрания сосуд явльшемуся Христу.

*Троичен:*

Тя из\ Бога Бога видевше, телесне явльшагося Христа неизглаголанно, познахом убо невидимаго отца твоего, и духа твоего святаго, зовуще: благословите, вся дела господня, Господа.

*Богородичен:*

Ты отцу неразлучнаго, во утробе богомужно жительствовавшаго, безсеменно зачала, и несказанно родила еси. тем тя спасение всех нас вемы.

*Катавасиа:*
Тайну преславную:

*Песнь ф~. Ирмос:*

О паче ума рождества твоего чудес, невесто всечистая, Мати благословенная! еюже получивше всесовершенное спасение, достойно хвалим, яко благодетеля, дар носяще песнь благодарения.

уведехом моисею купиною явленная, гряди странными уставы соделанная: яко бо спасеся огнь носящи Дева, светоносна рождши благодетеля, во иорданских же струях явленна.

Помазуеши совершая человеческое существо, царю безначальне, духа общением, струями чистыми отмыв и тмы: крепость же посрамль возвышенную, ныне в безпрестаннем воздати житии.

*Ин. Ирмос:*

Безначальна родителя сын, Бог и Господь, воплощся от Девы, (с. 319) нам явися, омраченная просветити, собрати расточенная. тем всепетую Богородицу величаем.

Соборы проповедал еси, богомудре феодосие, честных равночислены евангелии Христовых, произволением кровь мученическу прием ревностию, и мученик без крове благочестия явился еси.

Суд неправеднаго праведно осуди, за твое изгнание прогнавш, и хульными устнами нечестивую душу из\ъемш, жизни же лишивш жизни врага, преподобне.

Твоя поминающе учения, феодосие, во двою существу Христа проповедаем, две воли ведуще, естественны и действенны и самовластны, в Бозе крещшемся плотию.

Тезоименно даяние благо от отца светов, душ и телес врачь был еси, снедь обильна и питие, иже во гладе тающих и жажди, и нагих одеяние, и падающих исправление.

Не престай стадо твое назирая, отче преподобне, и твое поминая обещание, еже яко надежди котвы непреломны привязахом каменю, ко Христу ходатая тя имуще, феодосие.

Единицу тричисленную, Троицу единосущную православно поюще, вернии, прославим, несекомо пребожественное естество трисиянное, невечернюю зарю едину нетленную, свет нам возсиявшую.

*Богородичен:*

Яко утро обрелася еси раннее в житейстей нощи, девства зарями облистающи, восток солнца мысленнаго правды нам явльшая, Богомати всечистая.

*Катавасиа:*
Недоумеет всяк язык:

*Светилен. Подобен:*
Посетил ны:

Очистихомся светло, Христе мой, очищением твоим, и ныне праздничною радостию, феодосиа честнаго памятию обогатихомся: темже монашествующих веселятся чини.

*Дважды.*
(с. 320)

*Слава, и ныне, праздника:*

Явися Спас благодать и истина во струях иорданских, и сущыя во тме и сени спящыя просветил есть: ибо прииде и явися свет неприступный.

*На хвалитех стихиры на д~, глас е~. Подобен:*
Радуйся:

Дом высоких добродетелей, пред\ъустроив тебе самаго, феодосие, в божественнем Богородицы сподобился еси храме обитати, и сей посещати: божию бо светлость зрети возлюбил еси, истинныя же ныне сени благолепие, и неизреченную зриши красоту, юже убо основа вышний, преподобне, и вселяет преусердно к нему взирающыя: того моли низпослати душам нашым велию милость.

Болезньми постническими тебе самаго очистив, подражатель был еси, всеблаженне, твоего Владыки: ибо края ризы твоея прикоснувшейся, недуг исцелил еси: гладом тающыя в пустыни напитал еси, от неистощимаго подая сокровища, яко тезоименит божия даяния быв: веру же православную проповедал еси, преподобне, мучителя неистовство в ничтоже вменив, Христа моля, подающаго миру велию милость.

Пламень к Богу неуклонныя и разжженныя и теплыя любве вжег, с небесе восприял еси сияние, благоволение божественное тебе возвещающее, храм святейший добродетели наказание создати, и душ попечение: егоже начен благочестно совершил еси, идеже и многострадальное лежит тело твое, положеньми чистыми, всеблаженне, преизящно почитаемо. Христа моли, низпослати душам нашым велию милость.

Воистинну даже до скинии чудныя, даже до дому божия, феодосие, прошел еси радованием, и веселием души: идеже глас, отче, празднующих, краснаго слышати хотяй и сладкаго пения, и неизреченныя (с. 321) душесладости и утешения быв в причастии, блаженне, еяже самыя желая плоть умертвил еси, юже и получил еси, божественною правдою украшаемь, Христа моля, душам нашым дати велию милость.

*Слава, глас в~:*

Добродетелей лествица, образ показася на земли тайно, сего восхвалим яко постников удобрение, постився бо истинно якоже великий антоний, безмерное смирение показав: и упас люди своя благочестно, во ограду святую всели, идеже лик ангельский пребывает, прилежно вопием ти: не забуди и ныне стада твоего, всеблаженне феодосие, но молитвами твоими ко Господу, спаси нас, молимся.

*И ныне, глас тойже:*

Днесь Христос на иордан прииде креститися, днесь иоанн касается верху владычню, силы небесныя ужасошася, преславное видяще таинство, море виде и побеже, иордан видев возвратися. мы же просвещшеся вопием: слава явившемуся Богу, и на земли виденному, и просветившему мир.

*Славословие великое. По трисвятом тропарь святаго: Слава, и ныне, праздника. Ектении, и отпуст.*

*На литургии: Блаженна от канона праздника, песнь з~-я на д~: и святаго песнь з~-я же на д~. Прокимен, глас з~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Апостол к коринфяном, зачало ро~з. Аллилуиа, глас з~:*
Блажен муж бояйся Господа, в заповедех его восхощет зело. *Стих:*
Сильно на земли будет семя его. *Евангелие матфеа, зачало м~г. Причастен:*
В память вечную будет праведник:

*<М\р>*
*Подобает ведати о сем, како восходит неделя о мытари и фарисеи.*

Начинается убо неделя мытаря и фарисеа ианнуариа в а~и (с. 322) число в попразднство богоявления, на память преподобнаго отца нашего феодосиа: низходит же февруариа по е~и.

[Зри] *Ведомо же буди:*
Яко аще прилучится неделя яже мытари и фарисеи, ианнуариа в а~и: и преподобнаго феодосиа, поется служба, егда екклисиарх разсудит, во иный день.

В субботу вечера: На малей вечерни стихиры воскресны и Богородицы, по обычаю.

На велицей вечерни поем: Блажен муж, кафисму всю. На Господи, воззвах, стихиры воскресны г~, и @восточенъ@{@Анатолиевъ@} а~, и праздника г~, того дне: и триоди самогласны в~: повторяюще а~-ю. Слава, триоди: И ныне, Богородичен ли гласа: Вход. Прокимен дне. На литии: Стихиры праздника, того дне стиховныя вечерния и утренния. Слава, и ныне, триоди, глас г~. На стиховне: стихиры воскресны, по алфавиту. Слава, праздника: И ныне, триоди. На благословении хлебов тропарь, Богородице Дево: дважды: и праздника, единожды, и чтение. Аще же несть бдения, по Ныне отпущаеши: тропарь воскресен: Слава, и ныне, праздника. На повечерии: по Достойне, по отче наш, кондак праздника: Слава, и ныне, триоди.

На утрени: На Бог Господь, тропарь воскресен дважды: Слава, и ныне, праздника. По кафисмах седальны воскресны, с богородичны их: и чтение во евангелии толковом, неделя по крещении. По непорочнах тропари: Ангельский собор: и впакои гласа. И чтение, неделя о мытари и фарисеи. Степенна, и прокимен гласа. Евангелие воскресное. Воскресение Христово: псалом н~. Слава, глас и~: Покаяния отверзи ми двери: И ныне, Богородичен: На спасения стези: Таже, Помилуй мя, Боже: и Множества содеянных мною лютых: и молитва обычная: Спаси, Боже, люди твоя: Канон воскресен со ирмосом на д~: и праздника на д~: и триоди на з~. Катавасиа праздника. По г~-й песни кондак праздника и икос, и седален: Слава, и ныне, триоди. (с. 323) По з~-й песни кондак триоди и икос. На ф~-й песни поем, Честнейшую: Светилен воскресен: Слава, праздника: И ныне, триоди. На хвалитех стихиры воскресны г~, и праздника г~, и триоди гласа третияго с припевы: Воскресни, Господи Боже мой: Мытаря и фарисеа: в~, Исповемся тебе, Господи: Фарисеа велехвальный глас: Слава: *От*
дел похваленьми: И ныне: Преблагословенна еси: и славословие великое. По трисвятом тропарь воскресен точию: ектении, и отпуст. И обычная литиа в притворе: в нейже поем, Слава, и ныне, стихиру евангельскую, и час а~-й. На а~ часе тропарь воскресен: Слава, праздника: И ныне, Богородичен часов. По отче наш: кондак праздника: и совершенный отпуст. Такожде и на прочих часех глаголем тропарь воскресен, и праздника: Кондаки же пременяем.

На литургии: Блаженна гласа на д~: и праздника песнь рядовая, на д~: и триоди песнь з~, на д~. По входе тропарь воскресен, и праздника. Слава, кондак праздника: И ныне, триоди. Прокимен недели по просвещении. Таже праздника. Апостол, и евангелие или по просвещении. Таже о мытари и фарисеи. Причастный: Хвалите Господа с небес: Другий: праздника.

*В тойже день преподобнаго и богоноснаго отца нашего михаила клопскаго, иже в великом новеграде.*

*Вечер:*
Блажен муж, *а~-й антифон: На*
Господи, воззвах, *поем стихиры на з~, глас в~. Подобен:*
Киими похвальными венцы:

Киими похвальными венцы увязем преподобнаго главу, сосуда избраннаго, целомудрия столпа, в немже святая Троица жилище себе сотвори, царствия небеснаго (с. 324) наследника, источника божественных исцелений неисчерпаемаго, пролитие дарований духовных, реку многих чудес, отрасли российския земли веселящу теченьми, богоноснаго михаила, заступника нашего и хранителя;

Киими смиренными устнами воспоем преподобнаго, ревнителя пророком, апостолом и мучеником, ангелом сожителя, чистоту душевную и сердечную соблюдшаго от пелен, без неяже никтоже узрит Бога, веселие земли российския, о нас ко Христу молебника, предивнаго в чудесех, и Христа ради всю жизнь свою мученически скончавшаго;

Приидите, российстии собори, псаломски восплещем руками, печальных утеху, и отчаянных заступника, богоноснаго отца михаила воспоим, божественнаго Христова смирения ревнителя, похвалу великаго новаграда, и всея российския земли удобрение, и Христианом всем везде промысленника, и молитвами своими подающаго миру велию милость.

*Ины стихиры, глас д~. Подобен:*
Дал еси знамение:

Дал еси знамение * боящымся тебе, Господи, * благочестия наказателя, * возступльшаго на разумный столп, преподобнаго михаила, * правдою и мужеством украшена, * целомудренна воистинну, * и добродетельми превосходяща. * тем мы тебе, Христе, воспевающе глаголем: * молитвами преподобнаго михаила спаси душы нашя.

Дал еси знамение * боящымся тебе, Господи, * солнца светлейша просвещенна душею, * и божественными блистании российскую землю просвещающа, михаила вседобляго и преподобнаго, * тму нечестия отгоняща, * верным заступника, и помощника в бедах и печалех, * и яко отечестволюбца, и предстателя, * и молитвенника о душах наших. (с. 325)

Благоухает рака * честных твоих мощей, * богоносне михаиле: святыя бо Троицы селение и благоухание был еси, * и словесы твоими богодохновенными люди удивил еси, * и российскую землю облагоухал еси. * И ныне молим тя: * помяни вся ны, верою память твою почитающыя, * ко Господу дерзновение яко стяжав, богоносе.

*Слава, глас д~:*

Подобает великаго новаграда народом богоноснаго михаила везде имети, яко некую утварь царскую и сокровище некрадомо, всем подающа здравия обильно богатство, всю российскую землю во единство совокупльша. К немуже возопием: преподобне отче, о мире и устроении всего мира молися, и о спасении душ наших.

*И ныне, праздника.*

*Аще ли вне попразднства: поем богородичны во всей службе святаго.*

*Вход. Прокимен дне. Чтения три. Лист рн~а.*

*На стиховне стихиры, глас в~. Подобен:*
Егда от древа:

Егда божественное свыше звание прииде на тя, богоносне михаиле, тогда силою божиею обрелся во обители святыя Троицы, всем верным на пользу был еси. Божественное Христово смирение возлюбив, духа святаго имея в сердцы твоем, и любовию сердечною подвизався, и тело твое удручив постом и бдением, радуяся, преподобне, вопиял еси: слава, человеколюбче, твоему смотрению.

*Стих:*
Блажен муж бояйся Господа, в заповедех его восхощет зело.

Егда отечества, преподобне, удалился еси, тогда ярем Господень на ся возложил еси, и крест твой взем последовал еси Христу. и во юродство волею преложился еси Христа ради, и жестокое житие на земли показал еси, и многи сим удивил еси. отонудуже дарования (с. 326) чудес от Христа приим, радуяся вопиял еси: слава, человеколюбче, твоему смотрению.

*Стих:*
Честна пред\ Господем смерть преподобных его.

Егда умом возлетел еси от земных на небесная, тогда невозвратным путем управился еси в царство небесное, еже и получил еси. и тамо со ангелы водворяяся, предстоиши святей Троице, во мнозе дерзновении, и радуяся вопиеши: слава, человеколюбче, твоему смотрению.

*Слава, глас з~. Самогласен:*

Преподобне отче богоносне михаиле, во всю землю изыдоша вещания твоя, и в концы вселенныя жития твоего исправления: тем на небесех обрел еси мзду трудов твоих, демонския полки разрушив, ангельским чином присовокупился еси, ихже житию яве поревновал еси. Дерзновение имея ко Господу, мир испроси душам нашым.

*И ныне, праздника. Тропарь преподобнаго, глас и~:*

Иже на земли Христа ради волею в буйство преложився, мира сего красоты отнюд возненавидел еси, и плотская играния увядив постом и жаждею, и на земли леганием, от зноя же и студени, от дождя и снега, и от прочия воздушныя тягости никогдаже уклонился еси: душу же очистил еси добродетельми, яко злато в горниле, отче преподобне богоносне михаиле, и ныне на небесех предстоиши престолу пресвятыя Троицы. Но яко имея дерзновение многое, моли Христа Бога, спастися душам нашым.

*Слава, и ныне, праздника.*

*На утрени, на*
Бог Господь, *тропарь праздника дважды. Слава, святаго: И ныне, праздника.*

*По а~-й стихологии седален, глас д~. Подобен:*
Скоро предвари:

Постом и воздержанием и на земли леганием (с. 327) увядил еси плотския страсти, душу же просветил еси, и на небесех от Христа велико воздаяние восприял еси. Темже благоугодив Богу, достоин сосуд чудес и по кончине явился еси, всем исцеление подая верою притекающым к раце мощей твоих, михаиле преподобне: моли Христа Бога, грехов оставление даровати, чтущым любовию святую память твою.

*Дважды.*

*Слава, и ныне, Богородичен:*

Обновила еси, чистая, божественным рождеством твоим истлевшее в страстех земнородных мертвенное существо, и воздвигла еси вся от смерти к животу нетления. темже тя по долгу блажим вси, Дево препрославленная, якоже прорекла еси.

*По в~-й стихологии седален, глас е~. Подобен:*
Собезначальное слово:

Твердаго адаманта, столпа непоколебима вражиими прилоги, богоноснаго михаила песньми почтим: терпением бо воистинну посрамивша противнаго врага, и без\ вести сотворша, и ныне молящася о спасении душ наших.

*Дважды.*

*Слава, и ныне, Богородичен:*

ужасно чудо зачатия, и несказанен образ рождества в тебе познася, приснодево чистая, ужасает мой ум, и удивляет помышление. слава твоя, Богородице, во всех простреся, ко спасению душ наших.

*По полиелеи седален, глас и~. Подобен:*
Премудрости:

Господень ярем на ся взем, монашествующих явился еси столп и утверждение, и ко святей Троице велий молебник: Христовы бо возжелев божественныя заповеди, и делом совершил еси, преподобне. темже к ревности ангельскаго жития воздвигл еси вся, еже единомудренно славити Христа Бога, богоносне михаиле. егоже моли, (с. 328) грехов оставление даровати чтущым любовию святую память твою.

*Дважды.*

*Слава, и ныне, Богородичен:*

Пречистая Дево Мати Христа Бога, души моея страсти лютыя исцели, молюся, и прощение даруй моих прегрешений, яже безумне содеяв, душу мою оскверних, и тело окалях окаянный. увы мне, что сотворю в час оный, внегда ангели душу мою разлучат от убогаго моего телесе; тогда помощница ми буди, и предстательница: тебе бо имам надежду раб твой.

*Степенна, а~-й антифон д~-го гласа. Прокимен:*
Праведник яко финикс процветет, яко кедр, иже в ливане, умножится. *Стих:*
Насаждени в дому господни, во дворех Бога нашего: Всякое дыхание: *Стих:*
Хвалите Бога во святых его: *Евангелие от луки, зачало к~д.*

*По н~-м псалме стихира самогласна, глас з~:*
Преподобне отче богоносне михаиле: *Писана на вечерни, на стиховне славник.*

*Канон преподобному михаилу.*

*Глас в~. Песнь а~. Ирмос:*

Грядите, людие, поим песнь Христу Богу, раздельшему море, и наставльшему люди, яже изведе из работы египетския, яко прославися.

*От*
юности, преподобне, сосуд избранный был еси пресвятыя Троицы, чистоты ради жития твоего, благородие оставив, монашеский чин восприял еси: и крест твой взем, Христу последовал еси. и того ради во юродство преложился еси, и венцем от него венчался еси, богоносе отче.

Вся умудряющему Богу молися, преподобне, о рабе твоем, да отверзет моя уста недостойная, и да подвигнет мой язык косный: тесноту же и худогласие, отче, да разверзет действом святаго духа к пению чудес твоих. (с. 329)

Богоглаголивым пророком точен, и боговидцем апостолом нравом уподобився, иже до третияго небесе возшедшаго услышав глаголюща: мы юроди Христа ради, и ты, преподобне, сия услышав, юрод на земли был еси Христа ради, безчестие и укоризны претерпев, чести в царствии небеснем сподобился еси.

*Богородичен:*

Моих прегрешений, владычце, пленицу расторгни, твоего сп~а и Бога молящи, и томящий мя грех, приснодево, низложи, яко да воспеваю тя всегда, всенепорочная, тобою спасаемь.

*Канон другий преподобнаго михаила, егоже краегранесие у червленых словес.*

*Глас и~. Песнь а~. Ирмос:*

Колесницегонителя фараоня погрузи, чудотворяй иногда моисейский жезл, крестообразно поразив и разделив море, Исраиля же беглеца пешеходца спасе, песнь Богови воспевающа.

В царство небесное узким и прискорбным путем, по заповеди Владыки своего Христа, преподобне отче михаиле, шед, широкий и пространный путь возненавидел еси. Распростершийся мрак ума моего отжени: да возмогу малое сие моление принести в пресветлую память твою.

Благочестиваго корене пресветлая отрасль, всю мысль твою Богу возложил еси от младенства: и крест твой взем, невозвратным путем тому последовал еси, и по апостолу духовную мудрость стяжав, еже есть буйство Христа ради, всячески отревая от себе тщеславие.

Христолюбиваго царя в жизни сей богомолец был еси, ныне предстоя святей Троице во мнозе дерзновении, молися, преподобне отче, о державе его, избавитися от нахождения иноплеменных великия россии Христолюбивым людем, песнь Богу возсылающым. (с. 330)

Иоанна списавшаго лествицу нравом уподобился еси, монашеский чин возлюбив, на безстрастия гору возшед, и сего ради невозбранен восход к небеси обрел, еси, и в небесная врата достиг, в горнем иерусалиме вселился еси, идеже веселящихся всех жилище, песнь Богу возсылающих.

*Троичен:*

Речения божественная и пророчествия, яже издревле помняще яве, богоначальное естество единственное славим, присносущное, собезначальное, в трех лицех, отце, и сыне, и дусе, содетельное, всесильное.

*Богородичен:*

Неискусобрачно Христа родила еси, еже по нам, нас ради восприемша естество, пречистая, и непреложна во обою пребывша: егоже моли непрестанно, грехов моих даровати и искушений избавление.

*Песнь г~. Ирмос:*

На камени мя веры утвердив, разширил еси уста моя на враги моя, возвеселибося дух мой, внегда пети: несть свят, якоже Бог наш, и несть праведен, паче тебе, Господи.

Каменю веры петру апостолу уподобився, распялся еси мирови во всей жизни твоей, преподобне михаиле, и ноги твоя невозвратно к небесному шествию управив, горняго иерусалима достигл еси: со святыми предстоя святей Троице, моли о нас единаго человеколюбца.

Илиину ревность восприем, преподобне: не возмогоша бо ни прещения, ни моления согрешающих тебе увещати, еже тех непреподобне содеянных не обличати: не престал еси убо сие творя, дондеже конечне оныя исправил еси.

Хранитель буди великия россии Христолюбивых людей, богоносне отче михаиле, избавляя врагов нашествия, (с. 331) глада же и пагубы: да твоими молитвами ко Христу Богу, избавльшеся, тебе вси яко заступника почитаем.

*Богородичен:*

Во иных женах Мати, дондеже Дева, не познася, ни Мати по рождестве девствовати сподобися: на тебе же, Дево, обоя устроишася. тем веселием духа воспеваю: несть непорочны паче тебе, владычце.

*Ин. Ирмос:*

утверждей в начале небеса разумом, и землю на водах основавый, на камени мя, Христе, заповедей твоих утверди: яко несть свят паче тебе, едине человеколюбче.

Всея россии велий чудотворец, преподобне, был еси, и пророческаго великаго дара сподобился еси, сказав безвестная и тайная: избави ны от тайных прегрешений и помышлений лукавых, да чистым сердцем Христу возопием: яко несть свят паче тебе, человеколюбче.

Самодержца, рекл еси, благочестиваго великаго князя воли покоритися, пророчески вещав, блаженне, о мужие великаго новаграда! тако бо подобает, и тако угодися судьбам божиим быти: аще же не послушаете, зле погибнете, еже и бысть, от Бога нам в наказание.

Повелением Владыки Христа, отче, последствуя, кроток и смирен, и всем всяк был еси подобник, вселенныя учителю: и пред\ князи не стыдяся еже о благочестии, и еже судьбам божиим годе, предварив будущее ясно сказал еси.

Благословением твоим тощыя житницы исполнил еси жита, и ктому прочее не истощишася: и оляденевшыя иногда людей нивы душевныя очистил еси, и плодоносны сотворил еси: и неплодный ум мой плодоносен сотвори.

*Троичен:*

*От*
единаго отца, яко от ума рожденнаго слова, и (с. 332) духа происходяща неизглаголанно, по коемуждо помышлении и писменными учении постигше, единаго Бога трисолнечнаго почитаем.

*Богородичен:*

Храм явилася еси чист, Дево Мати Марие, вся всесильно и мудросоставльшаго Христа, и в чину положшаго и носящаго: егоже милостива мне сотвори, матерними твоими молитвами.

*Седален, глас и~. Подобен:*
Премудрости:

*От*
земных на небесная помыслив, и делом совершив ко Христу любовь, и подобно молнии, от востока до запада восходящей скоростию, яко иный аввакум, отче, несенный ангелом с пищею в вавилон, прекормити даниила пророка, в рове затворена, достигл еси, преподобне, обители святыя Троицы, и промышлял еси в жизни сей о полезных множественных, и алчущыя душы накормив монахов пищею негиблющею, в царствие небесное руководствовал еси, идеже праведно пресветлым венцем венчался еси, блаженне. и ныне, отче михаиле, моли Христа Бога, согрешений оставление даровати празднующым любовию святую память твою.

*Дважды.*

*Слава, и ныне, праздника.*

*Песнь д~. Ирмос:*

Пою тя, слухом бо, Господи, услышах и ужасохся, до мене бо идеши, мене ищя заблуждшаго. Тем многое твое снизхождение, еже на мя, прославляю, многомилостиве.

Песнь воспел еси Богу безпрестани, и слух твой к нему приклонил еси. Яко имея дерзновение много, и молитвами твоими, отче, советующих на православие мысли и советы разори, и воинство наше вооружи на варвары победою, и междоусобныя брани умири. (с. 333)

Яко солнце от востока возсияв во обители святыя Троицы, среди множества монахов, просветил еси сущыя во тме неведения: и юрод был еси Христа ради, хотя утаитися. не бо укрыется, рече, град верху горы стоя, ни вжигают светильника, и под\ спудом полагают.

Яко пресветлое светило возсиял еси, и яко финикс в дому святыя Троицы пророчески процвел еси, богоносне михаиле, яко денница пред\ солнцем правды Христом просиял еси, и живу жертву сам себе владыце принесл еси, отче преблаженне.

*Богородичен:*

Добрых всех обнажихся, и лежу в злобе: но рождшая облекшаго в нетление вся древле во тлю падшыя, и мене ныне прежними украси, и вторых избави, богоневесто.

*Ин. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Макариа великаго, паче естества ангельское житие на земли пожившаго, сего посту и бдению, и на земли леганию, и прочим добродетелем, отче михаиле, поревновал еси, и яко солнце в российстей земли возсиял еси: моли о нас единаго человеколюбца.

Святейшаго архиепископа евфимиа поучением и духовным наказанием вельми внимая, но скрываяся юродством Христа ради в жизни сей, блаженне, разума духовнаго исполненный Христу взывал еси: силе твоей слава, человеколюбче.

Богоспасаемых Христолюбивых людей, и монахов множества радости исполнил еси, и духовнаго веселия, (с. 334) твоим дивным и чрез\ъестественным, яко во едином часе прихождением во обитель святыя Троицы, богоносный михаиле, Христу взывая: силе твоей слава, человеколюбче.

Градов высочайшаго великаго новаграда народи, молитвенника тя тепла имуще, и скораго помощника, и яко стену тверду, и забрало необоримо, и воеводу крепка и непобедима молят: не забуди молитвенник твоих, избавляя ны от всякия нужды и печали.

*Троичен:*

Содержительная всех сущих, невидимая, всещедрая, благоутробная, человеколюбивая, Троице честная и богоначальная, не забуди мене твоего раба, Боже, вконец, ниже разори иже завещал еси твоим рабом завет, за неизреченную милость.

*Богородичен:*

Красную тя, всечистая, едину обрет от века доброту иаковлю, пребезначальное слово, и вселився в тя благоутробия ради, обнови человеческое естество: егоже моли непрестанно, от всякия мне избавитися скорби.

*Песнь е~. Ирмос:*

Ходатай Богу и человеком был еси, Христе Боже: тобою бо, Владыко, к светоначальнику отцу твоему, от нощи неведения, приведение имамы.

Ходатай непрестанен, отче, буди о нас ко пресвятей Троице, с лики святых, ихже ты жительству поревновал еси: молися, молим тя, о мире и о устроении всего мира, да тихо и безмолвно житие поживем в веце сем, и в будущем жизнь вечную получим.

Преподобне отче михаиле, в постницех велик быв во обители, идеже монашеское житие проходил еси, (с. 335) единощи в седмице вкушая хлеба и воды с воздержанием, и всю жизнь твою тако скончал еси.

Волею, преподобне, преложился во юродство Христа ради, скорби и беды претерпел еси, поругания и укоризны и досады, мученицы бо в мале времени Христа ради пострадаша: ты же, отче, всю жизнь твою мученически скончав, и того ради сугубу мзду на небесех восприял еси.

*Богородичен:*

управи ум мой, владычце, труждающийся в пучине скорбей, и потопляемый нашествием тлетворных страстей. Спаси, Богородице, к тебе прибегающаго: иныя бо помощи, чистая, разве тебе, не знаем.

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго; но обрати мя, и к свету заповедей твоих пути моя направи, молюся.

Великаго новаграда народи, в пречестную память богоноснаго отца михаила, молитвы со слезами проливающе глаголют: о пречестный отче, якоже не дал еси в расхищение обители, тако и оклеветающыя нас смири, и пути нашя направи, молимся.

Иоанна крестителя узким и прискорбным путем ходити произволил еси, жестокое на земли житие пожив, яко безплотен: во юродство преложился еси Христа ради, егоже моли, преподобне, во тме греха низлежащаго мя воздвигнути.

Преподобно и свято на земли житие пожив, постом и бдением, и на земли леганием, и прочими добродетельми монашеское житие прошед, образ был еси ярем Господень на ся вземшым, и Христу последовавшым: путь мой направи, молюся.

Скоростию, богоносный отче, являяся, от бед (с. 336) избавляя, подобяся светозарному солнцу, на безмерной высоте сияющу, и обходящу всю вселенную во едином дни. ты, преподобне, паче человека в жизни сей, Богу сущему в вышних, тварь всю создавшему послужил еси.

*Троичен:*

Дреманием отягчена мя греховным и пореваема в сон смертный, яко человеколюбивая, и всеблагая, и всемилостивая, богоначальная Троице святая, ущедри и возстави мя.

*Богородичен:*

Мати Дево отроковице, пречистая всенепорочная богоблагодатная, твоими молитвами сына и Бога твоего и Господа милостива сотвори мне: и страстей и прегрешений твоего раба избави вскоре.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Ныне честныя мощи твоя, лежаще во обители святыя Троицы, в нейже еще в жизни сей много потрудился еси, врачевания многая источают с верою приходящым. темже молим тя, отче: и душевныя страсти и недуги исцели тебе славящих.

Бездны грехов исполнен аз, и твоя молитва яко кадило благовонно исправися пред богом. ныне молю тя, преподобне отче: бездну грехов моих истреби, и буяющее море злаго пиянства изсуши, и напоение гневное отжени, целомудренный ум богоносный михаиле.

Даждь ми, Христе, разум терпения, еже не осуждати согрешающих кичением фарисейским: но яко мытарево мое покаяние приими, и яко блуднаго сына, Боже, вечери твоея достойна мя яви молитвами преподобнаго михаила.

*Богородичен:*

Обветшавшыя ны горьким древа прежде вкушением, (с. 337) и падшыя поползением, пречистая, обновила еси, зиждителя рождши слово впостасное, Дево Мати владычце.

*Ин. Ирмос:*

Бездна грехов и прегрешений буря мя смущает, и во глубину нужднаго реет мя отчаяния: но твою крепкую руку мне простри, яко петрови, о управителю! и спаси.

Василиа великаго поучение в сердцы твоем восприял еси, бурею греха не погрузився, и в тихое пристанище достиг царствия небеснаго, корабль душевный с некрадомым богатством соблюл еси, отче, и нас от смертныя глубины возведи.

Благодарное сие пение, приносимое тебе не презри, отче, но паче приими, и радости духовныя исполни нас: да без закоснения поклонимся раце, идеже лежат честныя мощи твоя, исцеление всем дарующе.

Принесеся молитва твоя и слезы к Богу, яко благоуханный фимиам, и жертва непорочна и благоприятна, и мене не забуди ходатайством твоим ко пресвятей Троице, и даждь милость ненавидящым мя, и враждующым ми, и от смертныя глубины избави ны.

Всепреподобному житию поревновав богоносных отцев, от века богоугодно поживших, отче михаиле, и во юродстве Христа ради всю жизнь твою мученически скончавый, буйство нелепое от мене отжени.

*Троичен:*

Вседержителю Боже, и едине неопределенный, вселися в мя за неизреченную милость, трисолнечный Владыко: и озари мя, и вразуми, яко благоутробен.

*Богородичен:*

Храм явилася еси Бога невместимаго, пречистая, храм и мене того покажи божественныя благодати, пресвятая владычце, твоими мольбами, и соблюди невредима. (с. 338)

*Кондак, глас и~. Подобен:*
Взбранной:

Духа святаго силою уподобился еси богоглаголивым древним пророком, сказав безвестная и тайная, и еже годе судьбам божиим в сбытие: и ина многа чудеса о Христе сотворив, и люди удивив, торжествовати устроил еси вопиющыя: слава Богу прославляющему святыя своя.

*Икос:*

уподобился еси пророку аввакуму, отче, восхищен силою божиею яко на облаце от далече страны, и обрелся еси во обители святыя Троицы. он бо от иерусалима ангелом несен бысть с пищею в вавилон, и тамо прекорми даниила пророка, и вселенную удиви: ты же люди твоя возвеселил еси, чудес действом, и множество монахов твоему житию удивишася, и последствующих тебе прекормил еси ядию негиблющею, но пребывающею в жизни вечней вопиющыя Богу: слава прославляющему святыя своя.

*Песнь з~. Ирмос:*

Богопротивное веление беззаконнующаго мучителя высок пламень вознесло есть, Христос же простре богочестивым отроком росу духовную, сый благословен и препрославлен.

Богопротивнии людие, еретическая мудрствующии, злобою содержимии распыхахуся сердцы своими, видяще нас почитающих честныя мощи твоя, и благодарственно Христу взывающих: сый благословен и препрославлен.

Свет трисиянен пребожественныя Троицы в сердцы твоем жилище себе содела. Оттуду наполнився духа святаго, богоносне отче, еретическое ополчение омрачил еси, просветил же еси собор православных, верою Христу Богу поющих: сый благословен и препрославлен.

Сокруши, преподобне михаиле, мышцы врагов мысленных востающих на мя, и луки их сломи, и стрелы (с. 339) притупи молитвами твоими, яко дерзновение велие имея к Богу, да возмогу пети: сый благословен и препрославлен.

*Богородичен:*

Пещь прообразоваше твое рождество, всенепорочная, отроков бо не опали: якоже бо ни ложесн твоих огнь божественный. Темже молим тя: огня вечнаго избави нас, Дево Мати владычце.

*Ин. Ирмос:*

На поли деире иногда мучитель пещь постави на мучение богоносных, в нейже три отроки песнословяху единаго Бога, троично воспеваху глаголюще: отец Боже, благословен еси.

Михаила, великаго архистратига, первостоятеля престолу пресвятыя Троицы, тезоименство стяжав, всем небесным невещественным силам сообщаешися, преподобне отче, с ними Христу взывая: отцев Боже, благословен еси.

Клопот демонский креста знамением неявствен сотворил еси, и клокощущееся море житейское волнами сует скорее еленския борзости прескочил еси, и в прудных местех греха не потопился еси, богоносный отче, поя Христу: отцев Боже, благословен еси.

Христолюбивому князю, пришедшу во обитель святыя Троицы, и мысль свою исповедавшу ти, еже воздвигнути храм святыя Троицы во обители твоей, емуже, отче, ясно сказал еси: аще сотвориши сие, всякое желание благое получиши, еже и бысть. Темже Христу взывал еси: отцев Боже, благословен еси.

Скор помощник был еси, преподобне, еще в жизни сей бо обители святыя Троицы: далече бо в мори купцу с кораблем потопляему, и тебе призвавшу на помощь, и яко молния скоростию по водам ходя, сего избавил еси от потопления.

*Троичен:*

ум нерожденный отец, и от него слово рождшееся, (с. 340) и дух божественный непостижне исходен сый, Боже единоначальне трисолнечне, пою тебе: благословен еси, Боже отец наших.

*Богородичен:*

умерщвлен бых, пречистая, греховным ядом напоен, и притекаю к тебе верою, рождшей начальника живота. Твоими молитвами раба твоего оживи, и искушений и страстей избави, едина чистая.

*Песнь и~. Ирмос:*

Пещь иногда огненная в вавилоне действа разделяше, божиим велением халдеи опаляющая, верныя же орошающая поющыя: благословите, вся дела господня, Господа.

Приносимаго тебе моления, преподобне отче михаиле, от множества твоему житию последствующих не презри, но со усердием приим вся ны спаси, Христу вопиющыя: благословите, вся дела господня, Господа.

Имея духа святаго в сердцы твоем, яко един богоглаголивых древних пророк, будущая явленно человеком сказал еси, и в настоящее сие время даруй воинству нашему на варвары победу, богоносе отче.

*От*
земных к небесным обителем преславно возшел еси, богоносе отче михаиле, и тамо, преподобных чести сподобився, предстоиши святей Троице, и зриши неизреченная, ихже око не виде, и ухо не слыша, и на сердце человеку не взыде, яже уготова Бог любящым его.

*Богородичен:*

Великому таинству рождества твоего кто не удивится, Богородице, или кий язык земных, или ум безплотных изрещи возможет; паче бо естества и смысла, Богородице, зиждителя всех родила еси.

*Ин. Ирмос:*

Покрываяй водами превыспренняя своя, полагаяй морю (с. 341) предел песок, и содержай вся, тя поет солнце, тя славит луна, тебе приносит песнь вся тварь, яко содетелю всех, во веки.

Волнующийся мой ум нелепыми страстьми и помышлении исцели, преподобне, и колеблющееся сердце мое утверди, и смущающыя ветры душу мою утиши, да славлю Христа, содетеля всех, во веки.

Рукою содержащаго всю тварь Бога, и человека создавшаго честнейша всея твари заповеди, преподобне, совершил еси, богоугодно на земли жизнь твою живя, и во юродство Христа ради волею преложився, гордость и тщеславие от себе отринул еси, песнь воспевая содетелю всех во веки.

Пресвитера дивнаго онаго во ужас привел еси, твоим дивным и чрез\ъестественным прехождением, во обитель святыя Троицы. о чудо! како обрелся еси внутрь храма со всяким утверждением заключена, духу святому сия действующу;

Илии огненосному, изрядному пророку, огнедохновенному уму, начертавшему троическую силу, уподобился еси, преподобне отче михаиле, благочестия ревностию всячески, и паки во юродство Христа ради преложися: но добродетель утаитися не возможе.

*Троичен:*

Господоначалие безначальное, всесильну и преблагу, совершенноначальну, благодейственну, неопредельну, вину невиновну, творительну, присносущну, промыслительну и спасительную всех, единицу по существу, и Троицу лицы славлю тя, Боже мой, верно во веки.

*Богородичен:*

На земли возсия невечернее солнце, рождеством еже из\ тебе девственным, пречистая владычце, и человеки избави (с. 342) от идольскаго помраченнаго мрака. Темже и ныне мя паче того богоначалия озари лучами, и соблюди твоего раба.

*Песнь ф~. Ирмос:*

Безначальна родителя сын, Бог и Господь, воплощся от Девы нам явися, омраченная просветити, собрати расточенная: тем всепетую Богородицу величаем.

Пахомиа великаго чину ангельскому и житию подражав, равноангельно во обители святыя Троицы пожил еси: темже и равноангельну почесть от Бога сподобился еси прияти. Мы же вси благочестно тя ублажаем, богоносне отче михаиле.

Путем ходя ведущим в царство небесное, преподобно на земли житие пожил еси: и в буйство Христа ради волею преложився, мразом и зноем, и на земли леганием, алканием и жаждею тело твое удручил еси, дух же возвеселил еси. Темже тя вси благочестно ублажаем.

Молений и пений гласы услыши, богоносне отче михаиле, к вере же и любви вонми Христолюбивых людей, и, яко отечестволюбец, побори враги, отче, воюющыя на ны, свыше благодатию покрывая хвалящыя тя.

*Богородичен:*

Исцелила еси сокрушение, всенепорочная, и древния страсти земных, Бога порождши царя Христа, понесшаго плотию недуги нашя: темже тя вси роди, Дево владычце, ублажающе, богоневесто, величаем.

*Ин. Ирмос:*

Благословен Господь Бог Исраилев, воздвигнувый рог спасения нам в дому Давидове отрока своего, в нихже посети нас восток с высоты, и направил ны есть на путь мира.

Мысленное море страстей успив пощением, и (с. 343) чувственныя воды разливания многа, езера ильменя свирепо волнуемы волны, и жестокодыхающыя ветры словом укротил еси, и на путь мира направи ны.

Жилами словес твоих удавил еси змия, хвалящагося весь мир поглотити, и теплыми слезами твоими к Богу огненное его дыхание погасил еси, и без вести сотворил еси: того зияния, преподобне, избави, и на путь мира направи ны.

Яко моисей боговидец чудодействуя, преподобне, молитвою воду из\ земли извел еси, яже якоже река обильно всю обитель напаяше, и с плинфами и камением ладии пловущыя на создание церкве святыя Троицы, в тихое пристанище привел еси, и на путь мира направи ны.

Преподобне богоносне отче михаиле, якоже не дал еси мужем крове и льсти в расхищение обители, в нейже монашеское житие проходил еси: тако оклеветающыя нас смири, и греховную печаль отжени, и сердца наша радости исполни, и на путь мира направи ны.

*Троичен:*

Едино господство и трисиянное, единственное богоначалие трисолнечное, певцы приими твоя боголепно, и прегрешений избави, и искушений лютых, и вскоре мир подаждь человеколюбно, и церквей соединение, и на путь мира направи ны.

*Богородичен:*

Во утробу, Христе Cпасе мой, девственную вселився, явился еси миру всему богомужно, неизменен, неслиянен воистинну: и обещал еси всегда с твоими рабы быти яве. Темже тебе рождшия молитвами, мир миру твоему устрой, и на путь мира направи ны.

*Светилен. Подобен:*
Пророцы:

Пресветлый светильник неугасимый, от востока (с. 344) мысленнаго солнца Христа, яко светозарная луча возсияв, мрачную страну на западе и севере просветил еси светлостию словес и добродетели деянием: емуже не престай моляся, еже в мире сохранити, михаиле преподобне, память твою почитающыя.

*Дважды.*

*Слава, и ныне, праздника, или Богородичен:*

Премудрость впостасную и пресущное слово, и врача всех рождшая, всечистая Богородице, гноения и язвы исцели душ наших, и сохраняй невредны всякаго врагов находа, всегда тя молящыя, заступнице мира благая.

*На хвалитех стихиры, на д~, глас и~. Подобен: О*
преславнаго чудесе!

О преславнаго чудесе, * в немощнем телеси яко безплотен, * усердно тебе самаго Богу возложив, преподобне михаиле, * всю жизнь твою мученически Христовы ради любве скончал еси, * плотския страсти препобедил еси, * и велий чудотворец был еси. * Того ради зовем Христу: * спаси, Боже, душы нашя, яко благоутробен.

О преславнаго чудесе, * исполнено страха и радости духовныя, * монахов множество, * в прехождение богоноснаго отца михаила: * яко бо молния восходящи от востока до запада, * обретеся во обители пресвятыя Троицы, * во храме со всяким утверждением заключеннем и неразрушимем. * Сему дивящеся зовяху Христу: * спаси, Боже, душы нашя, яко благоутробен.

О преславнаго чудесе, * вольным юродством твоим Христа ради, * совершися духовная мудрость в тебе, отче михаиле. * Нищету Христову возлюбив, * ярем Господень на ся взял еси, постом и бдением тело твое удручил еси, * и на высоту добродетелей возшел еси, * высоту Христовы тайныя доброты зриши. * Того (с. 345) ради зовем Христу: * спаси, Боже, душы нашя, яко благоутробен.

О преславнаго чудесе, * яко действом святаго духа, * высокая и дивная пророческая вещания, * преподобному и богоносному отцу михаилу, * безвестная и тайная открышася, * и еже годе судьбам божиим, * и многим бысть во спасение. о каково дарование нам даровася, * егоже ради, Христе, спаси, Боже, душы нашя, * яко благоутробен.

*Слава, глас е~. Самогласен:*

Божественным огнем разжизаемь, и светом просвещаемь пресвятыя Троицы, мудре, пред\ъочистил еси себе, богоносе михаиле, воздержанием и чистотою, и вражия победил еси советы и коварства, и на ревность божественную подвигнув с собою монахов множества, преобидети привременная увещал еси. Темже в славословении тебе ублажаем: молися, преподобне, единому сердцеведцу Христу Богу, да пощадит душы нашя.

*И ныне, Богородичен, глас тойже:*

Страшно и преславно, и велие таинство, невместимый во чрево вмещается, и Мати по рождестве Дева паки пребысть: Бога бо роди из\ нея воплощенна. Тому возопием, тому песнь рцем, со ангелы воспевающе: свят еси, безначальный Боже, иже нас ради вочеловечивыйся, слава тебе.

*Славословие великое, и отпуст. На литургии: Блаженна праздника, и святаго песнь з~. Прокимен:*
Честна пред Господем смерть преподобных его. *Апостол к коринфяном, зачало рл~а. Аллилуиа:*
Блажен муж бояйся Господа, в заповедех его восхощет зело. *Евангелие от луки, зачало к~д. Причастный:*
В память вечную будет праведник:

