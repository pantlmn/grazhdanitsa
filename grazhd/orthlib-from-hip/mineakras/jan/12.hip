<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 346)

*Месяца тогоже в в~и-й день.*

*Святыя мученицы татианы:*

*В тойже день святаго отца саввы, архиепископа сербскаго.*

Служба его писана по сей службе.

*На*
Господи, воззвах, *стихиры праздника, глас и~. Подобен:*
Господи, аще и на судищи:

Господи, * аще и креститися претерпел еси плотию, безгрешне, * свободити мир от греха хотя, * но Бога тя мы ведуще, славим: * крестився бо избавил еси от работы * душы нашя.

Господи, егда на иорданския струи, * воплотився пришел еси, * да освятиши воду * славным твоим крещением, иоанну твой верх * преклонити изволил еси * и крещаешися от раба, * да спасеши душы нашя.

Господи, * спасти восхотев от лести мир, * егоже создал еси, * из неискусобрачныя Девы * воплотитися изволил еси: * и адама от тли избавил еси, * яко человеколюбец, * и крестився же даровал еси просвещение * душам нашым.

*Ины стихиры святыя, глас в~. Подобен:*
Егда от древа:

Егда духа светом осияваема богатно, богатство возненавидела еси, едино возлюбивши небесное, в мученическую крепость яве облеклася еси, и к безмерным болезнем отлучилася еси. Темже врага низложивши, победы исплела еси венцы, мученице страстотерпице преславная. (с. 347)

Егда смрад плоти и греха пламень, честная, угасила еси росою божественнаго духа, содействующаго тебе, тогда звери обуздала еси посреде судища, тело твое предавши на раны мужески. темже врага низложивши, победы исплела еси венцы, о татиано богоблаженная!

Ни мечь, ни огнь, ни раны, ни скорби, ни глад, ни всякий вид мучения твоего, еже ко Господу притупиша рачения: разжженным бо сердцем того ищущи, вся видимая единощи оплевала еси, мученице, и внутрь божественнаго чертога вселилася еси, невеста всех царя бывши.

*Слава, и ныне, глас е~:*

Зрящи тя естество всякое земнородных, нага в водах содетеля крещения просяща, изменяшеся страхом и ужасашеся: предтеча же трепетом содержимь бяше, не смея приближитися тебе: море побеже, иордан струи возврати: горы взыграшася зряще, и ангельския силы удивляхуся, глаголюще: о чудесе! Спас обнажается, одеяти хотя во спасение человеки и обновление.

*На стиховне стихиры, глас з~. Подобен:*
Ангельския:

Ныне пророчески возопиим Господу: явился еси нам, Cпасе наш и зиждителю, сокрушил же еси, слове, змиев уста во иордане, яко щедр, и ослепленныя светом твоим, Христе, просветил еси. благословен, явлейся Боже наш, слава тебе.

*Стих:*
Море виде и побеже, иордан возвратися вспять.

Державу на враги крещением твоим, слове, дал еси нам любовию чтущым твое смотрение, еже волею совершил еси, разрешив человеки от клятвы во едеме прибывшия, емуже поем: благословен, явлейся Боже наш, слава тебе. (с. 348)

*Стих:*
Что ти есть, море, яко побегло еси; и тебе, иордане, яко возвратился еси вспять;

Иже о адаме в ризы кожныя, волею иногда облекшиися падением, в струях иорданских совлекшеся днесь крещением господним, богословяще со ангелы тому возопием: благословен, явлейся Боже наш, слава тебе.

*Слава, и ныне, глас тойже, самогласен:*

Воспоим, вернии, еже о нас божия благодеяния величество: о нашем бо прегрешении быв человек, нашим очищением очищается во иордане, един чистый и нетленный, освящаяй мене и воды, и главы змиев сокрушаяй в воде. Почерпем убо воду с веселием, братие: благодать бо духа, верно почерпающым, невидимо подавается от Христа Бога, и Cпаса душ наших.

*Тропарь праздника, глас а~:*

Во иордане крещающуся тебе, Господи, троическое явися поклонение: родителев бо глас свидетельствоваше тебе, возлюбленнаго тя сына именуя: и дух, в виде голубине, извествоваше словесе утверждение. явлейся Христе Боже, и мир просвещей, слава тебе.

*На утрени.*

*По а~-й стихологии седален, глас д~. Подобен:*
удивися иосиф:

Иордане реко, что удивился еси, зря невидимаго нага; видех и вострепетах, рече: и како бо сего не хотех устрашитися и заити; ангели его устрашишася зряще, ужасеся небо, и земля вострепета, и смятеся море, и вся видимая и невидимая. Христос явися на иордане, освятити воды.

*Слава, и ныне, тойже.*

*По в~-й стихологии седален, глас и~: Подобен:*
Свирелей пастырских:

Крещается Христос, просвещаяй мир, с высоты отец (с. 349) свидетельствова, глаголя: сей есть сын мой, в немже благоизволих, того послушайте. сей есть просвещаяй вселенную благоутробием своим, крестивыйся и спасый яко Бог род человеческий.

*Слава, и ныне, тойже.*

*Канон праздника со ирмосом на и~, и святыя на д~.*

*Канон праздника.*

*Глас в~. Песнь а~. Ирмос:*

Глубины открыл есть дно, и сушею своя влечет, в ней покрыв противныя, крепкий во бранех Господь, яко прославися.

Адама истлевшаго обновляет струями иорданскими, и змиев главы гнездящихся сокрушает царь веков Господь, яко прославися.

огнем божества невещественным, в плоть вещественну одеявся, иорданскою облагается водою, воплощейся от Девы Господь, яко прославися.

Скверну омываяй человеков, сим очищся во иордане, имже восхотев уподобися, еже бе пребыв, сущыя во тме просвещаяй Господь, яко прославися.

*Канон святыя, творение игнатиево.*

*Глас в~. Песнь а~. Ирмос:*

Грядите, людие, поим песнь Христу Богу, раздельшему море, и наставльшему люди, яже изведе из работы египетския, яко прославися.

Мученическими озарена светлостьми, чистому предстоиши, мученице, жениху твоему, душетленных прегрешений просящи избавитися хвалящым тя.

Богатство тленное, мученице, совершенно пренебрегла еси, на небесех нетленное и пребывающее ищущи усердно: и радующися прошла еси мученическое страдание.

К ранам, к болезнем и биением многовидным безбоязненно, мученице, отлучилася еси: (с. 350) споспешествующую бо имела еси благодать спасову, и укрепляющую тя.

*Богородичен:*

Источник безстрастия рождшая, уязвленнаго страстьми, отроковице, исцели, и огня вечнаго исхити мя, едина богоблагодатная.

*Песнь г~. Ирмос:*

Крепость даяй людем нашым Господь, и рог помазанных своих возносяй, от Девы раждается, грядет же ко крещению. тому, вернии, возопиим: несть свят, яко Бог наш.

Неплодная древле и безчадная люте, днесь веселися, Христова церковь: водою бо и духом сынове тебе родишася, верою взывающе: несть свят, якоже Бог наш.

Велиим гласом в пустыни вопиет предтеча: Христу уготовайте пути, и стези Богу нашему правы соделайте, верою взывающе: несть свят, якоже Бог наш.

*Ин. Ирмос:*

На камени мя веры утвердив, разширил еси уста моя на враги моя, возвеселибося дух мой, внегда пети: несть свят, якоже Бог наш, и несть праведен паче тебе, Господи.

Не поколеба столпа твоего сердца стекшее мук треволнение, утвердися бо на камени любве Христовы, всехвальная. К немуже взывала еси: яко несть свят паче тебе, Господи.

Человеческую немощь понесый, впери силою немощь твою на некрепкаго змия. Тем, мученице, на землю низвергла еси, верно зовущи: яко несть свят паче тебе, Господи.

Потоки изсушила еси беззакония струями кровей твоих, блаженная, сладости же потока ныне наслаждаешися, и во свете невечернем обитаеши, зовущи: яко несть свят паче тебе, Господи.

*Богородичен:*

Зачатие и рождество твое паче слова, веки бо (с. 351) создавшаго словом родила еси, избавльшаго безсловесия мира концы, отроковице неискусомужная: егоже моли всегда, еже спасти нас.

*Кондак мученицы, глас д~. Подобен:*
Явился еси днесь:

Светло во страдании твоем возсияла еси, страстотерпице, от кровей твоих приспещрена, и яко красная голубица к небеси возлетела еси, татиано: темже моли присно за чтущыя тя.

*Седален, глас д~. Подобен:*
Скоро предвари:

Сугуб совершивши, мученице, подвиг на земли, сугуб и венец сподобилася еси прияти от руки жениха твоего: постилася бо еси, страсти плотския обуздающи, пострадавши же законно, врага низложила еси. Темже мольбами твоими спаси ны от напастей.

*Слава, и ныне, глас и подобен тойже:*

Светом яко ризою одеяйся, струями одевается иорданскими Христос Бог наш, свыше свидетельствующу отцу сопрестольнаго, доле пришедшу духу славы: той есть просвещаяй и освящаяй нас.

*Песнь д~. Ирмос:*

услышах, Господи, глас твой, егоже рекл еси, глас вопиющаго в пустыни, яко возгремел еси над водами многими, твоему свидетельствуяй сыну, весь быв сошедшаго духа, возопи: ты еси Христос, божия мудрость и сила.

Очищаемое солнце кто виде, проповедник вопиет, пресветлое естеством; да тебе водами сияние славы, отца образ присносущнаго омыю, и сено сый огню прикоснуся твоего божества: ты бо еси Христос, божия мудрость и сила.

Явив божественное, еже име, благоговение моисей прилучився тебе: яко бо из\ купины тя возгласивша (с. 352) разуме, абие отврати лице. Аз же како тя вижу ясно; или како руку положу на тя; ты бо еси Христос, божия мудрость и сила.

Душевное совершая мудре, и словом почтеный, бездушных стыждуся. Аще бо крещу тя, клеветна ми есть огнем дымящаяся гора, побегшее же море на двое, и иордан сей возвративыйся: ты бо еси Христос, божия мудрость и сила.

*Ин. Ирмос:*

Пою тя, слухом бо, Господи, услышах и ужасохся, до мене бо идеши, мене ищя заблуждшаго. Тем многое твое снизхождение, еже на мя, прославляю, многомилостиве.

Красно душевное устроение, благолепием благочестия татиана носящи, еще же мучения светом преславно сияющи, к чистому жениху вселяется.

Железом твое лице стружущыя пребеззаконныя невидением небеснии ангели мучаху, посланнии к твоей от Бога, мученице, помощи, иже твоему терпению удивишася.

Законно Христа проповедающи, победила еси пребеззаконнующыя: жертва же непорочна, благоприятна, совершеннейшая тому принеслася еси, взывающи: тебе любящи, Cпасе, закалаюся.

*Богородичен:*

Ко пристанищу тихому мя направи, богоневесто всесвятая: буря бо мя волнует, и смущение греха люте, ветры колеблемь лукавых духов оскорбляющих мя.

*Песнь е~. Ирмос:*

Ии~с, живота начальник, разрешити осуждение грядет адама первозданнаго: очищений же, яко Бог, не требуя, падшаго очищает во иордане: в немже вражду убив, преимущь всяк ум мир дарует.

Сшедшымся без\ числа людем от иоанна креститися, сам посреде их ста, провозгласи же предстоящым: (с. 353) кто показа, непокоривии, гнева вам уклонитися хотящаго быти: плоды достойны Христу сотворите: предстояй бо ныне мир дарует.

Делатель и зиждитель посреде стояй, яко един всех сердца испытует: чистительную же лопату рукою прием, всемирное гумно премудре разлучает, неплодие паля, благоплодным вечный живот дарует.

*Ин. Ирмос:*

Просвещение во тме лежащих, спасение отчаянных, Христе Cпасе мой, к тебе утренюю, царю мира, просвети мя сиянием твоим: иного бо, разве тебе, бога не знаю.

Твою честную и блаженную страсть подражающи, безстрастием тебе сочтавшаяся, страждет преусердно, на уды ссекаемая, жизнодавче Христе, зовущи: иного, разве тебе, бога не знаю.

Страх божий во утробе мыслию приемши, дух спасительнаго исповедания и мучения родила еси преславно, доблемудрая, твердым страданием, и сопротивная начала посрамила еси.

Светлыми сияеши зарями, уясняема духа святаго светолитием, и озаряеши верных сердца, греховный мрак разоряющи, мученице, страстотерпице Христова досточудная.

*Богородичен:*

Светлый солнца облаче, осияй ми зарю, решащу мрак моих прегрешений, даждь ми руку впадшему в тину греховную, воздвигни мя лежащаго, едина падшаго адама исправление.

*Песнь з~. Ирмос:*

Глас словесе, светильник света, денница солнца, предтеча в пустыни, покайтеся, всем вопиет людем, и пред\ъочиститеся: се бо предстоит Христос, от тли мир избавляяй.

Рождся нетленно от Бога и отца, от Девы кроме (с. 354) скверны воплощается Христос: емуже ремень, яже от нас слова сочтания, разрешити неудобь учит предтеча, земнородныя от лести избавляя.

огнем крестит конечным Христос противныя, а не Бога мудрствующих его: духом же обновляет водою благодати разумливыя божества его, от прегрешений избавляя.

*Ин. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

На древе яко позна простерта тя мученица честная, терпит повешение и строгания телесная, за любовь твою, всемощне.

Свирепейшии зверие устыдешася посреди тризнища мужески страждушия тя, якоже феклы первее первомученицы, еяже ревность стяжала еси, приснопамятная.

Представше небеснии ангели посреди темницы, тя светом осияша, от болезней изимающе, и яко божию агницу прославляюще.

*Богородичен:*

*От*
всех родов избра тя доброту иаковлю, юже возлюби творец, всенепорочная, и из\ тебе возсияв явися.

*Кондак, глас д~:*

Явился еси днесь вселенней, и свет твой, Господи, знаменася на нас, в разуме поющих тя: пришел еси, и явился еси свет неприступный.

*Икос:*

Галилеи язычестей, завулонстей стране и неффалимстей земли, якоже рече пророк, свет велик возсия Христос: омраченным светла явися заря, из вифлеема облистающая, паче же из Марии Господь, всей вселенней возсиявает лучы солнце правды. Темже, иже от адама назии, приидите, вси, облечемся в него, да согреемся, (с. 355) покрывает бо нагия, и просвещает темныя: пришел еси, и явился еси свет неприступный.

*Песнь з~. Ирмос:*

Юношы благочестивыя, пещи огненней приобщившыяся, шумящ дух росный невредимы сохрани, и божия ангела снисхождение. Темже, в пламени орошаеми, благодарственно воспеваху: препетый отцев Господи и Боже, благословен еси.

Якоже на небеси с трепетом и чудом предстояху, во иордане силы ангельския, смотряюще толика божия схождения: яко держай превышних вод состав, в водах плотоносец стояше Бог отец наших.

облак древле и море божественнаго проображаху крещения чудо, в нихже древнии крестишася, исходяще законнии людие: море же бе образ воды, и облак духа, имиже совершаеми, благословен еси, зовем, Господи Боже, во веки.

Вси, вернии, в немже совершение прияхом, богословяще немолчно со ангелы, прославим отца, и сына, и духа святаго. Се бо Троица впостасьми единосущная, един же Бог, емуже поем: благословен еси, Господи Боже, во веки.

*Ин. Ирмос:*

Богопротивное веление беззаконнующаго мучителя, высок пламень вознесло есть: Христос же простре богочестивым отроком росу духовную, сый благословен и препрославлен.

Благомощно непобедимая сечема сосцев отятие претерпела еси терпеливейше: огнем же небесным, мученице, попалила еси чтити не хотящыя Бога, егоже вся тварь поет славящи.

В сердцы носящи огнь божественныя любве, непорочная, пламень попра, огня подоборабнаго не ужасеся, отроков образующи древних и мужество и крепость.

Зверей свирепство тебе повинеся, львов зияния (с. 356) невредно преминула еси, Богу тя прославльшу, того прославившую: егоже страдания твоею исполняющи плотию, всехвальная.

*Богородичен:*

Жизнь впостасную нам рождши, смертию смерть яве потребльшую, страсти умертви плоти нашея, верою чтущих тя, чистая, яко Богородицу и всеславную.

*Песнь и~. Ирмос:*

Тайну преславную вавилонская показа пещь, источившая росу, яко струями имяше невещественный огнь восприяти иордан, и об\ъяти плотию крещаема зиждителя, егоже благословят людие, и превозносят во вся веки.

Отложи страх весь, избавитель предтечи изрече: мне же повинися, яко благому, мне приступи, сие бо естеством бых. Моим повелением покорися, и крести мя сошедшаго: егоже благословят людие, и превозносят во вся веки.

Глаголы якоже услыша креститель владычни, с трепетом длань простирает: обаче же рукою коснувся верха зиждителя своего, крещшемуся вопияше: освяти мя, ты бо еси Бог мой: егоже благословят людие, и превозносят во вся веки.

Троицы явление во иордане бысть, самое бо пребожественное естество, отец возгласи: сей крещаемый, сын возлюбленный мой. Дух же прииде к подобному: егоже благословят людие, и превозносят во вся веки.

*Ин. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте дела яко Господа, и превозносите во вся веки.

удобрившися добродетельми, украсилася еси добротами мучения, и жениху обручилася еси, паче всех (с. 357)человеков краснейшему, добротою сияющему безсмертия, татиано богомудрая.

С безплотными слугами в темнице творца славословила еси, сияющи славою божественнаго блистания, и всем неприступна пребывающи, держимым тмою прелести.

Сокрушение твоих удес истни врагов коварства, кровей течение нечестия лютыя потоки, честная, изсуши, пучина чудес нам явльшися.

*Богородичен:*

Спаси, ущедри ны, щедраго Бога нам Cпаса рождшая, паче слова, огнепальных помышлений и страстей изимающи зноя, твоими молитвами, чистая препрославленная.

*Песнь ф~. Ирмос:*

Недоумеет всяк язык благохвалити по достоянию, из\ъумевает же ум и премирный пети тя, Богородице. обаче, благая сущи, веру приими, ибо любовь веси божественную нашу: ты бо Христиан еси предстательница, тя величаем.

Давиде, прииди духом к просвещенным, ныне приступите, пой к Богу верою, глаголя: просветитеся. Сей нищий воззва, адам в падении: ибо того услыша Господь, пришед струями иорданскими, тленнаго же обнови.

Исаиа, измыйтеся, очиститеся, глаголет, лукавствия пред\ Господем оставите: жаждущии, на воду живу идите: кропит бо водою обновляя Христос приступающыя к нему верою, и к животу нестареемому крещает духом.

Соблюдаемся благодатию, вернии, и печатию: яко бо губителя бежаша прага евреи древле окровавлена, тако и нам исходное божественное сие, пакибытия баня будет: отсюду и Троицы узрим свет незаходимый.

*Ин. Ирмос:*

*От*
Бога Бога слова, неизреченною мудростию пришедшаго обновити адама, ядию в тление падшаго люте: от святыя Девы (с. 358) неизреченно воплотившагося нас ради, вернии, единомудренно песньми величаем.

По многих муках мечным тя судом лютый осуждает судия, еяже восхождением восплескаша небеснии чини: Христос же всесильною десницею венча тя, мученице, законно пострадавшую.

Сочтася с мученическими светлейшими стады, яснейши приближившися Богу, видиши яже видят ангели, яко Дева в чертозе водворяешися, жениха твоего, честная, молящи, спастися любовию тя почитающым.

Запечатанный источник тя, заключен же оград, возложение честно и священно, невесту Христову нетленную, заколение и жертву, агницу и добрую голубицу Владыки всяческих, татиано, проповедуем.

*Богородичен:*

Гласы прекланяема тепле тя молящих, едина верных прибежище, спаси, ущедри, владычце, соблюди от вреда, и всякаго языков нашествия, верою и любовию присно тя величающыя.

*Светилен. Подобен:*
Посетил ны:

Явися Спас, благодать и истина во струях иорданских, и сущыя во тме и сени спящыя просветил есть: ибо прииде и явися свет неприступный.

*Слава, и ныне, тойже.*

*На стиховне стихиры, глас з~. Подобен:*
Ангельския:

Сияние от света, свет сый, Иисусе мой, просветил еси нас неизреченным твоим осиянием, прежде ослепленныя во едеме от змия, во иордане ныне свет вси светом твоим зряще, верно поем: благословен, явлейся Боже наш, слава тебе.

*Стих:*
Море виде и побеже, иордан возвратися вспять. (с. 359)

Таинниче и страшных строителю таин, предтече, радости и духа самовидче, крещшагося слова от тебе, яко благоволи, проси нам согрешений избавление присно подати, емуже поем: благословен, явлейся Боже наш, слава тебе.

*Стих:*
Что ти есть, море, яко побегло еси, и тебе, иордане, яко возвратился еси вспять.

Вознесем, вернии, в разуме сердца, потецем со тщанием к струям иорданским, и увидим зиждителя, плотски крещаема от иоанна предтечи, и с ним богословяще, воспоим: благословен, явлейся Боже наш, слава тебе.

*Слава, и ныне, тойже подобен:*

О паче ума божественнаго смотрения! како творец твари предста, и преклоняет сему главу; указанием бо нам образ смирения вводит, иже о нем просвещенным, емуже поем: благословен, явлейся Боже наш, слава тебе.

*На литургии блаженна праздника, песнь з~, на з~.*

*Служба, иже во святых, отца нашего саввы, перваго архиепископа и учителя сербскаго.*

*На малей вечерни стихиры на д~, глас д~.*

*Подобен:*
Дал еси знамение:

Святитель богоприятен, * и пастырь истинен, * столп непревратен, * основание веры неподвижимо, * благочестия степень непоколеблемый, * забрало церкве нерушимо, * святителем доброта, * и чудес источник, савво, был (с. 360) еси: * тем тя ублажаем благочестивно песньми, * и всесвященную твою совершаем память.

*Дважды.*

Солнца светлейши * просвещенная память твоя, * верным возсия людем твоим, * божественными блистании сия просвещающи, * савво вседоблий отче священне, * и демонов тму отгонящи. Темже тя ублажаем, * и молебно воспеваем, * яко отечестволюбца и предстателя, * и молитвенника о душах наших.

Благоухает рака святаго твоего тела, * святителю богодухновенне: * Христово бо вселение и благоухание был еси, * и словесы твоими богодохновенными * ереси злосмрадныя низложив, * люди твоя облагоухал еси. * И ныне молим тя: * помяни вся, верою тя поминающыя, * ко Господу дерзновение яко стяжав, богоносе.

*Слава, глас и~. Самогласен:*

Оляденевшую землю сердца людей твоих словесы твоими возделав, и присноцветущыя плоды благочестия в них израстил еси Богу, и чистотою жития твоего разумы их украсил еси, и на ревность подвигл еси с собою ангельскому монашествующих житию, преобидети же привременная увещал еси, божественная цевнице, бодрое око, пастырей пастырю, савво блаженне отче священне: приими и нас, хвалящих тя, Христу Богу моляся о душах наших.

*И ныне, Богородичен:*
Кров твой, Богородице:

*На стиховне стихиры, глас в~. Подобен:*
Доме евфрафов:

ум Владыку * на страсти поставив, * плотолюбием не поработився, * ангельски чистотою, * савво, пожил еси.

*Стих:*
Честна пред Господем смерть преподобных его.

Владыка сый * своеплеменным, * апостол же паки и первосвятитель, * людем твоим * от Христа, отче, даровался еси. (с. 361)

*Стих:*
Блажен муж бояйся Господа, в заповедех его восхощет зело.

Стадо твое * словесное, отче, * противными нерасточаемо, * ко Христу молитвами, * савво, соблюдай.

*Слава, глас д~:*

*От*
пелен любящыя тя люди твоя возлюбил еси, о нихже и до смерти трудився, и по смерти сих не оставил еси, иже цела и благоухающа от чуждестранствия приемше тя, и яко утварь царскую имуще тя веселятся: украси бо сих престолом первосвятительства, и царствием удобрив почил еси, и верою троическою утвердил еси. И ныне пением песней боголепных твою память почитают молящеся, богоносе отче савво всесвященне, Христа Бога моли, спастися душам нашым.

*И ныне, Богородичен:*
Избави нас от бед:

*Тропарь, глас г~:*

Пути, вводящаго в жизнь, наставник и первопрестольник и учитель был еси: первее бо пришед, святителю савво, отечество твое просветил еси, и породив тое духом святым, яко древа маслинная в мысленнем раи насадил еси всеосвященная твоя чада. Тем яко апостолом и святителем сопрестольна, чтуще тя молим: моли Христа Бога, даровати нам велию милость.

*Слава, и ныне, праздника, или Богородичен:*
Тя ходатайствовавшую:

*Таже, ектениа, и отпуст.*

*На велицей вечерни стихологисуем:*
Блажен муж: *а~-й антифон.*

*На*
Господи, воззвах, *поставим стихов и~, и поем стихиры, глас д~. Подобен:*
Яко добля:

отца, сущаго на небесех, возлюбив, * земнаго (с. 362) оставил еси, * и пустыню постигл еси. * Отонудуже пощением и молитвами * духа святаго зарю, отче, восприем, * во тме неведения люди твоя, * паче солнца пришед просветил еси, * Христа проповедая во двою существу, * нас ради из\ Девы возсиявшаго.

*Дважды.*

Апостолов равнопроповедателя, * святителем единомудренна, * постником сподвижника, * пастыря суща избранна, * милости же благоутробна подателя, * достойно восхваляем тя, савво отче богомудре, * и боготочную реку учений, * беззаконныя ереси потопившую.

Словес твоих учением * сербская церковь украсися, и ныне радующися православием, * с божественными твоими чады, * священную твою память светло почитает, * савво отче священне, * святителем равночестне, * и ангелом спредстоятелю, * и молитвенниче о душах наших.

*Ины стихиры, глас з~. Подобен:*
Все отложше:

Весь освящен, * богоносец показался еси, * мастию божественною святою, * святым духом обложен, * и светло всегда ликуя, преподобне, * во святая святых входя: * и люди твоя, яко священнотаинник, * спасительным тайнам научил еси, * яко воистинну иерарх избранен, * савво отче богоносе, * со дерзновением моляся * о душах наших.

*Дважды.*

*От*
юности облиста твое житие * добродетелей лучею, * святителю всеблаженне, * и люди твоя просветил еси, * прелести мрак разорив воистинну. * И ныне вселился еси, * идеже свет невечерний, * идеже ангел ликостояния: * с нимиже предстоя, преподобне, * поминай нас, твою память, * савво отче, совершающих, * со дерзновением моляся * о душах наших.

ум твой мановении, * сущими в божественных, (с. 363) богомудре, * верою удобрен, * и светло обложен, преславне, в мертвеннем телеси и тленне, * нетлению поучився, * и страстей вне быв, * притяжал еси безплотных светлость, * святителю савво богоприятне, * светлый отечества твоего светильниче, и молитвенниче дерзновенне * о душах наших.

*Слава, глас в~:*

Славы у всех царя Христа взыскав, владычествующа отца оставив, горы афона дошел еси, идеже высоту благородия в раба смирение изменив, труды многими тело удручил еси, молитвами же душу просветил еси, добре монашески пребыв, ангельски в пустыни пожил еси: апостольски в мире научил еси, болезньми пощения, и странствия хождением, мученическия подвиги совершил еси. Кто изглаголет твоя добродетели, имиже небесная на земли притяжал еси,савво блаженне отче, пастырю и учителю; Но яко ныне предстоя Христу Богу, моли спастися душам нашым.

*И ныне, Богородичен.*

*Вход, прокимен дне. Чтения г~.*

*Писаны сего месяца в ф~ день филиппу митрополиту.*

*На литии стихиры самогласны, глас в~:*

ум преподобен, яко присно к Богу внимающь, свободен же и самоизволен, яко страстьми непорабощен, душу чисту пощением, сердце милостивно и слезами умиленно, тело же молитвами к Богу служебно, савво блаженне, стяжал еси: и слово мудростно смирением украсил еси, весь от юности благонравием Христу, отче, усвоився, от негоже первосвятитель, яко апостол, людем твоим даровался еси достойно, яже евангелием породил еси, и православием обогатил еси. И ныне (с. 364) предстоя Христу Богу, от всяких бед сия избавити, и спасти душы нашя, молися.

*Глас д~:*

Евангельских источник, словесы твоими, святителю, людей твоих сердца напоил еси, и семя благочестия в них молитвами твоими возрастил еси, и сия принесл еси Христу плод изряден: ныне, яко предстоя у него с лики апостол и святитель, поминай к нему молитвами твоими, сохранити ны от всякаго озлобления, яко в мире совершати память твою.

Сербская великая церковь, со священными и всеми верными празднующи, в память благую пастыря и учителя, и веселящися зовет: души праведных в руце божии, нам же дарова святыя их мощи. Приидите, вернии, духовно возвеселимся, успение и мощей пренесение, оба празднства святых почитающе, и сих, яко цветы, хвалами увязем, рекуще: радуйся, милостыни подателю, симеоне блаженне, человече небесный: радуйся, чистоты обителище, савво священне, земный ангеле: радуйся, двоице святая, апостольски люди своя научившая и предтекшая им пути животнаго. Но яко Троице со ангелы предстояще, мир земли нашей испросите, и душам нашым велию милость.

*Слава, глас е~:*

Апостолов сродныя чистоты желанием плотския любве измлада избежав, тело же неудобопокоривое броздами воздержания обуздав, благопокориво души повинул еси, помысла силою горшее лучшему покорив, божественнаго духа сосуд удостоився, первый седалище сербское украсил еси, и люди твоя богомудрию научил еси: и ныне у Христа предстоя дерзновенно, савво блаженне, святителю богомудре, прилежно к нему молися, спасти душы поющих святую память твою. (с. 365)

*И ныне, Богородичен, глас тойже.*

*Радуйся, двере божия:*
радуйся, раю, Дево чистая: радуйся, стено и покрове: радуйся, пречистая: радуйся, верных забрало необоримое: радуйся, тихое пристанище к тебе прибегающих, чистая.

*На стиховне стихиры глас в~:*

Киими, яко венцы, похвалами украсим савву всеблаженнаго, иже от востока мысленнаго Христа, солнце разумное возсия, и люди своя на западе богоразумием научив просвети, и яко верный раб владыце своему в благочестии сих умножи; сего убо единый достойне, безсмертныя славы утварию украси, Христос человеколюбец, имеяй велию милость.

*Стих:*
Честна пред Господем смерть преподобных его.

Киими духовными песньми похвалим савву священнаго; имже новаго завета божия, скрижали евангелиа уразумехом: имже православия веру истинно познахом, в Троице служити единому Богу, и божиих таин далече суще и учуждены, близ и самосовершителе быхом: законом и обычаем Христоименитии людие быхом: царя венчаем, и святителя совершаем: и всеми благими правы украшаеми, Христа прославляем, имущаго велию милость.

*Стих:*
Блажен муж бояйся Господа, в заповедех его восхощет зело.

Киими песненными добротами ублажим тя, савво отче досточудне; жития бо светлостию в божий разум приводяща вся, и чудесы дивными удивляеши. Якоже бо илиа огнь древле, град с небес молитвою свел еси, брата же умерша оживил еси, разслабленнаго воздвигл еси, море рыбою дароносиво тебе повинул еси, и слукаго горбом исправил еси, многа чудеса о Бозе (с. 366) сотворил еси. тем твою память любовию празднуем, Христа величающе, имущаго велию милость.

*Слава, глас д~:*

Божественнаго духа благодатию собраннии веселящеся, симеона лозу благочестия ублажим, от неяже грозд чистоты савва всесвященный израсте: обою же песньми похвалим мысленныя церкве светильники, троическия поборники, ересей низложители, иереев лепоту, монахов собрание, нищих же утешение, всякою добродетелию богатыя, иже у Христа ныне предстояще, апостольскими яко достойно, и постническими венцы украшаеми, к нимже молебно возопием: просите миру мира, и душам нашым велия милости.

*И ныне, праздника, или Богородичен.*

*На благословении хлебов, тропарь, глас г~:*
Пути, вводящаго в жизнь: *Дважды. Лист ро~ф. И праздника, единожды.*

*На утрени, на*
Бог Господь, *тропарь праздника, единожды. И святаго тропарь, глас и~:*

Православия наставниче, благочестия учителю и чистоты, вселенныя светильниче, архиереев богодухновенное удобрение, савво премудре, ученьми твоими вся просветил еси, цевнице духовная, моли Христа Бога, спастися душам нашым.

*Дважды.*

*Слава, другий тропарь, глас г~:*
Пути, вводящаго в жизнь:

*И ныне, Богородичен.*
Тя ходатайствовавшую:

*По а~-й стихологии седален, глас и~. Подобен:*
Премудрости:

Лесть мира, богатства и светлости, вся елика видимых доброт малолепия, и высокую любовь родителя преобидев, смирением же к нищете учащему, владыце Христу последовал еси: от негоже пощением и (с. 367) молитвами, истинное богатство и сущую светлость, царство недвижимо, и во веки благобытие, савво отче, наследовал еси: к немуже ныне молися, грехов оставление подати чтущым любовию святую твою память.

*Дважды.*

*Слава, и ныне, Богородичен.*

Небесную дверь и кивот, пресвятую гору, светлый облак воспоим, неопалимую купину, словесный рай, евы воззвание, вселенныя всея великое сокровище, яко спасение в ней соделася миру, и оставление древних согрешений. Сего ради вопием ей: молися сыну твоему, прегрешений оставление даровати благочестно покланяющымся всесвятому рождеству твоему.

*По в~-й стихологии седален, глас г~. Подобен:*
Божественныя веры:

Добродетелей деланием, церкви великое возсиял еси солнце, и сиянием словес твоих, просветил еси верных людей твоих соборы, и потребил еси страстей очернение. Святителю савво, Христа Бога моли, даровати нам велию милость.

*Другий седален. Подобен:*
Красоте девства:

Столп и утверждение церкве Христовы, отче, быв, сию непоколебиму от искушений лукаваго, премудре, соблюл еси: вся бо ереси злодейства разорил еси, и люди твоя научил еси Троице единосущней, во едином божестве служити. Темже сошедшеся, почитаем тя, савво богомудре.

*Слава, и ныне, Богородичен:*

Яко невозделанная, Дево, лоза, краснейший грозд прозябла еси, источающ нам вино спасения, всех веселящее душы же и телеса. Темже яко вину тя добрых блажаще присно, со ангелом вопием ти: радуйся, благодатная. (с. 368)

*По полиелеи седален, глас и~. Подобен:*
Премудрости:

Воздержанием житие украсив, и житием мудрости слово уверяя, изряден к добродетели наказанием явился еси. От закона и пророков апостольски научая о Христе Иисусе, люди твоя евангелием породил еси, и сия православия верою возрастил еси. Темже и по конце некончаему благодать приял еси, и во гробе лежя неразрушимь пребываеши. Савво отче, святителю богоблаженне, моли Христа Бога, согрешений прощение подати чтущым любовию святую твою память.

*Дважды.*

*Слава, и ныне, Богородичен: Подобен тойже:*

Яко всенепорочная невесто творца, яко неискусомужная Мати избавителя, приятелище яко сущи утешителя, всепетая, беззакония мя суща скверное обителище, и демонов игралище в разуме бывша, потщися от тех злодейства мя избавити: и светло жилище добродетелей соверши, светоносная нетленная: отжени облак страстей, и вышняго причастия сподоби, и света невечерняго, молитвами твоими.

*Таже степенна, а~-й антифон д~-го гласа. Прокимен, глас д~:*
Священницы твои облекутся в правду, и преподобнии твои возрадуются. *Стих:*
Тамо возращу рог Давидови, уготовах светильник помазанному моему. Всякое дыхание: *Евангелие матфеа, зачало а~и.*

*псалом н~. Стихира, глас з~:*

Духа святаго благодать в твоих устах излияся, отче, и был еси пастырь Христовы церкве, учя словесныя овцы, люди твоя, веровати в Троицу, во едино божество.

*Канон Богородицы на з~, и святаго два канона, на и~. Канон Богородицы.*

*Глас з~. Песнь а~. Ирмос:*

Волною морскою скрывшаго древле гонителя мучителя, под\ (с. 369) землею скрыша спасенных отроцы, но мы, яко отроковицы, Господеви поим, славно бо прославися.

Радуйся, отцем благопохвальная державо, радуйся, преславное украшение рода нашего, радуйся, источниче спасения, источающая милость верно просящым у тебе, Марие неискусобрачная.

Приими от уст скверных хвалу, Дево пречистая, богородительнице чистая, ты бо еси миру защищение и спасение: прилежно моли, спастися душам нашым.

Хлеб жизни Христа родила еси, Дево, всяческих творца: к немуже молитвами твоими, Мати, свободи от всякаго греха, бед и печалей всяких поющыя тя.

*Канон святаго саввы, егоже краестрочие:*

Савву похвалити разума, Боже мой, даруй ми.

*Глас в~. Песнь а~. Ирмос:*

Грядите, людие, поим песнь Христу Богу, раздельшему море, и наставльшему люди, яже изведе из работы египетския, яко прославися.

Свет от света, Христе Боже, от отца прежде век рождейся, и в начале сый со отцем и духом, мрак души моея отгнав, озари ум мой, молюся, яко да возмогу пети твоего угодника, савву священнаго.

Аще и человек еси, отче, естеством, но ангельски на земли пожил еси, деснаго из юности пути емься, целомудрия рачитель быв, духа святаго честное обителище, савво всесвященне, явился еси.

Возлюбив мудрости начало страх божий, и заповедем его присно поучаяся, древо насадился еси при исходищих вод духовных, от нихже, отче, напаяемь, плод Христу, савво, принеслся еси.

*Богородичен:*

услыша ева прамати, чистая: в печалех родиши (с. 370) чада. Ты же, Дево, услышала еси: Господь с тобою, радуйся, и радованным гласом, богоневесто, печаль праматере потребила еси.

*Канон вторый святаго саввы: в немже о чудотворении его.*

*Глас и~. Песнь а~. Ирмос:*

Колесницегонителя фараоня погрузи, чудотворяй иногда моисейский жезл, крестообразно поразив, и разделив море, Исраиля же беглеца, пешеходца спасе, песнь Богови воспевающа.

Похваляющу мне твое житие, ко Христу твое дерзновение яко стяжав, от богатых духа сокровищ каплю разума, отче, дати ми молюся, яко да достойно похвалити тя возмогу, хвалы достойнаго.

Из корене благаго блажайшая отрасль прозябл еси, божия разума водами напаяемь, и плод благоуханен явился еси, житием твоим из юности, богоносе, сердца и душы веселиши поющих тя.

О премудраго твоего к Богу разума! имже прехитрил еси отца твоего, еленя ловитвою Христу, отче, в\ъеленив душу твою, егоже любовию жгомый, ко источнику безсмертия тому притекл еси.

Паче ума сущих любовию небесных доброт подвижимь, земных малолепия избежав, еленя течением Христа взыскал еси, от негоже желаемых, савво отче, не погрешил еси.

Чистоты любовию одержимь, благородие души плотолюбием не поработив: тем ныне чистоты венцы приемля, со ангелы у Христа веселишися, к немуже о нас, савво отче, молися.

*Богородичен:*

Яже от земли до небес досягшая лествица, показася иакову, еюже Бог человеком сподобися быти, (с. 371) благословенная пречистая: неизреченно чудо, и недоумеваемо видение, спасай к тебе прибегающыя.

*Катавасиа по уставу.*

*Песнь г~. Ирмос:*

Тобою, Христе, небеса утверждаема вся, слово божие и сила, исповедуют славу неизреченну, и вседетельныя руки твоея сотворение: несть бо пресвят, разве тебе, Господи.

Тебе вси, всесвятая, славят чини ангел, мы же, Богородице, непрестанно зовем, и благодарно поем: радуйся, владычце, едина помоще всех и заступление.

Кто по достоянию, Мати, воспоет рождество твоея утробы; тварь видевши совершенное в тебе таинство, чудесно зовяше: несть убо, владычце, паче тебе иного спасения нам.

Приложи просящым от тебе милость, Мати Дево, державною твоею рукою сущым в бедах простерши, и в напастех предваривши: тя бо стяжахом вси избавление в скорбех.

*Ин. Ирмос:*

На камени мя веры утвердив, разширил еси уста моя на враги моя, возвеселибося дух мой, внегда пети: несть свят, якоже Бог наш, и несть праведен, паче тебе, Господи.

Презрев нижняя, яко попираемая, и любовь родителей преобидев, пустыннолюбно Христа взыскал еси, егоже мечем любве уязвив душу твою, того любя, и того ищя ненасыщаемыя красоты.

О всех сущих на земли нерадив, зверей ловитвою у родителей испросився, пустыню, отче, постигл еси, идеже многим пощением, скорым же бдением и молитвами, душегубительныя звери, страсти умертвил еси. (с. 372)

Христа нас ради смирившагося волею до рабия образа, возлюбив смирение, имже высок быв, гордаго смирил еси, и во плоти многим воздержанием Троицы дом благообителен, савво священне, удостоился еси.

*Богородичен:*

Во инех женах мати, дондеже Дева не познася, ни мати по рождестве девствовати сподобися, на тебе же, Дево Богомати, обоя сбышася. Тем веселием духа воспеваю: несть непорочны паче тебе, владычце.

*Ин. Ирмос:*

утверждей в начале небеса разумом, и землю на водах основавый, на камени мя, Христе, заповедей твоих утверди: яко несть свят, паче тебе, едине человеколюбче.

На гору разума добродетелей возшед, в чувственней же горе афон, яко инаго исаака подобно самаго себе возвел еси: идеже яко всесожжения овча сердце твое мысленно пожерл еси.

Светильник твою душу слезами украшая, рано ко Христу утренюя, рук же простертием в молитвах амалика тело умертвил еси, и на гору безстрастия возшел еси.

Безстрастия любовию пострекаемь, плотская взыграния изсушил еси: душу же твою божественными сиянии просветив, и нам убо свет разумный, савво отче, улучити, молися.

Юности цвет гладом увядив, воздержанием уды умертвив, пощением тела отверглся еси, бдением и молитвами возмогая, о Господе же любовию верха добродетелей, савво, достигл еси.

Благородием высок, и добродушием изящен, разума мудростию удивлен был еси, цвет яко прекрасный (с. 373) чистотою сияя, и светлым смирением, савво отче, украсился еси.

*Богородичен:*

Мати божия пречистая, благословенная и всенепорочная, души моея струпы исцели, и страсти плотския отжени: и свободи ум мой от всякаго вреда, и от вражия мя напасти изми, владычце.

*Седален, глас и~. Подобен:*
Премудрости:

Павлово насаждение, и аполлосово приемый напоение, и вашея веры насаждение, и учением напоение, вся возращаяй Бог приял есть. Людей ваших благочестия верою, молитвами вашими возрастив умножи, и от того яко вернии раби и делатели разумнии, трудов возмездия достойно прияли есте, симеоне преподобне, савво священне, богоноснии отцы, пастырие и учителие, первопастыря и учителя Христа молите, стадо ваше в мире сохранити, и спасти душы нашя.

*Дважды.*

*Слава, и ныне, Богородичен:*

О тебе радуется, благодатная, всякая тварь, ангельский собор и человеческий род, освященный храме, и раю словесный, девственная похвало, из неяже Бог воплотися, и младенец бысть, прежде век сый Бог наш: ложесна бо твоя престол сотвори, и чрево твое пространнее небес содела. О тебе радуется, благодатная, всякая тварь, слава тебе.

*Песнь д~. Ирмос:*

На кресте твое божественное истощание провидя аввакум, ужасся вопияше: ты сильных пресекл еси державу, блаже, приобщаяся сущым во аде, яко всесилен.

Ты еси мира заступление, Богородице чистая, и спасение всех. темже тя гласы, владычце, вся колена Богородицу истинно проповедуем.

Стена еси и утверждение и надежда верных, и (с. 374) столп спасения, яже на ны находы низложи, пресвятая чистая: надежды бо вся на тя возложихом.

Радуйся, граде одушевленный. радуйся, палато и престоле царя Христа. радуйся, преподобных похвало и святителей удобрение. радуйся, всех к Богу мосте. радуйся, мира радосте.

*Ин. Ирмос:*

Пою тя, слухом бо, Господи, услышах и ужасохся, до мене бо идеши, мене ищя заблуждшаго. Тем многое твое снизхождение, еже на мя, прославляю, многомилостиве.

Ангельскому житию ревновав, владычествующа отца оставив, горы афона достигл еси: отонудуже пощением и молитвами к мысленному востоку Христу востекл еси, и от того солнце западным возсиял еси.

Любомудрием море житейское испытав, и познав суетства глубину, богатство, и сие яко гнило отвергл еси, словеса же Христова избрав, в сосуде сердца твоего скрыл еси, и оная яко честная изволил еси хранити.

Иже в горах тесноживущыя босыми ногами обходя, преподобне, и сих теплыми хлебы насыщая, теплыя их приимал еси молитвы и от всех ко Христу поученьми, восхождения в сердцы твоем полагал еси.

Ты рождшаго тя плотию духом породил еси, увещав его владычество сверстницу же и чада оставити: иже яко авраам из отечества на землю чужду, к тебе, отче, в пустыню пресельник и спостник бысть.

*Богородичен:*

Истинно тя сень свидетельствова, многоразлично образующа, яве показующи воплощеннаго из тебе единаго от Троицы, пречистая, неизменно, Богомати, владычце, и мир обновльша. (с. 375)

*Ин. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Многочисленное злато со отцем раздавше, оба яко мудрии домовладыки тленными нетленная изменивше, яже ныне восприемлюще радуетеся, и нас ко Христу молитвами вашими поющих вы спасайте.

Человека отца призвал еси, ангела же ко Христу предпустил еси, егоже постом истаявшыя святыя мощи, мироточение молитвами твоими устроил еси, в крайнее извещение сердца твоего прошения.

Суемудренный готфин, братовоскормление ваше и страх божий и клятву преобидев, потщася отечество твое озлобити: егоже таковаго умысла пременити не возмог, божию суду того предал еси.

Похулен иже мудр о себе, яко и сей несмысленный, благосоветующа тя не приемь, божию месть на ся привлече: мечь бо, егоже на паству твою, отче, наостри, ангелом всеконечно в сердце свое прияше.

Просвещаеми благодатию креста твоего святии твои, Владыко, страну людей своих тебе верою приведоша, сын со отцем, савва и симеон богомудреннии, ихже молитвами спаси от поганых находа поющыя: силе твоей слава, милосерде.

*Богородичен:*

Нов якоже моисей явився, устроил еси яко он скинию в пустыни, в горе святей ограду, юже превозрастил еси трудов твоих поты, и возложил еси божии матери, юже и сохраняй ко Господу с нею молитвами. (с. 376)

*Песнь е~. Ирмос:*

К тебе утренюю, милосердия ради себе истощившему непреложно, и до страстей безстрастно преклоншемуся, слове божий, мир подаждь ми падшему, человеколюбче.

Радуйся, стено верных, державная ходатаице пречистая. радуйся, горо святая всепетая. радуйся, лествице одушевленная, владычце. радуйся, всех радосте, и помоще безпомощных, и покрове вседушно притекающих к тебе.

Велегласно взывая пророческий лик, проповедаше ужасное рождества твоего таинство: яко едина имела еси Господа в ложеснах своих, иже и по рождестве паки соблюд тя Деву, якоже и прежде рождества сохрани.

Кто возможет твоя, чистая, яже паче ума, несказанная таинства человеков изрещи, пречистая; ты бо едина всех превышши еси, светоносная и божественная сене, свеще и престоле божий, Дево Марие, из неяже нам возсия садоделатель жизни.

*Ин. Ирмос:*

Просвещение во тме лежащих, спасение отчаянных, Христе Cпасе мой, к тебе утренюю, царю мира, просвети мя сиянием твоим: иного бо, разве тебе, бога не знаю.

Разума твоего ревность предведый видев, перваго тя пастыря на западе людем своим устрои, имже мысленнаго востока, того воплощшася слова Христа, проповедал еси, равна же отцу, и духу святому сопрестольна.

Авситидийскаго иова нравом воистинну, отче, подобяся, дом твой отверст имел еси, и языка дверь паче меда сладостию алчущым спасение отверзая, душы исполнил еси словес ангельския пищи.

Законом божественным последуя, законоположник явился еси, архиерей богоприятен, правило известнейшее, (с. 377) наставник заблуждших, светильник всесветел, отечество твое просвещая, савво богомудре.

*Богородичен:*

управи ум мой, владычце, труждающийся в пучине скорбей, и потопляемый нашествием тлетворных страстей: мене же спаси, Богородице, к тебе прибегающаго, иныя бо помощи, чистая, разве тебе, не знаю.

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

Яко Господень ученик, Владыки твоего благоутробие, отче, подражая, разслабленнаго в церковь несл еси: врачеванием же, ко Христу молитвами и слезами, обнощно прилежав ему, здрава от земли воздвигл еси.

Старцу святому, твоему отцу в животе его послушлив был еси, умер же он, и во гробе тебе единаго послуша: миро бо его многими просимо и не улучимо, твоим, отче, посланием обильно людем своим сие источи.

Другий илиа ты явился еси, град с небесе молитвою, якоже он огнь, свел еси, и сим царя удивив ужасил еси, в славу божию и противным на удивление сия, отче, сотворил еси, о всех возмогающу тя Христу Богу нашему.

Сопостат царь угрин, на отечество твое подвигся, твоими словесы свирепства пременися, дивяся сущей в тебе святости, умилився возвратися: градное же камение лобзая, глаголаше: дивен Бог во святых своих.

Камене краеугольна, имуща в сердцы Христа утверждение, прелести утверждение сильно испровергша, церкви (с. 378) же необоримое основание явистеся: юже сохраняйте непоколебиму, савво священне и симеоне богоносе, молитвами вашими.

*Богородичен:*

По Христу Богу входа желающе, предводящую тя взыскавше, сущей ти небесней божией церкви, храм твоего входа на земли твои угодницы, Богомати, воздвигоша, в немже не престай дающи помощь славящым тя.

*Песнь з~. Ирмос:*

Житейское море, воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Тебе припадаю, пречистая Богородице благая, твоими молитвами умоли всякия благости подателя, сына твоего и Господа, избавити мир от всякаго гнева.

Во глубину отвержен бых бури лютыя, морю волнующу мя от безмерных прегрешений моих и бедных, бурю утоли, и тишину подаждь сердцу моему.

Ты утешение и прибежище, чистая, рабом твоим еси: неоскудно твори, еже к Богу, умиленное моление, о иже верою и любовию молящих тя.

*Ин. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Мраком ереси покрываема земля людей твоих иногда ныне православия светом светлеется, ветхия прелести изменшися, новый Исраиль, и людие божии бывше, на истинный закон тобою, богоносе, наставляеми.

Апостол яко от Христа послася, и словом евангелиа научая, сущыя в нощи неведения просветил еси: исцеления же творя, и чудеса велия, и сими удивляя, привлекл еси к нему верою людей твоих исполнения. (с. 379)

Больших ищя, лучшая желая, иерусалима убо, египта же и синая дошед, и вся тамо сущыя в пустынях обходя, обильною рукою на всех призирая, ихже молитвами отечество твое, савво, обогатил еси.

*Богородичен:*

Обветшавшыя ны горьким древа прежде вкушением и падшыя поползновением, пречистая, обновила еси, зиждителя рождши, слово впостасное, Дево Мати владычце.

*Ин. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Пресветлыя Троицы первее жертвенник сердце твое сотворил еси, и церковь Богу спасу во отечестве твоем воздвигл еси, в нейже, отче, первопрестолен равноапостольный учитель от Христа удостоился еси, и слово жизни людем твоим источил еси.

Брата твоего умерша слышав, ангелу, ко Христу дерзновением, душу его возвратити повелел еси, и сего вдушевленна пришед обрел еси. оле веры! оле дерзновения! чудо, отче, воистинну ужасно, земен сый, небесному повелел еси.

Мысленное море страстей успив пощением, чувственное же бездну милости призвав, свирепо волнуемо словом укротил еси, корабль же спасл от потопления, и в нем сущыя в веру привел еси.

Егоже вся боятся и трепещут, яко творца и Господа, Иисуса Христа всего стяжав, Христа в сердцы твоем нося, Христа в себе имея глаголюща, морю и ветром того силою запретил еси: и вся, отче, повинушася тебе, яко того изящну ученику. (с. 380)

*Троичен:*

Преначальное естество и триипостасное единство, отче и сыне и душе пресвятый, свете и животе богоначальный, приими молитвенники о нас твоя угодники, спасай церкви твоя, в тя верующыя, и сподоби ны в мире славити твою державу.

*Богородичен:*

Видети желающе твоего сына и Бога, небеснаго славу царствия, Богородице, савва и симеон преподобнии, славу земнаго царствия оставивше, и сего крест на раму вземше, последоваша живоносным его и божественным стопам.

*Кондак, глас и~. Подобен:*
Взбранной:

Яко первосвятителя великаго и апостолов сообщника, церковь прославляет тя людей твоих, преподобне: но яко имея дерзновение ко Христу Богу, молитвами твоими от всяких нас бед спасай, да зовем ти: радуйся, отче савво богомудре.

*Икос:*

Житием яко ангел на земли, отче, явился еси, человек бо сый естеством, и безплотных чистоте уподобился еси. Темже и похвальная удивляеши нас звати таковая: радуйся, отца благочестива прозябение, и матере благоговейны прижитие. радуйся, молитвами богоданне, и давшему тя измлада последовав. радуйся, пощения светлый расте, чистотою благоуханне. радуйся, целомудрия столпе, имже всякая страсть попрася. радуйся, смирением высокий, демонов гордыню низложивый. радуйся, светильниче многосветлый, возведый ко Христу люди твоя. радуйся, церквей воздвижение и святителем освящение. радуйся, сирот питателю и нищым подателю благоутробный. радуйся, апостолов равноревностне евангельским научением. радуйся, мучеником сострадальне странствия хождением. радуйся, (с. 381) чудоделателю дивных о Бозе и ужасных чудес. радуйся, похвало отечеству твоему, спасай поющих тя. радуйся, отче савво богомудре.

*Песнь з~. Ирмос:*

отроцы в вавилоне пещнаго пламене не убояшася, но посреде пламене ввержени, орошаеми пояху: благословен еси, Господи, Боже отец наших.

Не престай, Дево Мати, молящи Господа, избавитися нам от бед и скорбей, владычце, да усердно поем владыце: Боже отец наших, благословен еси.

Страшат мя и смущают прегрешений моих волны: но ты, благая пречистая, прощение испроси в час испытания, спасение подающи.

И раждаеши и девствуеши, и по рождестве пребываеши, якоже прежде рождества, чистая Богородице: не опалишася бо ложесна твоя, благословенная пречистая, предстательнице рода нашего.

*Ин. Ирмос:*

Богопротивное веление беззаконнующаго мучителя, высок пламень вознесло есть: Христос же простре богочестивым отроком росу духовную, сый благословен и препрославлен.

Жития твоего богоугодное зря исправление, проведец, яко всех Бог, избрав тебе, сочта апостольскому лику первосвятитель богоносе, и благодатию просвети сердце твое: ты же люди твоя тому просветил еси вопити: благословен Бог и препрославлен.

Евангельских словес лучами люди твоя разумно озарив, от недостойнаго в достойное извел еси: и изсохшая их сердца зловерием, о Бозе верою плодовита, савво отче, возделал еси.

Милостив убо и кроток, преподобен, и беззлобив, тих же и уветлив явился еси, якоже павел о Христе похваляя рече: таков нам подобаше архиерей. (с. 382) егоже моли, савво архиерею, в мире сохранити стадо твое.

*Богородичен:*

Обновляются в тебе законы естества: выше естества бо, естеством непостижнаго Бога, Дево, еммануила преславно, чистая, родила еси, в наше верных возрождение.

*Ин. Ирмос:*

Божия снизхождения огнь устыдеся в вавилоне иногда: сего ради отроцы в пещи радованною ногою, яко во цветнице ликующе, пояху: благословен еси, Боже отец наших.

Христа нас ради плотию на земли волею странствовавша, любовию, отче, побеждаемь, престола высоту волею оставив, востоку же и западу и глубинам морским яко солнце обходно странствовал еси.

Яко Христов ученик, и начальник от него поставлен, отечествия чуждих обходя, приемлемь сый от них и любимь, удивлен же, отче, и дароносимь: покаряше бо вся сущая в тебе божия любовь, кротость же и беззлобие.

Иже бездну сотворивый велением, того ученика сия познавши тя, в болезни твоей тебе, отче, послужи, рыбу велику, яко руками, волною вземши, и в корабли тебе возлежащу, в твои руце предложи.

В корабли пучину с тобою пловущии, море повинувшееся тебе и дароносимо видевше, ужасом, отче, одержими бывше, от бездушнаго научившеся в божий разум, умилившеся поклонишася твоей святости.

Твоего сердца желание исполняя, егоже ради по земли странствовал еси, в чужестранственнем граде Бог дух твой приемлет, ихже в животе чудесы, и по смерти перстию гроба и гробом удивил еси. (с. 383)

*Богородичен:*

Стопам последуя собор преподобных из чрева твоего неизреченно возсиявшему, неизглаголанным рождеством, Дево Мати, с небесными лики сочтася: с нимиже молимся, испроси нам, чтущым тя, грехов оставление.

*Песнь и~. Ирмос:*

За законы отеческия блаженнии в вавилоне юношы предбедствующе, царюющаго оплеваша повеление безумное, и совокуплени, имже не сваришася, огнем, державствующему достойную воспеваху песнь: Господа пойте, дела, и превозносите во вся веки.

Ты прибежище наше еси, и утешение всех, пречистая Дево: се бо иже всех Господь рождся из ложесн твоих, Деву тя соблюде по рождестве. егоже вси благословим устнами недостойными, и превозносим во веки.

О кий язык доволен величия твоя поведати, чистая! се бо все свободися земнородных множество от всякаго осуждения перваго, и тебе вопиюще поет, источающе пения, и превозносяще пречистое твое рождество.

Милостива испроси нам и благопременна сына твоего и Бога быти, чистая, ныне рабом твоим, и соблюди нас от всякаго прилога сопротивна, и агарянскую гордыню низложи вскоре, да тя поем во вся веки.

*Ин. Ирмос:*

Свещеносцы душею, светлии паче снега пресияюще, преподобнии отроцы посреде пламене не опалишася: вся бо вкупе, елика под тварию, к божии песни себе созывающе, с радостию пояху: пойте, дела господня, Господа.

Во святых почивающаго святаго духа благодатию, савво святителю, людем твоим проповедал еси, сына собезначальна отцу и сопрестольна, человека бывша, (с. 384) человеком спасение содевающа поющым: дела вся, Господа пойте и превозносите его во веки.

Добре течение совершив, к желаемому концу преставился еси радуяся. темже светоносную твою память церковь твоя, отче совершающи, созывает преподобныя пастыри же и учители, иже просвещаеми поют: дела вся, Господа пойте и превозносите его во веки.

Агари чадом поганым исмаильтяном, внегда устремлятися на стадо твое, возбрани, святителю, молитвами твоими, яко много дерзновение ко Христу стяжавый, да в мире священную твою память совершающе, радостно поем: дела вся, Господа пойте и превозносите его во веки.

*Богородичен:*

Распятие и погребение, иже от тебе небрачно, Дево, пройде, претерпев нас ради и мучение: егоже страстем ревнующе преподобнии, крестовидно мучением пощения, тому, чистая, последоваша.

*Ин. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Земля от своих недр предаде тя священнолепна, цела же и неразрушима, благоуханием и чудесы удивляюща града жители, перстию гроба твоего, пророчески вопиющыя: праведницы во веки живут.

Камене сапфира, облежащая персть страдальнаго твоего тела, дражайши, отче, показася: целебна бо и чудотворива, и~ паче злата верными разделяема поющими достойно: честна пред\ Господем смерть святых его.

Царей благочестивых святыню и благословение, твое святое и честное тело держащих, сонным явлением подати (с. 385) увещаваеши: еже чада твоя со святители и священными, яко пребогатое сокровище во своя принесоша.

Христолюбивый владислав самодержец, яко древле Давид пред\ кивотом, предходя пред\ святым твоим телом, радовашеся поя: величит душа моя Господа, яко даде мне отца и учителя, и в церкви своей радуяся положи.

Яко ныне престолу Владыки своего предстояще, и отонудными зарями осияеми, симеоне богоносе, савво богомудре, молитвами вашими, святии, страстей греха нас избавите, и поганых находа, и различных обстояний.

*Богородичен:*

Плещами херувимскими страшными носимый Владыка, на престоле якоже огненнем, в твою, чистая, вселися утробу, и плоти приятием человеческое обожи существо, к немуже спаси молитвами твоими поющыя тя матерь его.

*Песнь ф~. Ирмос:*

Безсеменнаго зачатия рождество несказанное, матере безмужныя нетленен плод: божие бо рождение обновляет естества. Темже тя вси роди, яко богоневестную матерь, православно величаем.

Радуйся, стено необоримая, радуйся, покрове мира, радуйся, церкви, радуйся, свеще. радуйся, престоле божий, радуйся, всех радость и помоще на враги невидимыя сущи, чистая, спасение и оружие непобедимое.

Не забуди, Дево неискусобрачная невесто, твоих раб, притекающих к церкви твоей: ты бо едина еси Христиан надежда, и утверждение всем притекающым тебе, чистая, наша моления, владычце, исполни.

Ты ангелов слава, пророков зерцало, патриархов и апостолов похвала светлая: ты мучеников Христовых украшение, постников и праведников освящение красно, (с. 386) и всего мира радость. Темже тя вси, чистая, по долгу песньми величаем.

*Ин. Ирмос:*

*От*
Бога Бога слова, неизреченною мудростию пришедшаго обновити адама, ядию в тление падшаго люте, от святыя Девы неизреченно воплотившагося нас ради, вернии, единомудренно песньми величаем.

украшен, отче, воистинну добродетельными деянии явился еси, украсися светоносная твоя память, благодатными лучами нас просвещающи: в нейже бед и напастей избавитися твоими ко Христу молитвами, молимся.

Израстившее тя Христу отечество твое радуется, и светлеется церковь Cпаса и Бога, цела и благоуханна имущи тя, и память твою днесь радостно празднует: ейже возмездие воздав, святителю, всякаго озлобления избави ю.

Молений и пений гласы услыши, иерарше Христов, вере же и любви вонми людей твоих: и яко отечестволюбец, противися, отче, ко гневом нас воюющих: и свыше покров твой даруй хвалящым тя.

*Богородичен:*

Исцелила еси сокрушение, всенепорочная, и ветхое страдание земных, Бога порождши царя Христа, понесшаго плотию недуги нашя. темже тя вси роди, Дево владычце, ублажающе, богоневесто, величаем.

*Ин. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес: тем тя Богородицу, ангелов и человек чиноначалия величают.

Мног в терпении и к злобе благоотдатлив, в животе и по смерти, отче, показался еси: слукий бо приполз, и гроба твоего верху возлег, во отмщения место здрава поставил еси, иже в церкви ходя величаше Господа. (с. 387)

Преизящная ко Христу ваша любовь ныне об\ъявися благодатию данною вам, симеоне и савво: мощи вашя благоуханны и мироточивы, память славна и святопочитаема, имиже уверяемии глаголем: память праведников с похвалами бывает.

Ныне видимых глаголем, сущих же яже любящих Бога, идеже ангели приникнути желают, яже вам достойно уготованная, око не виде, и ухо не слыша, павел вещает, и кто постижет сих изглаголати;

Зряще ангельския и божественныя светлости, и всех святых лики, савво священне и симеоне богоносе, с ними молите человеколюбца, жития исправление и грехов оставление подати хвалящым верою вашу память.

оба в житии единодушна, оба в пустыни спостника, оба выше ума благих получивша, оба Троице ныне предстояща, обема общее хвалословие приносим: еже приемше, отцы, певцы вашя молитвами вашими спасайте.

*Богородичен:*

Едина преимущая дерзновение, владычце, за весь мир сыну твоему молися. не помяни безчисленных соблазн наших, покрый люди вопиющыя ти умильным гласом: спаси, чистая Богородице, тебе достойно величающих.

*Светилен:*

Светильник тя многосветлый, святителю, знаем, молитвы чадо, пустыни воспитание, чистоты обителище, монахом спостника, нищым питателя, святителем светлость. темже тя, отче, вернии поем.

*Другий светилен обема.*

*От*
востока мысленнаго солнца Христа, светозарныя лучы возсиявшыя, и мрачную страну на западе людей своих просветившыя светлостию словес, и (с. 388) добродетели деланием: и ныне не престайте Господу молящеся, и сия в мире сохранити, савво и симеоне, память вашу почитающих.

*Слава, и ныне, Богородичен:*

Премудрость впостасную и пресущное слово, и врача всех рождшая, всечистая царице, гноения и язвы исцели душ наших, и сохраняй неприкосновенны всякаго находа, всегда тя молящих, заступнице мира.

*На хвалитех стихиры на д~, глас и~ Подобен: О*
преславнаго чудесе!

отче священне савво богомудре, * воздержанием добре воспитався, * в преславную добродетелей возрасл еси высоту, * Христовы тайныя доброты взирая. * Егоже сияньми ум твой озарив, * люди твоя просветил еси, * ереси отринул еси от церкве Христовы. * темже светильника тя стяжавше, * пресветлую твою память хвалим, священно ублажающе.

Врученный тебе талант умножив, * радости сподобился еси Господа твоего. * И ныне предстоиши с лики святитель и постников, * священства одеждею, преблаженне, и венцем пощения украшен, * благодатию божественнаго сияния, * и зарею мысленною блистая духовно. * отонудуже просвещай молитвами твоими, * празднующих, савво отче священне, * твою светлую и святую память.

Приемше твоя честныя мощи, савво блаженне, * верою и любовию почитаем: * орган бо явился еси святаго духа, * возглашая несказанное спасительное таинство * божественными твоими учении велегласно, * проповедующи нам слова воплощение: * егоже чистее тобою, отче, познахом. * к немуже ныне молитвенника тя предлагаем, * в твоих преданиих сохранитися нам.

*Слава, глас з~:*

Возсия солнцеобразно святителя Христова память, (с. 389) верных сердца мысленно просвещающи, яже и мы светло совершающе днесь, молебно тому возопием: радуйся, держава целомудрия, непорабощенно души соблюд стояние, воздержания щитом обложився. радуйся, первопастырю и учителю Христоименитых людей своих. радуйся, церковное украшение, архиереев доброто и монахов похвало, савво преосвященне и всеблаженне отче, Христа Бога моли непрестанно, мир послати вселенней, и спастися душам нашым.

*И ныне, Богородичен:*
Богородице, ты еси лоза истинная:

*Таже, славословие великое. И дается елей братии от кандила святаго. Поюще вкупе стихиры, глас е~. Самогласны:*

Приидите, Христолюбивии вси, приидите, праздник памяти совершающе, савву священнопроповедника евангелиа песньми восхвалим, рекуще: радуйся, поточе словесный мысленнаго рая, иже бразды сердец наших духовными водами божиих словес напоив, плодоносны показа Христу Богу, подающему всем прощение и велию милость.

*Стих:*
Честна пред Господем смерть преподобных его.

Радуйся, благоверия наставниче, божественных повелений служителю, богосветлый же светильниче, иже во мраце неведения сердца вшедшая богоглаголивыми словесы просветив, к свету святыя Троицы возвел еси, савво отче богоносе, сербская похвало и удобрение. И ныне предстоя Христу Богу, молися о творящих святую твою память.

*Слава, глас и~:*

ум вперив, аможе духовными возлетел еси крилы к высоте божия разума: тогда же и отца земнаго оставив, небеснаго возлюбил еси, но и рождшаго тя плотию духовне породил еси, и небесному отцу присвоил еси, и обоюду у него прославил еси, на небесех сущих (с. 390) благ насладил еси его: на земли же тело его честно и мироточиво молитвами твоими устроил еси, и люди твоя верою просветил еси. Тем и апостольских даров достойна яви тя прославляемый тобою Христос, имеяй велию милость.

*И ныне, праздника, или Богородичен:*
Аз, Дево святая Богородице:

*На литургии, блаженна, от канона в~-го гласа, песнь г~, и и~-го гласа, песнь з~: Прокимен, глас з~:*
Честна пред\ Господем смерть преподобных его. *Стих:*
Что воздам Господеви о всех, яже воздаде ми; *Апостол к евреем, зачало ти~и. Аллилуиа, глас в~:*
Священницы твои облекутся в правду, и преподобнии твои возрадуются. *Евангелие от иоанна, зачало л~з. Причастен:*
В память вечную:

