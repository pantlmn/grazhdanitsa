<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 390)

*Месяца тогоже в г~и-й день.*

*Святых мученик, ермила и стратоника.*

*В сий же день поется служба и святых отец в синаи и раифе избиенных.*

*На*
Господи, воззвах, *стихиры мучеников, глас д~.*

*Подобен:*
Дал еси знамение.

Ермил славный, и богомудрый стратоник, * двоица чудная, * Троицу несозданную исповедающе, * многобожную лесть * по многих ранах и муках победиша, * и победы венцем венчавшеся, * молятся даровати * концем мир и милость.

Слова быв, мучениче, * служитель, ермиле, * избрание (с. 391) божественнаго духа, * течением крове * священия одежду обагрив, * священнейшу истинно * и светлейшу сию совершил еси. * и ныне в царствия мысленная прешел еси, * молитвенник чтущих тя бывая теплейший.

оскорды претерпевше, * повеленьми мучащаго, * в кошницу ввержени бысте, * и кончину блаженну * и удавление вод оба приемше, * многокозненнаго врага сими мудре удависте. * и ныне жительствуете прерадостно на небесех, * о всех молящеся, * страдальцы доблейшии.

*Стихиры преподобных, глас и~. Подобен:*
Что вас наречем, святии.

Вельми подвизастеся, святии, * варварское претерпесте нашествие доблественне, * душы предавше мечем усердно, * мученическими увязостеся венцы, * со ангелы водворяетеся достойно. * много ваше терпение, и больша дарования: * молите спастися душам нашым.

Преподобнии Христови подвизастеся, * привременная пренебрегше жития волею, * плотское покористе мудрование доблественне, * и мечи о Христе скончавшеся, * со ангелы водворяетеся достойно. темже вашя памяти чествующе, молимся: * молите спастися душам нашым.

Добре жительствовасте, святии, * мученическим подвигом уподобльшеся доблественно, * венцы с небесе приясте: * законно мечи и вы пренебрегосте, * яко сии муки попраша, * да купно одеетеся * венцем страдания: * молите спастися душам нашым.

*Слава, глас и~. Студитово:*

Преподобнии отцы, поучившеся день и нощь в законе господни, сподобистеся древа животнаго снасажденни быти, и плод вашего страдания венцы процвете: дерзновение имуще к подвигоположнику Богу, и нам испросите очищение и велию милость. (с. 392)

*И ныне, глас тойже:*

Господи, исполнити хотя, яже уставил еси от века, от всея твари служители тайны твоея приял еси, от ангел гавриила, от человек Деву, от небес звезду, и от вод иордан, в немже беззаконие мирское потребил еси, Cпасе наш, слава тебе.

*На стиховне стихиры, глас в~. Подобен:*
Доме евфрафов:

Явися отеческое * сияние славы * во иорданских струях, * крещением очищающее * скверну душ наших.

*Стих:*
Море виде и побеже, иордан возвратися вспять.

Приими раболепно, * пророче иоанне, * избавителя мира, * и крести зиждителя, * человеков на обновление.

*Стих:*
Что ти есть, море, яко побегло еси; и тебе иордане, яко возвратился еси вспять;

Прииде просвещение, * избавление явися * во иорданских струях: * снидемся очиститися * и воспети человеколюбца.

*Слава, глас и~:*

Равноангельное житие жительствовавше болезньми постническими, отцы преподобнии, воздержанием тело поработивше, повинусте духу, делателе бывше заповедей господних. началообразную доброту зрака сохранисте, и страдальческия подвиги от постнических потов совершисте, и сугубыми венцы украсившеся, прилежно Cпаса молите спастися нам.

*И ныне, глас тойже:*

Ангельская воинства ужасошася о видимем днесь во иордане, нагу стоящу ти, Cпасе, в водах, и пречистый верх твой преклоншу креститися от иоанна. тебе бо обнищавшу волею, мир обогатися: Господи, слава тебе.

*Тропарь мучеников, глас д~:*

Мученицы твои, Господи, во страданиих своих венцы (с. 393) нетленныя от тебе Бога нашего: имуще бо крепость твою, мучителей низложиша, сокрушиша и демонов немощныя дерзости. тех молитвами спаси душы нашя.

*Слава, отцев, глас тойже:*

Боже отец наших, творяй присно с нами по твоей кротости, не отстави милость твою от нас: но молитвами их в мире управи живот наш.

*И ныне, праздника. Тропарь, глас а~:*

Во иордане крещающуся тебе, Господи, троическое явися поклонение: родителев бо глас свидетельствоваше тебе, возлюбленнаго тя сына именуя: и дух в виде голубине, извествоваше словесе утверждение. явлейся Христе Боже, и мир просвещей, слава тебе.

*На утрени.*

*По а~-й стихологии седален, глас г~. Подобен:*
Дева днесь:

Владыка днесь на иордан прииде, крестився в водах от божественнаго предтечи, свыше же отец свидетельствоваше: сей есть сын мой, о немже благоизволих, и дух явися странным видом голубиным над ним.

*Слава, и ныне, тойже.*

*По в~-й стихологии седален, глас и~. Подобен:*
Премудрости:

Иордан струями служит, и иоанн простирает руку тленную, явльшуся тебе, невидиме, плотию ко крещению: но ов убо возвращашеся вспять со страхом, ов же абие держаше с трепетом тя нетленнаго. Воистинну агнец божий, источник присноживотный, источники же и моря и человеки освятив: Троица бо просия, свыше сына тя именует родитель, и святый дух сходит.

*Слава, и ныне, тойже.*
(с. 394)

*Канон праздника, на з~.*

*Глас в~. Песнь а~. Ирмос:*

Шествует морскую волнящуюся бурю, сушу абие Исраиль явльшуюся: чермный же понт тристаты египетския покры купно, водостланен гроб, силою крепкою десницы владычни.

утру явльшуся человеком светоносну, ныне от пустыни к водам иорданским, царю, преклонил еси солнца твою выю, лика мрачна родоначальника исхитити, скверны же всякия очистити тварь.

Безначальне, струям спогребшася тебе, слове, новаго преводиши истлевшаго лестию: сего несказанно от отца прием глас державен: сей возлюбленный, равен же ми есть отрок естеством.

*Ин канон мучеников, егоже краегранесие:*

Твоих чествую мученик, Cпасе, славу. * Иосиф.*

*Глас и~. Песнь а~. Ирмос:*

Поим Господеви вси людие, в мори чермнем фараона погрузившему, победную песнь поюще, яко прославися.

Честныя якоже звезды богосиянныя, тверди мудрии церкве явистеся, озаряюще ны божественными светлостьми, мученицы.

Явистеся якоже углие мысленное, возжжени огнем духа, славнии, и идольское огнище струями кровей угасисте.

Водами потопляеми Христа ради, в водах наше нечестие погрузившаго, безбожия реки, мученицы, изсушисте.

*Богородичен:*

устави моя греховныя потоки, яже смертную тлю рождеством твоим увядивши, и умиление ми даждь, богородительнице всенепорочная.

*Ин канон преподобных, егоже краегранесие:*

Страдание воспети отцев славу великую. *Иосиф.*
(с. 395)

*Глас д~. Песнь а~. Ирмос:*

Моря чермную пучину невлажными стопами древний пешешествовав Исраиль, крестообразными моисеовыма рукама, амаликову силу в пустыни победил есть.

Воздержанием световидни бывше, блаженнейшии, боговидни явистеся яве истощением крове. темже срадуетеся постником Христовым и мучеником.

Морем слез первее удависте фараона, мудрии, мысленнаго, кровными послежде теченьми погубисте, и безвестию препосласте.

Просвещая светодавец Господь ваше пощение терпением, угодницы Христовы, светозарно содела и явственно страдание, паче зари солнечныя сияющее.

*Богородичен:*

Сый по естеству Господь, всем невместимь, в тебе вмещается, владычце, человек благоутробием быв, да человеки за неизреченное человеколюбие спасет.

*Песнь г~. Ирмос:*

Елицы древних изрешихомся сетей, брашен львов сотренных членовными, радуимся и разширим уста, слово плетуще от словес сладкопения, имже к нам наслаждается дарований.

умерщвление первее насадивый твари, зверя злодейственнаго воображся в естество, омрачается плотским пришествием, утру явльшуся, приразився владыце, сокрушити свою враждебную главу.

Влечет к себе богозданное естество, утробы мучителя, погребенное пределы: раждается паки земнородных обновление, дело державно совершая Владыка, прииде бо тое очистити хотя.

*Ин. Ирмос:*

Страх твой, Господи, всади в сердца раб твоих, и буди нам утверждение, тя во истине призывающих. (с. 396)

Текущих непостоятельное возненавидевше, будущих возжеласте нетленное наслаждение, доблии страдальцы Христа всецаря.

Мужески противистеся, богомудрии, пребеззаконно повелевающему нечестию покоритися, и победы с небесе приясте венцы.

Требища прелести низложисте, нелестны же Христовы мученицы себе воздвигосте храмы честны и столпы богоразумия.

*Богородичен:*

оружие прежде обращаемо входы мне дает, стыдящися прободшаго, Дево Мати, копия, из\ тебе рожденнаго.

*Ин. Ирмос:*

Не мудростию, и силою, и богатством хвалимся, но тобою отчею впостасною мудростию, Христе: несть бо свят, паче тебе, человеколюбче.

Сокрушенною мыслию Богу угодивше, сокрушисте вражие велехваление, блаженнии, мечем сокрушаеми и умерщвляеми.

Смотряюще пребывающих мудрии, присносущное, нестоянных и тленных долу влекущо отринусте: темже ублажаетеся, преподобномученицы.

Закону божественному благопокорною мыслию повинувшеся, плотския сласти воздержанием погубисте, и ныне пострадавше, славу улучисте.

*Богородичен:*

Пресвятая, пресвятое слово рождшая, освяти нашя и душы и телеса блажащих тя всенепорочную.

*Кондак, глас в~. Подобен:*
Вышних ищя:

*От*
мирския молвы избегосте, и к тихому пристанищу преставистеся, мученичества кровьми и постничества трудами венчаеми. темже и показастеся мучеников и преподобных единовсельницы.

*Икос:*

Яже на земли умертвивше уды, жизноносною (с. 397) мертвостию Христа и Бога страсть из\ъобразисте, первее в добрем пощении, и второе паки во страдании. темже и сам сугубы венцы низпосла главам вашым, отцы, уготовив жилище небесное и место вечное: идеже ныне радующеся явистеся мучеников и преподобных единовсельницы.

*Седален, глас а~. Подобен:*
Гроб твой:

В водах купно блаженный конец приясте, мудрии, и в них велиара погрузивше благодатию Бога нашего, мученицы: темже венцы яко победоносцы приемше, радуетеся со ангельскими лики, с нимиже нас поминайте.

*Слава, преподобных, глас д~. Подобен:*
Скоро предвари:

Яко пресельницы являеми и пришельцы на земли, кущы водрузивше в пустынях, яве постистеся, преподобнии, наготою украсившеся добродетелей одеждею, сообразни бывше Христовых страстей. темже и претерпесте варварское заколение.

*И ныне, тойже подобен:*

Струи освятил еси иорданския, державу сокрушил еси греховную, Христе Боже наш, преклонил еси длани себе предтечеве, и спасл еси от лести человеческий род. темже тя молим: спаси душы нашя.

*Песнь д~. Ирмос:*

огнем очищся тайнаго зрения, поя пророк человеков новодейство, возглашает глас, духом плещущ, воплощение являющь неизреченна слова, имже сильных державы сотрошася.

Послан от отца пресветлое слово, нощи отгнати зломрачное стремление, и искоренити грядеши человеков грехи, сыны же привлещи твоим крещением, блаже, светлы, от струй иорданских.

Самое провидев нареченное слово, ясно проповедник вопиет твари: сей прежде мене, вторый плотию, (с. 398) сообразен просия божественною силою, враждебный наш отяти грех.

Пажить у себе животворну нося, уловляет змиев, гнездам натекая, многими сетьми, низлагая Бог слово: запинает же уязвившаго всемирный род, сего потребль избавляет тварь.

*Ин. Ирмос:*

услышах, Господи, смотрения твоего таинство, разумех дела твоя, и прославих твое божество.

Яко слова служитель, словесы твоими безсловесное обличил еси, мучениче ермиле, неразумие беззаконнующих, усерднейше.

Едино естество божества, едину власть и господство, богомудрии, проповедавше, многобожную лесть преобидесте.

Повешен и строган, и ранами озлобляемь, непреклонен пребыл еси, страстотерпче, богомудре мучениче ермиле.

*Богородичен:*

унынием дремлюща, и грехом спокрываема, к покаянию мя, пречистая, яко слова Мати, воззови.

*Ин. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Не страстьми телесными победившеся, врага победили есте: и умертвившеся мечем, всеблаженнии, к жизни небесней радующеся купно преставистеся.

утучнистеся яко агнцы воздержанием, и яко овни назнаменитии, руками кровопийц волков убиени бысте, и совершенна заколения, преподобнии, Христу приведостеся.

Священницы же и старцы и юноши, иже в раифе и синаи горе живущии, мученицы быша, преподобно живше, и нуждно умерше.

*Богородичен:*

Новоделает человечество, нов младенец превечный (с. 399) Господь явився от Девы, и человек быв, тому воспоим: слава силе твоей, Господи.

*Песнь е~. Ирмос:*

Врага темнаго и оскверненнаго яда очищением духа измовени, к новой пристахом неблазненной стези, вводящей в неприступную радость, единем приступну, имже Бог примирися.

Видев зиждитель, во мраце прегрешений пленицами неизбежными, егоже вообрази персты, поставляет на обою раму воздвиг горе, ныне во многотекущих водах омывая студа древняго, адамова злаго нрава.

Со благочестием притецем прилежно ко источником пречистым течения спасительнаго, слово усмотряюще от нетленныя, почерпала приносяще жажди божественныя, миру сладостне исцеляя недуг.

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго; но обрати мя, и к свету заповедей твоих пути моя направи, молюся.

Мук облацы, мученицы всехвальнии, не покрыша вашего мужества: паче солнца бо явися благочестия сиянием, благочестивыя световодящее, и демонский мрак отемлющее.

Прешедше пределы человечества, богоблаженнии, и паче естественному соединившеся совершенными чищеньми, горькия муки и строгания и раны претерпесте ума твердостию.

Крепко сопротивился еси, мучениче, судящему, славне ермиле, и глас слышати с небесе, преблаженне, сподобился еси, зовущему любовию приближитися яко подвигоположнику, и сего укрепляющему мученики.

*Богородичен:*

Яко добра, яко красна, яко чистотою облистающи, (с. 400) краснаго добротою воплотила еси слова и родила еси, еже быти всем богодельно, Дево Мати, подающаго богатством благости.

*Ин. Ирмос:*

Ты, Господи, мой свет, в мир пришел еси, свет святый, обращаяй из мрачна неведения верою воспевающыя тя.

Рай сладости, жизни древо Господа, явистеся посреди имеяй вашу яко жертву кровь приимшаго.

Кровей токи со слезными смесивше струями, богоносцы, многообразнаго змия в сих погрузисте.

Красоту божию зрети сподобистеся, вечное веселие вместо трудов и болезней, блаженнии, приясте.

*Богородичен:*

Родила еси Бога, паче слова и мысли, и пребыла еси по рождестве, яко прежде рождества Дева, чистая богорадованная.

*Песнь з~. Ирмос:*

Вожделеннаго явствова со всеблаженным гласом отец, егоже из чрева отрыгну: ей, глаголет, сей соестествен сын сый светозарен, произниче из человеча рода: слово же мое живо, и человек промышлением.

*От*
глубиннаго льва, тревечерний странне пророк во внутренних валяяся, абие произыде, пакибытия спасение, от змия человекоубийцы, всем пред\ъявляя в последняя лета.

Отверсту небу всесветлых писаний, ученик зрит от отца посылаемь: пребывающ же дух на пречистем слове, нашед яко голубь неизреченным образом, людем же является, пришедшым ко владыце.

*Ин. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя. (с. 401)

Вод животворных исполнившеся, в речныя ввержени бысте струи, и в них приемше кончину, злобы предстателя удависте, всехвальнии: и ныне нам исцелений потоки источаете.

В кошницу ввержени бывше, усердно предастеся глубине, страстотерпцы, и к жизни вознесостеся божественней, яже от века вами надеемая обретше радостно, велемудрии святии мученицы.

Явился еси в горцей муце мучимь, и палицами биемь, стратониче мучениче, терпения необоримь столп возвышен степенем веры, сопротивление гонителей потребляя и словесы и деяньми.

*Богородичен:*

Страсти немощныя души моея, и болезнь сердца, Дево, и ума преложения многообразная, яко милостива, пресвятая, исцели, и утиши лютое зол моих волнение, молюся.

*Ин. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

Отвергше пристрастия узы постничеством, нужнейшею смертию уз телесных разрешистеся, и нерешимою любовию связастеся зиждителя.

Яко горы высокия жительством явльшеся, об\ъяти горы, и создание все претящаго силою Христовою под ноги покористе.

Водами напоившеся слез, блаженнии, яко земля добра же и тучна, мучения клас плодоносисте, в житницах вечных Христу соблюдаемый.

*Богородичен:*

успи страстей плоти моея волны, неусыпною твоею, Дево, молитвою, молюся, и не даждь греховным уснути мне сном тяжчайшим. (с. 402)

*Кондак, глас д~:*

Явился еси днесь вселенней, и свет твой, Господи, знаменася на нас, в разуме поющих тя: пришел еси и явился еси свет неприступный.

*Икос:*

Галилеи язычестей, завулонстей стране и неффалимстей земли, якоже рече пророк, свет велик возсия Христос. Омраченным светла явися заря, из\ вифлеема облистающая, паче же из Марии Господь, всей вселенней возсиявает лучы солнце правды. Темже, иже от адама, назии, приидите, вси, облечемся в него, да согреемся: покрывает бо нагия и просвещает темныя. Пришел еси и явился еси свет неприступный.

*Песнь з~. Ирмос:*

Опали струею змиевы главы пещный высокий пламень, юношы носящ благочестивыя, утишивый неудободержимую мглу из\ греха, всю же омывает росою духа.

Тебе живописующий ассирийский пламень ужасен поставляеши, в росу преведен. темже вода ныне, якоже пламень, одеваяй вредную злобу, Христе, прикровенную опаляет, от поползновенныя стези призывающи.

Раздельшуся иордану древле, по суху преходят людие Исраильстии, тебе державнейшаго, содержаща тварь некоснительне, ныне в водах написующии, к нетленней и полезней стези.

Вемы первее всепагубный потоп, милостивно тя всех во тлю привести, о тревеликая сотворяя, и странная! ныне же потопльша, Христе, грех за благосердие и человеческое спасение.

*Ин. Ирмос:*

отроцы еврейстии в пещи попраша пламень дерзновенно, и на росу огнь преложиша вопиюще: благословен еси, Господи Боже, во веки. (с. 403)

Течаше медоточное от уст твоих слово, горесть уныния стратоника, твоего сострадальца, укрощающее, вопиющаго, ермиле: Боже, благословен еси во веки.

Жезл силы держя, спасительный крест, доблий мучениче, жезлом биения терпиши усердно, воспевая творцу твоему, ермиле: Боже, благословен еси.

Спасый от чрева китова содержимаго пророка преславно, от речных вод вашя спасает победоносныя мощи, по кончине, страдальцы.

*Богородичен:*

Разрешая евину клятву, во всенепорочную вселился еси Деву, благословения источники источая вопиющым: благословен еси, Господи Боже, во веки.

*Ин. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Просвещени воздержания светлостьми и страданьми священными, мученицы, явленно освящаеми, преидосте к свету незаходимому, и дне сынове бысте.

Волею сущих в мире сладких устраняющеся, странно человеком явльшемуся плотию, присвоистеся, пребывающая и неистлевающая благая наследовавше, преподобнии.

Божественный павел и иоанн, и феодул, нил, и вкупе вси всеславно и умерше и поживше, да ублажатся постницы и славнии мученицы.

*Богородичен:*

Тя манну жизни во чреве твоем носящую, древле манноприемная стамна, яко воистинну проображаше явленно: благословенна ты в женах еси, всенепорочная владычце.

*Песнь и~. Ирмос:*

Свободна убо тварь познавается, и сынове света прежде (с. 404) омраченнии: един стенет тмы предстатель. Ныне да благословит усердно виновнаго, прежде окаянное языков всенаследие.

Трие боговиднии во огни орошаеми озаряющеся треми всесветле святынями, яве показоваху превышнее естество смешением человеческим, огнепалящее росою милостивно всяку пагубную лесть.

Да убелится всякое земное естество, от падения ныне на небо возводимо: имже бо вся соблюдаются словом, текущими струями омывшися, согрешений прежних убеже, пресветло измовено.

*Ин. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Терпиши, биемь и люте стружемь, слотами болезней окружаемь, славный ермиле: стратоника же наставник бо благочестия подвигом был еси, с нимже и вопиял еси: священницы, благословите, людие, превозносите Господа во веки.

Непреклоннии мудрованием, и доблии страданием, и небесных даров достойни, камение честное и верных предстолпия, камению, повелени бывше, не принесоша чести, Богу же всех вопияху владыце: людие, превозносите его во веки.

Твоя ребра ноготьми стружя мучитель, и мечи немилостивно ссекая тя, ума не украде, укреплена божественною любовию, и избавителя насмотряюща доброту: емуже ныне со дерзновением предстоя, взываеши: людие, превозносите Господа во веки.

*Богородичен:*

Сый по всему совершен и естеством неприступный явися приступен мне, плотию обложен из тебе, (с. 405) неискусобрачная, егоже прилежно моли, беззаконий моих бремя росточити и спасти песнопоюща: священницы, благословите, людие, превозносите Господа во веки.

*Ин. Ирмос:*

Руце распростер даниил, львов зияния в рове затче: огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

Величайший лик постническими доблестьми украшен, преподобных днесь вся ликовники божественныя показует, восхваляющыя убо того, Христу же поющыя: благословите, вся дела господня, Господа.

Заклани бысте, якоже агнцы, варварскими мечи ссекаеми: и приведостеся совершенна заклавшемуся слову заколения, и в скиниих первородных вселистеся, песнопоюще: благословите, вся дела господня, Господа.

Нази всякия суще сладости, праотцы обнажившаго, отцы преподобнии, злейшаго врага обнажисте: одежду же священну яко пострадавше приимше, сего в студ, мудрии, облекосте.

*Богородичен:*

Отверзается паки тебе ради древний рай, и в онь вводится прежде осужденный человек, и обожается истиннейше, богоблагодатная чистая, человеков на обновление вопиющих: благословите, вся дела господня, Господа.

*Песнь ф~. Ирмос:*

О паче ума рождества твоего чудес, невесто всечистая, Мати благословенная! еюже получивше всесовершенное спасение, достойно хвалим, яко благодетеля, дар носяще песнь благодарения.

уведехом моисею купиною явленная, гряди странными уставы соделанная: яко бо спасеся огнь носящи (с. 406) Дева, светоносна рождши благодетеля, во иорданских же струях явленна.

Помазуеши совершая человеческое существо, царю безначальне, духа общением, струями чистыми отмыв: и тмы крепость же посрамль возвышенную, ныне в безпрестаннем воздати житии.

*Ин. Ирмос:*

устрашися всяк слух неизреченна божия снизхождения, яко вышний волею сниде даже и до плоти, от девическаго чрева быв человек. темже пречистую Богородицу, вернии, величаем.

Ветрилом мученицы Христовы мук преплывше пучину, устремистеся ко пристанищем покоя, идеже мучеников лики, праведных собори: идеже незаходимый свет, и радость празднующих в дусе.

Днесь память священную страдания вашего, всеблаженнии, церковь Христова совершающи, празднует радостный и светоносный праздник, Бога величающи, венцедавца вашего, величающаго вас, яко угодники.

Взястеся к пресветлей свидетельства истинно высоте, святии, и восприясте желания край, истинно блаженнии царствие божие приемше недвижимое, мучениче стратониче с ермилом мудрым и богоразумным.

*Богородичен:*

Пощади мя, Cпасе, рождейся и сохранивый рождшую тя нетленну по рождестве, егда сядеши судити дела моя, беззакония презирая и грехи моя, яко безгрешен, яко Бог милостив и человеколюбец.

*Ин. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Священнословии преподобными священныя, приидите, (с. 407) отцы, в раифе и в синаи пожившыя в преподобии, благочестно пострадавшыя велегласно величаем.

Тело и душу Господу освятисте преподобно, воздержания поты освятившеся, и кровными течении изсушивше варварския злобы море.

Богосиянная ваша память, востоками просвещаема, за Христа ваших болезней, помышления всех, блаженнии, озаряет благодатию вседетеля и божественнаго духа.

*Богородичен:*

Трепещут херувими, зряще на них неизглаголанным словом седящаго слова, матерними руками младенца держима твоими, пресвятая владычце, вышши всякия твари.

*Светилен. Подобен:*
Духом во святилищи:

Болезньми постничества злоначальнаго змия до конца убисте, при кончине же венец мучения приясте, отцев похвало и мучеников слава, иже в раифе и синаи всесвященное множество чудных отцев.

*Слава, и ныне, праздника:*

Света незаходимаго бысть настоящий день: Христос бо истина прииде ныне и явися, псалмы того достойно и песньми воспоим, яко содетеля же и Владыку. о новаго таинства! адамов творец волею человек явися.

*На стиховне стихиры, глас з~. Подобен:*
Ангельския:

Приидите, и мы в чувстве сердца притецем, вернии, к струям иорданским, и Христа видевше плотию крещаема от иоанна предтечи, ныне с ним славословяще, тому возопиим: благословен, явлейся Боже наш, слава тебе.

*Стих:*
Море виде и побеже, иордан возвратися вспять.

Иессеев ныне прозябе жезл, божественный кивот и манны приятелище, из\ негоже произыде цвет жизни (с. 408) нетленный: егоже иордан убоявся, и иоанн рукою прикоснувся Христу зовяше: благословен, явлейся Боже наш, слава тебе.

*Стих:*
Что ти есть, море, яко побегло еси; и тебе иордане, яко возвратился еси вспять.

Воспойте песни, небесныя силы, пойте, человецы, и радуйтеся согласно: се бо Владыка, отчее сияние, грядет к струям иорданским, да крестится от раба. Людие, воззовем: благословен, явлейся Боже наш, слава тебе.

*Слава, глас и~:*

Блаженни есте, преподобнии и мученицы Христа Бога: преподобнии убо, яко правды ради изгнастеся: мученицы же, яко мечь вас не разлучи от любве Христовы: и сего ради радуетеся, яко многа мзда ваша на небесех.

*И ныне, глас тойже:*

Днесь тварь просвещается, днесь всяческая веселятся, небесная вкупе и земная, ангели и человецы смешаются: идеже бо царево пришествие, и чин приходит. Тецем убо на иордан, и видим вси иоанна, како крещает верх нерукотворенный и безгрешный. Темже апостольский глас припевающе, согласно возопиим: явися благодать божия, спасительная всем человеком, озаряющая и подающая верным велию милость.

*На литургии блаженна, праздника песнь и~ на д~: и отцев песнь з~, на д~ Прокимен, глас з~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Апостол к римляном, зачало ч~ф. Аллилуиа, глас д~.*
Воззваша праведнии, и Господь услыша их. *Евангелие луки, зачало к~д. Причастен:*
Радуйтеся, праведнии, о Господе:

