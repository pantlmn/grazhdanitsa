<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 719)

*Месяца тогоже д~и-й день.*

*Служба на память успения святыя равноапостольныя нины, просветительницы грузии.*

*На вечерни, стихословим:*
Блажен муж: *первый антифон.*

*На*
Господи воззвах, *стихиры на и~: праздника д~ и святыя д~.*

*Аще же несть отдания богоявлении, святыя на и~, глас д~.*
(с. 72О)

*Подобен:*
Яко добля:

Непорочно возрастшая, в вере крепкая наставнице иверии, блаженная нино, рабо всех искупителя Христа Бога, с веселием вослед того текла еси, и людем проповедала еси истиннаго Бога, и научила еси я отрещися от идол бездушных, показующи путь истины.

*Дважды.*

В руце держащи чудес знамение, из\ лоз виноградных крест честный, блаженная святая нина, силою его во граде мцхете сотвори многа чудеса. темже елицы проповедь ея прияша, исцелишася от немощи, и Бога прославиша.

*От*
запада к востоку пришедшую, и люди во тьме седящыя учением Христовым просветившую, и вся иверская племена ко Христу Богу приведшую, цари же и князи истуканом порабощенныя избавльшую силою божиею, славим святую равноапостольную нину, яко свободи я от лести идольския.

*Ины стихиры, глас и~.*

*Подобен: О*
преславнаго чудесе!

Приидите днесь, вси вернии, согласно ублажим сосуд благодати, нину святую, яко апостолом уподобися, и прииде во страны иверския, и облистася благодатию божиею: о блаженная, в подвизех твоих, за ны тобою содеянных, буди нам заступница пред\ Господем.

*Дважды.*
(с. 721)

О чудесе дивнаго, яко столп животворный и славный молитвами жены воздвизается. днесь Христа Бога славословят людие иверстии: силы же армаза и задена вспять устремляются. о Христе, толикую милость даровал еси нам рабою твоею ниною, и тою спасл еси душы нашя, яко многомилостив.

О чудесе чудес, яко немощное естество жены от Христа Господа божественне укрепляется, и сею страна иверская просвещается: вера бо разсея мрак идольский и яви нам солнце правды Христа Бога.

*Слава, глас в~:*

Приидите, вси вернии, восхвалим цевницу духа святаго, ублажим наставницу благочестия, врачевание душ и телес наших, цветы словес увязем равноапостольную проповедницу и благовестницу, светозарное светило иверии, трубу богогласную, нину богомудрую, пречистыя Богоматере прехвальную ученицу, и тако ей возопиим: радуйся, голубице непорочная и горлице чистая: радуйся, наставнице боговедения: радуйся, сподвижнице святых апостол павла и андреа: радуйся, иверийцев просвещение и славо всего мира.

*И ныне, праздника:*
Приклонил еси главу предтечи:

*Вход. Прокимен дне. Чтения три.*
(с. 722)

*Соборнаго послания иоаннова чтение, главы г~ и д~.*

Возлюбленнии, аще сердце наше не зазрит нам, дерзновение имамы к Богу. И егоже аще просим, приемлем от него: яко заповеди его соблюдаем, и угодная пред\ ним творим. И сия есть заповедь его, да веруем во имя сына его Иисуса Христа, и любим друг друга, якоже дал есть заповедь нам. И соблюдаяй заповеди его, в нем пребывает, и той в нем: и о сем разумеем, яко пребывает в нас, от духа, егоже дал есть нам. Возлюбленнии, не всякому духу веруйте, но искушайте, духи, аще от Бога суть: яко мнози лжепророцы изыдоша в мир. О сем познавайте духа божия и духа лестча. Всяк дух, иже исповедует Иисуса Христа во плоти пришедша, от Бога есть. И всяк дух, иже не исповедует Иисуса Христа во плоти пришедша, от Бога несть: и сей есть антихристов, егоже слышасте, яко грядет, и ныне в мире есть уже. Вы от Бога есте, чадца, и победисте тех, яко болий есть иже в вас, нежели иже в мире. они от мира суть, сего ради от мира глаголют, и мир тех послушает. Мы от Бога есмы: иже знает Бога, послушает нас: и иже несть от Бога, не послушает нас. (с. 723)

*Соборнаго послания иоаннова чтение, глава д~.*

Возлюбленнии, аще сице возлюбил есть нас Бог, и мы должни есмы друг друга любити. Бога никтоже нигдеже виде. Аще друг друга любим, Бог в нас пребывает, и любы его совершенна есть в нас. О сем разумеем, яко в нем пребываем, и той в нас, яко от духа своего дал есть нам. И мы видехом и свидетельствуем, яко отец посла сына спасителя миру. Иже аще исповесть, яко Иисус есть сын божий, Бог в нем пребывает, и той в Бозе. И мы познахом, и веровахом любовь, юже имать Бог в нас. Бог любы есть, и пребываяй в любви, в Бозе пребывает, и Бог в нем пребывает.

*Соборнаго послания иоаннова чтение, главы д~ и е~.*

Возлюбленнии, аще кто речет, яко люблю Бога, а брата своего ненавидит, ложь есть: ибо не любяй брата своего, егоже виде, Бога, егоже не виде, како может любити; И сию заповедь имамы от него, да любяй Бога любит и брата своего. Всяк веруяй, яко Иисус есть Христос, от Бога рожден есть: и всяк любяй рождшаго любит и рожденнаго от него. О сем вемы, яко любим чада божия, егда Бога любим и заповеди его (с. 724) соблюдаем. Сия бо есть любы божия, да заповеди его соблюдаем: и заповеди его тяжки не суть. Яко всяк рожденный от Бога побеждает мир: и сия есть победа побеждшая мир, вера наша. Кто есть побеждаяй мир, токмо веруяй, яко Иисус есть сын божий;

*Аще творим бдение, на литии стихиры праздника.*

*На стиховне стихиры, глас а~:*

Рожденнаго от Девы Христа Бога блаженная дева нина возлюби, да велиим гласом возвестит племеном иверским святое имя его. сего бо ради небесный жених Христос Господь даде ей дарования святаго духа, и содела ю равноапостольну, яко сосуд благодати духовныя, и ею дарова нам спасение, яко человеколюбец.

*Стих:*
Во всю землю изыде вещание их, и в концы вселенныя глаголы их.

Идеже благоухаша стопы твоя, Христе, женише светлый, тамо шествова святая целомудренная невеста твоя, блаженная нина, голубица чистая, горлица благолепная, ластовица сладкогласная, и воню мира твоего обонявши, гласом велиим святое твое имя возвести, и силою крепкою вся иверския и карталинския люди веровати в божество твое научи.

*Стих:*
Небса поведают славу божию, творение же руку его возвещает твердь. (с. 725)

устрашенная сила тьмы сетует: диавол побежден бысть. армаза порази гром: задена постиже гнев небесный. крест воздвижеся, и святая купель благодатнаго крещения открыся нам у столпа животворнаго. темже и мы чада божия, восприимше крещение твоею о Христе проповедию, нино всехвальная, духовне веселимся, и Христа Бога воспеваем обновленнии.

*Слава, глас и~:*

Чашу благодати, излияньми духа святаго, блаженная нино, в церкви богатно растворила еси: сего ради преславное торжество твое на вечерю призывает вся верныя, яже благодать духа божия возроди в купели святаго крещения. темже вси во Христа облекшиися да восхвалят Бога песньми, и празднующе днесь, да величают богосветлую Троицу, сице глаголюще: Боже чудотворче вседержителю, сохрани нас исповедающих тя.

*И ныне, праздника.*

*Тропарь, глас д~:*

Слова божия служительнице, во апостольстей проповеди первозванному андрею и прочым апостолом подражавшая, просветительнице иверии, и духа святаго цевнице, святая равноапостольная нино, моли Христа Бога спастися душам нашым.

*Слава, и ныне, праздника.*

*Аще же творим бдение, тропарь святыя, дважды, и праздника. единожды.*
(с. 726)

*На утрени,*

*На*
Бог Господь, *тропарь праздника, дважды. Слава, святыя. И ныне, праздника.*

*По а~-м стихословии седален, глас г~:*

Всю страну нашу словом духовным, равноапостольная нино, оросила еси, и тако плодоносну сию сотворила еси, во еже произрастити семя веры: концы вселенныя просветила еси, и неверия плевелы исторгла еси, крестивши иверския языки во имя Троицы безначальныя.

*Слава, глас и~.*

Приидите вси, воспоим равноапостольную нину, богомудрую просветительницу иверии: та бо лесть идольскую, отгна, от тьмы ко свету нас приведши, и Троицу единосущную славити научи. темже вси вернии празднуим честную память ея с верою, и прославим Cпаса нашего.

*И ныне, праздника.*

*По в~-м стихословии седален, глас и~.*

Митрополие святая, церкве красото, веселися и радуйся, яко светлое празднество основавшия тя проповедницы евангелиа совершается, матере нашея нины равноапостольныя, и с нами возопий: Христе Боже, тоя молитвами утверди веру твою.

*Слава, и ныне, праздника.*
(с. 727)

*На полиелеи величание:*

Величаем тя, святая равноапостольная нино, всю страну иверскую светом евангелиа просветившую и ко Христу приведшую.

*псалом избранный:*
Небса поведают славу божию:

*По полиелеи седален, глас и~:*

Пред\ъизбранная от Бога мати, апостолов чин вземши, светом евангелиа страну иверскую просветила еси, со ангелы песнословящи избавителя и молящися непрестанно о нас, яко да благодать и милость Христос нам дарует.

*Слава, и ныне, праздника.*

*Таже, степенна, а~-й антифон д~-го гласа.*

*Прокимен:*
Во всю землю изыде вещание их, и в концы вселенныя глаголы их. *Стих:*
Небса поведают славу божию: Всякое дыхание: *Евангелие от матфеа, зачало л~д от полу:*
Во время оно призва Иисус обанадесять ученки своя:

*По н~-м псалме стихира, глас з~:*
Приидите вси, воспоим равноапостольную нину: *[якоже преднаписася.]*

Спаси, Боже, люди твоя:

*оба канона праздника со ирмосы на и~: и святей нине на з~, глас а~.*

*Песнь а~.*

*Ирмос:*
Спасе люди чудодействуяй Владыка, мокрую моря волну оземленив древле: волею же рождься от Девы, стезю проходну небесе полагает нам. егоже по существу, равна же отцу и человеком славим. (с. 728)

Отверзи устне мои, Христе Боже, да восхвалю деву равноапостольную и проповедницу нину воспою, и просвети ум мой, да достойную цветы словес украшу по достоянию.

Речи чуждых ти племен уразумела еси, прехвальная нино, и от духа свята умудрена бывши, в видении самаго Господа узрела еси. темже в земли неплодней, богомудрая дево, люди иверския ко Христу привела еси.

Жестосердыя варвары, кумиром служащыя, яко голубица от запада воспарившая, любовию твоею обратила еси ко творцу, и благодатию обновленныя, невесто Христова непорочная, жениху твоему обручила еси.

*Богородичен:*

Сосуд благостыни твоея, пречистая Дево Богородице, бысть святая дева, и страну, жребием тебе свидетельствовану, просвети. сего ради молим тя: сию приими с тобою в молитву о вопиющих тебе: помилуй жребий твой.

*Катавасиа:*
Глубины открыл есть дно: и другая: Шествует морскую:

*Песнь г~.*

*Ирмос:*
Призри на пения рабов, благодетелю, врага смиряя вознесенную гордыню: носяй же, всевидче, греха превыше непоколеблемо, утвержденыя, блаже, певцы, основанием веры.

Милосердия ради своего милостивно помянув нас, усердну благовестницу содела тя Бог, (с. 729) жену сущу, мужеским смыслом украшену. и исполнену духа свята яви нам, и твоею проповедию о Христе, чрез\ веру в него, нас усыновил есть.

Покрывало от сердец наших безчувственных отпаде, отягченный слух наш от гласа проповеди твоея открыся, омрачение ума нашего разсеяся светом учения Христова, тобою возвещеннаго, о святая равноапостольная нино, доблественная ученице Христова.

Покланявшиися иногда кумиром, и пребывавшии во тьме нечестия, от лести идольския твоим пришествием, блаженная нино, свободишася: армаз же вострепета, егда гром возгреме, и неистовства задена престаша.

*Богородичен:*

Тобою, Богородице Дево, от рова нечестия под\ъяти быхом, егда ти угодно бысть просвещение наше женою сотворити: повнегда же изыти нам от купели святыя, познахом сына твоего и Бога нашего блаженною ниною.

*Кондак и икос праздника. Седален, глас в~:*

Якоже солнце незаходимое, солнца правды Христа Бога проповедница, светозарная звезда, светлый вселенныя светильник, неоцененное сокровище иверския страны, днесь нина в земли нашей сияет и благоухает, наставница наша, равноапостольная раба Христова.

*Дважды.*
(с. 73О)

*Слава, и ныне, праздника.*

*Песнь д~.*

*Ирмос:*
Рода человеча обновление, древле поя, пророк аввакум предвозвещает, видети неизреченно сподобився образ: младый младенц бо из\ горы Девы изыде, людей во обновление, слово.

Якоже лев безстрашна пребывши, крепце Христа Бога проповедала еси: парфян силою чудес уловила еси, гаианию же и рипсимию подвигом доблественнаго их мученичества в дар Христу принесла еси. той же сохрани тебе самую, во еже просветити тобою иверскую страну.

Якоже орел, во очию твоею воз\ъобразила еси иверскую страну нашу, преславная нино, и святою ревностию по Бозе разжегшися, святым евангелием сию просветила еси.

Власть имущи разгнати мглу, мудраго царя просветила еси, равноапостольному царю константину уподобльшися, наставнице наша и врачу смысленный. сего ради ублажаем имя твое, дево, проповеднице Христа, великая равноапостольная нино.

*Богородичен:*

*От*
лести идольския тобою, Богородице, избавлени бывше людие иверстии, ихже тебе жребий показа, и благовестием преподобныя матере нашея нины озарени бывше, взывают к тебе: избавление наше, спаси ны, Мати Христа Бога. (с. 731)

*Песнь е~.*

*Ирмос:*
Из\ нощи дел омраченныя прелести, очищение нам, Христе, бодренно ныне совершающым песнь, яко благодетелю, прииди подаваяй удобну стезю, по нейже востекающе обрящем славу.

Падоша идоли во стране иверстей и создашася храмы господни тобою, мати наша: мы же, чада сиона, тобою просвещени бывше, днесь прославляем триипостасное божество, славим честный крест Христа и чествуем цельбоносный хитон его.

Сынове тех, иже от дней столпотворения вавилонска злочестием пленени быша, и песнь господню воспевати не разумеша, ныне изшедше от святыя купели глаголют: во Христа облекохомся, во Христа крестившеся.

Егда царствова фараон над\ египтяны, тии, во тьме египетстей седяще, истинному Богу служити не могоша: днесь же мы, чада сиона, ниною избавлени бывше, радостно поим Господеви.

*Богородичен:*

Егда приспе ко мне врачь, пресвятая Богородице, тогда востах от одра моего немощствуяй, и преподобною ниною избавихся от лести идол нечистых: сия род иверский взывает, глаголя: воспеваю тя, упование мое, Мати божия.

*Песнь з~.*

*Ирмос:*
Обитая иона в преисподних морских, приити молящеся, и бурю утолити: унзен же аз мучащаго (с. 732) стрелою, Христу воспеваю, зол губителю, скоро приити тебе к моей лености.

Возсиявшу свету от запада, престани, севере, и повей, юже: солнце бо восходит разгнати мглу, и близ есть дхновение теплоты, во еже таяти леду: се грядет проповедница Христа, нина святая.

*От*
тьмы идольския избавлени бывше тобою, равноапостольная нино, вси людие карталинстии воспевают тя и умиленно взывают: отжени от нас злобу, диавола же и супостаты нашя порази.

уготованная тобою при столпе животворнем и месте хранения хитона господня купель святая не мертвит младенцы, но сия возраждает, елеем святым умащающи. темже вопием ти: радуйся, дево, равноапостольная нино.

*Богородичен:*

Надеждо непостыдная надеющихся на тя, едина рождшая паче естества плотию Христа Бога нашего, того со блаженною ниною моли подати иверстей стране утверждение и преспеяние в вере, и всем нам прежде конца жития исправление.

*Кондак, глас в~:*

Приидите днесь вси, воспоим избранную от Христа равноапостольную проповедницу божия слова, мудрую благовестницу, люди карталинии приведшу (с. 733) на путь живота и истины, Богоматере ученицу, усердную заступницу и неусыпающую хранительницу нашу, нину прехвальную.

*Икос:*

В гуслех духовных да восхвалится мудрая проповедница, иверии просветительница, в купели крещения избранными пастырьми освятившая люди, жребием свидетельствованныя, равноапостольная, возлюбленная раба Христова, яже десять заповедей божиих прият, якоже моисей боговидец. приидите убо, днесь ублажим песньми усердную заступницу и неусыпающую хранительницу нашу, нину прехвальную.

*Песнь з~.*

*Ирмос:*
Всецаря любовию уловленнии отроцы, укориша безчисленно ярящася мучителя злобожное языковредие. имже повинуся огнь многии, владыце глаголющым: во веки благословен еси.

Чертози царя и царицы яко пленницу и странницу тя призреша: обаче и сия от плена преисподняго благодатию Христовою привела еси ко Христу Богу, нино равноапостольная, благовестнице спасения.

Внегда воздвигнути тебе столп святый и воздеяти руце твои, устрашишася силы диавола и со трепетом бежащя возрыдаша горько. мы же вопием: благословен еси, Христе Боже, во веки. (с. 734)

Возвещаемым словесем твоим, падоша ниц людие, яко от гласа труб царевых, и царства и царие вострепеташа, глаголюще: о пленнице и пленных свобождение! буди благословено пришествие твое.

*Богородичен:*

Яве предреченная пророки, Мати божия, пренепорочная Дево Марие, пребыванием твоим во египте с Богомладенцем, Иисус Христом, истуканы египетския сокрушила еси до оснований, и ниною потребила еси кумиры карталинии: буди благословена, приснодево.

*Песнь и~.*

*Ирмос:*
утробу неопально образуют отроковицы, иже в ветсем опаляемии юноши, преестественно раждающую, запечатлену: обоя же содевающи чудодейство едино, люди к пению возставляет благодать.

Памяти святыя нины подобает празднество. приидите убо, вернии Христу: прославим и возблагодарим милостиваго Бога. роди же и племена и чада сиона, в духовней радости торжествуйте купно с нами, глаголюще: слава проповеднице Христа и Бога нашего.

Радуйся, страно карталинская, от нины венцем Христовым венчанная, светися и благоукрашайся: призывает бо ны равноапостольная святая нина, светом господним вся озаряющи.

Ты заповедала еси нам, равноапостольная, веру свято блюсти, ейже новообращенныя (с. 735) люди научила еси. сего ради вертограды, яже насадила еси в духовней пастве твоей, посети и утверди.

*Богородичен:*

О Мати Христа Бога, творца сущих, сподобльшийся тобою жизни вечныя род карталинский храни, молитвами нины блаженныя.

*Песнь ф~.*

*Ирмос:*
Любити убо нам, яко безбедное страхом, удобее молчание: любовию же, Дево, песни ткати, спротяженно сложенныя, неудобно есть. но и, Мати, силу, елико есть произволение, даждь.

Вожделенна нам память твоя, дивно чудодейство твое, свято житие твое: вся нам бывают во благо тобою, нино целомудренная.

Приятелище мощей твоих, благодать источающих, утверждение есть стране иверийстей. сего ради и взывает к тебе: блаженная нино, охраняй нас твоим заступлением.

Проповеднице и просветительнице, призри на пение наше умиленное, и умилостиви к нам Господа: не попусти нам, хвалы твоея ревнителем, во гресех погибнути, и предстоящи престолу божию, моли Христа Бога спастися душам нашым.

*Богородичен:*

услыши моления наша, Мати божия, и преподобныя нины заступлением отжени от нас (с. 736) вся искушения, даруй нам милость твою, и победу на враги.

*Светилен. Подобен:*
Посетил ны есть восток свыше:

Равноапостольная проповеднице и благовестнице Христова, от навет вражиих избавляющая ны! аще и в недрех земли сокровена еси от очию нашею, обаче жива пребываеши у престола Христа Бога нашего: буди убо заступница усердно чтущым тя.

*Дважды.*

*Слава, и ныне, праздника.*

*На хвалитех стихиры на з~: праздника г~ и святыя г~, глас а~:*

Радуйся, церковь божия, со чады твоими, блаженныя нины собору славному: радуйся и состави духовное торжество, в еже пети проповедницу нашу, царствия небеснаго равноапостольную благовестницу.

*Дважды.*

Знамение духовное, святый крест Христов запечатле нас, приемших проповедь нины блаженныя. темже и воскликнем глаголюще: о животворящий кресте Господень! храни вся ны: во Христа бо крестихомся и во Христа облекохомся. ты же, Христе Боже, спаси люди твоя.

*Слава, глас в~:*

Днесь силы небесныя с земными радуются: днесь страна карталинская, крестом огражденная, облекается силою, и рог церкве возносится: (с. 737) днесь храм пресвятыя Богородицы памятию святыя нины благолепно украшается. мы же вернии воспоим Христа, Бога же и человека, и возопиим: слава в вышних Богу.

*И ныне, праздника.*

*Славословие великое. По трисвятем тропарь святей. Слава, и ныне, праздника. Ектении, и отпуст.*

*На литургии: Блаженна от канона богоявлений и святыя, песнь г~-я и з~-я. Прокимен, глас и~:*
Во всю землю изыде вещание их, и в концы вселенныя глаголы их. *Стих:*
Небса поведают славу божию, творение же руку его возвещает твердь. *Апостол к коринфяном, зачало рл~а:*
Братие, Бог ны посланники последния яви: *Аллилуиа, глас а~.*
Исповедят небеса чудеса твоя, Господи. *Стих:*
Бог прославляемь в совете святых. *Евангелие от матфеа, зачало р~д.*
Рече Господь притчу сию: уподобися царствие небесное десятим девам: *Причастен:*
Во всю землю изыде вещание их:
