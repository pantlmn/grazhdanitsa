<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 754)

*Месяца тогоже во к~а-й день*

*Служба преподобнаго максима грека*

*На велицей вечерни,*

*На*
Господи воззвах, *стихиры, глас в~: Подобен:*
Егда от древа:

Егда вся мирская мудрования отвергл еси, отче максиме, крестом разум просветив, обрел еси безценный бисер Христа, иже тя премудра показа, уловив мрежею веры. сего ради молимся ти, отче максиме: моли Христа Бога умудрити нас и спасти душы нашя.

Егда Христа ради странствия под\ъял еси, премудре максиме, крестом вся стрелы лукаваго разжженныя угасив, стяжал еси благодать святаго духа, иже тя чудоточца прослави, являя исцеления и цельбы. сего ради молимся ти, отче максиме: моли Христа Бога благодать подати нам и спасти душы нашя.

Егда многия книги от греческаго на словенский язык превел еси, преподобне максиме, крестом веру уяснив, оклеветан был еси и в темницу осужден, идеже святому духу канон написал еси, не имущу ти чернил, углем по стенам. сего (с. 755) ради молимся ти, многострадальне максиме: моли Христа Бога укрепити нас и спасти душы нашя.

Егда лестный мрак уныния просветил еси, святе максиме, крестом душу утвердив, познал еси Бога истиннаго отца, иже тя, яко сына, в царствие небесное призва, паче снега убелив. сего ради молимся ти, отче максиме: моли Христа Бога умирити нас и спасти душы нашя.

*Слава, глас а~:*

В преставлении твоем к Богу, преподобне максиме, жалостию сердца наша исполняются, и слезнии источницы изливаются, и монахов множество умильными словесы тя, отца, и учителя, и наставника венчавают, вся же страна российская безпрестани красуется сладкими словесы твоими.

*И ныне, Богородичен:*

*Вход. Прокимен дне. Чтения три преподобническая*
(зри л. рн~а).

*На стиховне стихиры, глас в~:*

*Подобен:*
Доме евфрафов:

Дом духа святаго и царствия наследник ты еси, максиме, молися о нас, чтущих святую память твою.

*Стих:*
Честна пред\ Господем смерть преподобных его.

Дом благодати явился есть гроб твой, максиме премудре, молися о нас, притекающих к тебе.

*Стих:*
Блажен муж, бояйся Господа, в заповедех его восхощет зело.

Дом твой новый святая лавра, вкупе и афон песненно да восхвалят подвиги и страдания твоя. (с. 756)

*Слава, глас тойже.*

Доме святыя Троицы, красуйся и ликуй, имея светильник, иже под спудом сияет паче солнечных луч.

*И ныне, глас тойже.*

Дом божий, и палата царская, и чертог небесный ты еси, прчистая, упование и покров.

*Тропарь, глас и~:*

Зарею духа облистаемь, витийствующих богомудренно сподобился еси разумения, неведением омраченная сердца человеков светом благочестия просвещая, пресветел явился еси православия светильник, максиме преподобне, отонудуже ревности ради всевидящаго отечества чужд и странен, российския страны был еси пресельник, страдания темниц и заточения от самодержавнаго претерпев, десницею вышняго венчаешися и чудодействуеши преславная. и о нас ходатай буди непреложен, чтущих любовию святую память твою.

*И ныне, Богородичен.*

*На утрени*

*По а~-м стихословии седален, глас и~:*

Твердыя и боговещанныя глаголы со тщанием из\ъясняя и нечестивыя писания обличая, ум свой вперив в горняя к Богу, узы страдальческии от навет противных претерпел, максиме преподобне, и сих ради иноком явился еси образ, паче же и похвала. (с. 757)

*Слава, и ныне, Богородичен:*

Тя, превосходящую безплотныя божественныя чины несравненною чистотою, молю, всепетая: скверную мою душу очисти от беззаконных помышлений, яко да достойно славлю тя.

*По в~-м стихословии седален, глас и~:*

Все свое умное желание к Богу вперил еси, и того званию невозвратно от души последовал еси, во обитель преподобнаго сергиа конечно вселився, и тамо ангельски пожив, многим путь был еси ко спасению, сего ради и Господь тебе прослави, чудесы обогатив, темже вси вопием ти: радуйся обители Троицкия чудесоточное похвало, максиме отче наш.

*Слава, и ныне, Богородичен:*

Молю тя, пречистая, не презри мене, потопляема люте в скверную тину греха, но измый мене от злосмрадия благоуханным миром молений твоих и светом сладчайшим божественныя твоея любве всю тьму души моея просвети.

*По полиелеи седален, глас д~:*

Яко звезда пресветлая, обтекшая восточныя страны и к северу пришедшая, озаряет мглу, темность мрака просвещая всяческую, тако и ты преподобне максиме, уподобился еси сей, державнаго испрошением странен явился еси и пресельник от афона в велицей россии, в исправлении божественных писаний предивен, изящен показася, но наветующими льстиваго борца наущении пострадал (с. 758) еси, и за страдания своя и в темнице заточения от Бога свыше прият чудодействия дар, и ныне молим тя: присно проси Христа мир вселенней даровати и душам нашым велию милость.

*Слава, и ныне, Богородичен:*

ущедри мене, владычца, к тебе прибегающаго, и избави мя студнаго насилия злобных предстателей лютаго змия, иже, яко ехидны, уязвляют душу мою. аще бо аз и неключимый раб твой, владычце, но уповаю на тя.

*Степенна, а~-й антифон д~-го гласа.*

*Прокимен, глас д~:*
Честна пред\ Господем смерть преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие от матфеа, зачало м~г:*

*По н~-м псалме стихира, глас з~: Подобен:*
Егда преставление:

Егда страдания претерпевал еси, преподобне максиме, тогда, плача и рыдая, молил еси святителя макариа: даждь ми узрети святую гору молитвенницу о вселенней. он же со слезами вопияше ти: о максиме! вижду тя невиновна молитвенника и сокрушаюся, узы твоя яко единаго от святых целую, а помощи не могу ти. но, о преподобне отче, молися прилежно Богу и матере его спастися сетей вражиих нам невредимым.

*Канон пресвятей Богородице ради ея иконы, нарицаемыя ватопедския, и преподобному максиму греку канон, глас а~:*
(с. 759)

*Песнь а~.*

*Ирмос:*
Поим, вси людие, от горькия работы фараони Исраиля изменшему и во глубине морстей ногами немокрыми наставльшему песнь победную, яко прославися.

Воспети кий язык возможет по достоянию твоя, предивный отче, велия исправления, высокое учительство, в темнице и во узах мученическое страдание и долготерпение.

Како воспоем и что тя наречем, предоблий отче; пророка ли, яко провеща неудобь разумеваемая и ведомая нам, апостола ли, яко зыблемую противными нам ветры утверди Христианскую веру божественных писаний учении, учителя ли, но воистинну ничим же хуждши и нижши еси великих онех вселенских учитель.

Воспети святаго и поклоняемаго параклита в темнице извещение от ангела приим, сотворил еси канон святому духу, имже еще в воли просвещен, священныя и богодухновенныя книги составил еси.

*Богородичен:*

Поим, вси людие, святыню и славу пречистыя и всепетыя божия матере, вышшую небес и всех умных сил, поносившую в пречистой своей утробе еммануила, яко свята и преславна есть.

*Песнь г~:*

*Ирмос:*
утверди мене, Христе, на недвижимом камени заповедей твоих и просвети мя светом лица твоего: несть бо свят, паче тебе, человеколюбче. (с. 760)

утвердил еси, преподобне максиме, в сердце своем божественный страх, вся похоти плотския возненавидев, сего ради умудрился еси, якоже прост младенец, и вслед Господеви востекл еси.

утверждением имея распеншагося Господа Иисуса Христа, странен, незнаем, бездомен, без\ъотечествен, без\ъименен, безсмыслен был еси, преподобне максиме, пред\ своими сродники, знаемыми и други.

утверждаяся на заповедех господних, от горести темничныя был еси на мног час, яко мертв, но деял еси о злонравных молитву, сице глаголя: Господи, Иисусе Христе, сыне Бога живаго, не постави им греха сего, клевещущих на мя неправду.

*Богородичен:*

утверди нас к хвалению твоему, Дево, и сохрани без вреда от всякия козни лукаваго, и сподоби стояния одесную единороднаго сына твоего, емуже подобает всякая слава, честь и поклонение во веки веков.

*Седален, глас д~:*

ум украсив поучении богодохновенных писаний, трезвенною молитвою и бдении богоугодными, утвердил еси сердце свое в Господе исполнением заповедей спасительных его, сего ради прославляют тя выну российстии людие и афон, и обитель ватопедская вкупе с нами вопиет: максиме премудре, не остави нас, молящихся тебе. (с. 761)

*Слава, и ныне, Богородичен:*

Молю тя, пречистая Мати Бога вышняго, едино души моея утешение, упование, сладосте, божественный покрове, свете, заступление и спасение. сподоби мя твоими молитвами услышати глас, благословенных призывающий внутрь чертога Владыки.

*Песнь д~.*

*Ирмос:*
Велия тайна твоего, Христе, смотрения: сию бо свыше провидя богозрительно, аввакум, изшел еси, вопияше тебе, во спасение людей твоих, человеколюбче.

*От*
тайных еретических лжеучений ничтоже утаися от тебе, преподобне максиме, но благодатию святаго и поклоняемаго духа вся тебе откровена суть.

Таинственных догматов православныя веры не точию поборника истинна и верна себе показа, но и паче преостра секира на вся, яже под\ небесем, ереси явился еси.

Яко таин святаго духа строитель, и небеснаго жительства рачитель, и закона господня учитель воистинну показался еси, премудре максиме.

*Богородичен:*

Велию таинству моисей боговидец научен, зря купину неопалиму: купина немощь человеческаго естества, огнь же божество единороднаго сына вышняго, ибо Бог наш огнь есть, поядаяй грехи нашя, якоже божественный апостол рече.

*Песнь е~.*

*Ирмос: От*
нощи утренююще, поем тя, Христе, отцу собезначальна и Cпаса душ наших, мир мирови подаждь, человеколюбче. (с. 762)

Нощию луна, днем солнце просвещают и веселят тварь всю видимую, житие же и премудрость святых просвещают и веселят душы всех человеков, хотящих спастися и в разум истины приити. сице и писания преподобнаго максима грека, яко богодухновенныя труды, велегласно вопиют.

В нощи молящуся тебе в темнице, богоначальныя и преблагия Троицы промыслом внем ангел господень и рече: о старче! сими муками избудеши вечных мук.

В нощи, яко сладкогласный и добропеснивый славий, воспел еси, премудре максиме: не тужи, не скорби, ниже тоскуй о нихже, любезна ми душе, страждеши без правды, твоя бо мзда велия на небесех.

*Богородичен:*

*От*
нощи утренююще, поем тя, Дево, дщерь цареву, рясны златыми одеяну и преиспещрену, лествицу, юже иаков виде, гору, юже благоволи Бог жити в ней, ибо Господь вселится до конца.

*Песнь з~.*

*Ирмос:*
Пророка спасл еси от кита, человеколюбче, и мене из глубины прегрешений возведи, молюся.

Пророчески, преподобне максиме, люди обличал еси, к покаянию приводя: заблудихом, заблудихом от праваго и незаблуднаго жительства преподобных инок и без ума течем к почести вышняго звания.

Пророк покаяния явился еси, преподобне максиме, души трезвение снабдевая божественными словесы и из рова страстей возводя омраченных грехми. (с. 763)

Пророческия писания, в тайне глаголанныя, явны соделал еси, премудре максиме, сего ради послушают тя обильно вси людие.

*Богородичен:*

Пророки тя провозвестиша, Дево чистая, апостоли проповедаша, святии вси ублажиша, мы же со архангелом вопием: радуйся, благодатная, Господь с тобою.

*Кондак, глас и~: Подобен:*
Премудрости:

Богодухновенным писанием и богословия проповеданием неверствующих суемудрие обличил еси, всебогате, паче же, в православии исправляя, на стезю истиннаго познания наставил еси, якоже свирель богогласная, услаждая слышащих разумы, непрестанно веселиши, максиме досточудне, сего ради молим тя: моли Христа Бога грехов оставление низпослати верою поющым всесвятое твое успение, максиме, отче наш.

*Икос:*

Како воспоем величайшему тезоименитаго, максима предобляго, преподобных красна венца, страдальцев твердаго правила, еретиков неложнаго посрамления, церкви столпа непоколебимаго, девственник известнаго наставника и супружества честнаго заступника, философов премудршаго мудреца, истины источника приснотекущаго, инок похвалу и всех людей воистинну украшение; сего (с. 764) ради молим тя, досточудне максиме: моли Христа Бога грехов оставление низпослати верою поющым всесвятое твое успение, максиме, отче наш.

*Песнь з~.*

*Ирмос:*
образу служити, мусикийскому согласию созывающу люди, от песней сионских поюще отечески, отроцы давидовы мучителево разориша злочестивое веление и пламень в росу преложиша, песнь воспевающе: превозносимый отцев и наш Боже, благословен еси.

образу промышления прсвятыя Троицы песнь благодарственну воздав, преподобне максиме, вся ны призвал еси благословити неблазненно отца, и сына, и святаго духа, единаго Бога в триех впостасех.

образ злострадания, терпения и молитвы показался еси, святе максиме, паче же и упования, яко Бог судия праведен, и крепок, и долготерпелив есть, и той воздаст коемуждо по делом его.

образ превыспренняго богословия стяжал еси, премудре максиме, сии есть догматы божественных апостол и отец, от святаго параклита излиянныя, имже и нас научаеши богомудрыми своими писании.

*Богородичен:*

образ пречистаго твоего рождества, Дево Мати, неизреченен и неведом есть, ты бо вселение превечнаго единороднаго сына отча была еси, не опалившися от него.

*Песнь и~.*

*Ирмос:*
В пламени огненне горящия пещи сохраншаго дети и во зраце ангела снизшедшаго к ним, пойте Господа и превозносите его во веки. (с. 765)

Пламене божественнаго параклитова облистания возжелев, преподобне максиме, сего ради и сладчайшим светом учения и чудес огнем отгнал еси всякий мрак бесовский.

Пламене гееннскаго бегати люди научил еси, преподобне максиме, сих призывая делом совершати заповеди Христовы и отступити злобы, блуда, лжи, гордости, льсти и хищения неправеднаго чужих имений.

Пламенно нечестие еретическое попалил еси, премудре максиме, веры же Христианския непорочныя божественное исповедание из\ъяснив.

*Богородичен:*

В пламени огненне горящия купины виде тя моисей боговидец, провозвестив безсеменное рождество твое, Дево прчистая, сего ради и нас плотских страстей свободи.

*Песнь ф~.*

*Ирмос:*
Тебе, светлую свещу и матерь божию, пречудную славу и вышшую всех тварей, песньми величаем.

Тебе, светлую свещу, и ум крайнейший, и столп непоколебим вемы, паче же наставника монахов и ересей наказателя проповедуем.

Светло от полуденных стран возсиял еси, преподобне максиме, светло житие показав, мрак лукавствия прогоняя и благоприятною молитвою просияв.

Свеща божественнаго разума быв, достигл еси в познание сына божия, в мужа совершенна, в меру (с. 766) возраста Христова, сего ради и мы вопием ти: блажен ты еси воистинну по всему, и подвиги, и славою, и благодатию, яже еси свыше получил.

*Богородичен:*

Тебе, и светлую свещу в нощи страстей, и покров благостыни, и стену необориму от навет вражиих, песньми велегласно величаем.

Светилен:

Свет возсиял есть преподобному максиму божественных словес и повелений, сего ради яко свет вторый и ум крайнейший нам явися.

*Слава, и ныне, Богородичен:*

ужасошася ангельския силы, зряще Деву, свет от света в руках держащу, чисте рождшей вопияше: свет возсиял есть нам от девических ложесн.

*На хвалитех стихиры, глас и~:*

Отреклся еси себе, преподобне максиме, и странна себе показа всего жития сего суетнаго, ни пище сладкой, ни славе, ни имением ктому радуяся, ниже дружбам сильных. вся же вкупе отринул еси нестяжательным житием, и слезами, и безмолвием, молитвами, и бдении, и книжными прочитании, божественною добротою мысленно питаяся, радуешися, веселия присно наполняемь.

Максим преподобный, якоже и древле отцы, не худе борения показа, ово еретики словесы своими бия, ово же верныя неподвижимо вере стояния укрепляя, не поколебаша бо сего отца лютыя (с. 767) бури приражения, ни темница, ни узы, тело держащии, а душу просвещающии.

Максим премудрый, вторый земный и многострадальный херувим, божественную трапезу нам предлагает в памяти своей, усердно тецем, о празднолюбцы, на пресладкий сей и из\ъобильный источник, распалившуюся жажду от ложных еретических учений угашающе и душы в горния обители возводяще.

*Слава, глас г~:*

Спаси нас твоею благодатию, пресвятая Троице, содетелю всех и содержателю, сохрани нас чисты, в настоящем убо житии благоверно служащих ти, в будущем веце сподоби соучинитися нам божественному лику избранных твоих, идеже шум чист празднующих и глас неизреченнаго веселия.

*И ныне, Богородичен:*

*Славословие великое.*

*На литургии служба преподобническая.*

