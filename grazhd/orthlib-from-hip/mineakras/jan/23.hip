<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 527)

*Месяца тогоже в к~г-й день.*

*Святаго священномученика климента, епископа агкирскаго:*

*И святаго мученика агафаггела.*

*На*
Господи, воззвах, *стихиры на з~, глас а~. Подобен:*
Небесных чинов:

Пребыв в вере, якоже в винограде Христове, во время приял еси делание болезней, * мучениче, многообразно: * темже плод спасения израстил еси * царю тезоименитно и делателю, * священномучениче клименте славне.

Четверосугубна седмица твоя мучения, мудре, честна явися воистинну и Богу, и ангелом * и всем человеком. * огня убо горькаго и сечения, и раны многия, * грады обходя и страны, искус прием, * не отступил еси любве Христовы.

Пастырски просияв, священномучениче Христов, * страдальческия подвиги под\ъял еси, доблественне: * един чрез обоя венец прием, * во обеих украшаемь, * священстве и болезнех страдальческих: * темже моли спастися нам.

*Ины стихиры, глас в~. Подобен:*
Егда от древа:

Лоза винограда животнаго явился еси, таинственным деланием окоповаема, болезньми убо постничества, отче, посекаема, мечем же об\ъемлема мучения, вино умиления нам растворил еси: имже ныне насыщаеми вси, верою всесвященную память твою празднуем, блаженне.

Егда священнодействовал еси страшную и (с. 528) совершеннейшую жертву и премирную, тогда принеслся еси священнодействуемь. Твою же кровь, всемудре, преусердным сердцем, крови примесил еси Владыки твоего, еюже ты окропляемь, блаженне, весь чист показался еси, весь священнейший, богоглаголиве.

Жря агнца божия, грехи мира очищающаго, и тлю и смерть истребившаго, яко овча непорочно пожерлся еси, богомудре, сраслен быв подобием, блаженне, живоносныя смерти. ныне же его царствия, достоблаженне, получил еси.

*Слава, глас и~:*

Времен четверищно обход, богозванне, седмоусугубил еси, биемь, стружемь, изменяя грады и страны, распинаемь за Христа: но ниже огнь, ниже мечь, ниже раны души твоея разрешиша твердость, погубил же еси демонов крепость, священномучениче клименте. тем молися Христу, спастися душам нашым.

*И ныне, Богородичен, или крестобогородичен. Подобен:*
Мученицы господни:

Не терплю, чадо, видети тя на древе уснувша, бодрость всем дающаго: яко да древле преступления плодом сном погибельным уснувшым божественную и спасительную бодрость подаси, Дева глаголаше плачущи, юже величаем.

*На стиховне стихиры октоиха. Слава, глас а~. Анатолиево:*

Чуднаго во священницех, мученика климента, в долгом времени искушением мук, в присно благих получити сподобися сладости и богатства божественнаго, многия к подвигом помазав своим подобием, и покорив плоть, выше мудрствовати смерти. К немуже, вернии, возопиим: великомучениче славне! ко Христу молитвами твоими, летная настояния разреши страстей наших, и избави от лютых молитвами твоими. (с. 529)

*И ныне, Богородичен, или крестобогородичен. Подобен:*
Небесных чинов:

у креста предстоящи сына и Бога твоего, * и долготерпение того сматряющи, * глаголала еси плачущи, Мати чистая: * увы мне, чадо сладчайшее, * что сия страждеши неправедно, слове божий; * да спасеши человечество.

*Тропарь, глас д~:*

Лоза преподобства и стебль страдальчества, цвет священнейший и плод богоданный, верным, всесвященне, присноцветущ даровался еси: но яко мучеников сострадалец и священноначальников сопрестольник, моли Христа Бога, спастися душам нашым.

*На утрени оба канона октоиха: и святаго на д~, егоже краегранесие:*
Пою розгу умныя лозы. *Творение феофаново.*

*Глас з~. Песнь а~. Ирмос:*

Яко по суху пешешествовав Исраиль по бездне стопами, гонителя фараона видя потопляема, Богу победную песнь, поим, вопияше.

С горними лики яко иерей, и яко мученик славен Христу предстоя, прилежно моли получити осияния твоего восхваляющым тя.

Простертыя подвиги по земли препроводив, преподобне, царствия небеснаго сподобился еси венец прияти, и вечную жизнь и неразоримую.

Избавлен страстию безстрастнаго, страданием потщался еси к нему востещи, подражатель быв яве страстей его, ангелов ссельниче.

*Богородичен:*

Преиспещренна добротою добродетелей, Богомати пречистая, Бога истиннаго добродетель, зачала еси нам, источник благих источающа.

*Песнь г~. Ирмос:*

Несть свят, якоже ты, Господи, Боже мой, вознесый рог (с. 530) верных твоих, блаже, и утвердивый нас на камени исповедания твоего.

Красны принесл еси плоды, розга жизноносныя быв лозы, и сия мученическими украсив блистаньми, спасу всех освятил еси.

Павла явился еси подражатель, всю вселенную претекая, всеблаженне, крещением богодельным и кровию кропления освящая, исповедания твоего.

*Богородичен:*

Несть непорочна якоже ты, всечистая Богородице: едина бо от века Бога истиннаго и всех содетеля, Бога слова паче слова родила еси.

*Седален, глас и~. Подобен:*
Премудрости:

*От*
агкиры звезду богосиянную, каппадоков похвалу, благочестно климента почтим, многострадальнаго мученика, священников славу, преподобных похвалу, сирых предстателя, нищих поборника: иже и пострадав в двадесять осмое лето, многия просвети, и отечество освяти многострадальный мученик: молится же Христу Богу, прегрешений оставление даровати чтущым любовию святую память его.

*Слава, и ныне, Богородичен:*

Яко Деву и едину в женах, тя без семене рождшую Бога плотию, вси блажим роди человечестии: огнь бо вселися в тя божества, и яко младенца млеком питаеши зиждителя и Господа. тем ангельский и человеческий род, достойно славим пресвятое рождество твое, и согласно вопием ти: моли Христа Бога, прегрешений оставление даровати покланяющымся верою пресвятому рождеству твоему.

*Крестобогородичен:*

Агнца и пастыря, и избавителя, агница зрящи на кресте, восклицаше плачущи, и горько рыдающи вопияше: мир убо радуется, приемля тобою избавление, утроба (с. 531) же моя горит, зрящи твое распятие, еже терпиши за милосердие милости. Долготерпеливе Господи, милости бездно и источниче неизчерпаемый, умилосердися и даруй согрешений оставление верою поющым божественныя страсти твоя.

*Песнь д~. Ирмос:*

Христос моя сила, Бог и Господь, честная церковь боголепно поет, взывающи, от смысла чиста, о Господе празднующи.

Обтек всю землю, простерл еси подвигов розгу, страдальческое искапая радование и благовония сладость, страстотерпче всеблаженне.

Верт зряще твоего страдания, ран цветы, блаженне, твоих радующеся пожинаем, и различными чудесы чувства обвеселяем.

Дне был еси сын, чудне, и света невечерняго, непрестанно озаряемь трисолнечным светом и сиянием проповедания.

*Богородичен:*

Марие всечистая, чистоты бывши приятелище вместительное божественнаго вселения, душевную мою скверну и окаляние истреби.

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий истиннаго Бога, от мрака греховнаго взывающа.

Раны, всемудре, терпя многолетныя и должайшыя, многострадателен был еси: ныне же нетленнаго блаженства сладость наследовал еси вечнующую.

Веру яко агкиру твердую, и надежду, и любовь основание положив, честней Троице себе возложил еси, храм освящен, отче всебогате.

Богоукрашенный сопруг пресветлый, подвизася на тризнищи страдания, прием вечную жизнь, со ангелы ликует и срадуется. (с. 532)

*Богородичен:*

Спасти хотя от тли истлевшее человеческое естество зиждитель и Господь, во утробу очищену святым духом вселився, неизреченно вообразися.

*Песнь з~. Ирмос:*

Житейское море, воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Законно пострадавше, венцы от руки владычния приясте, даров различных раздаяния и благодать исцелений, и верных врачевати недуги.

Житие божественное, подвигов пробавление, ран изпрострение, благолепия венчание тайное, и доброты диадима, и одежда нетления тебе быша.

*Богородичен:*

Всечистая владычце, рождшая земным кормчия Господа, страстей моих непостоянное и лютое утоли смущение, и тишину подаждь сердцу моему.

*Кондак, глас д~. Подобен:*
Явился еси днесь:

Лозы был еси честная розга Христова, многострадальне клименте всехвальне явлься, со страждущими же взывал еси: ты мучеников, Христе, светлое радование.

*Икос:*

*От*
младенства священно воздоеннаго, розгу лозы царя Христа, песньми почтим верно: той бо явися веселием истинно и добротою честен, в муках и страданиих непреклонен, во священстве воображен иерарх, и общник божия царства. идольская бо капища, и ярость мучителей в ничтоже вменив, на тризнищи единаго радостию Cпаса исповедуя: ты мучеников, Христе, светлое радование.

*Песнь з~. Ирмос:*

отроцы в вавилоне пещнаго пламене не убояшася, но (с. 533) посреде пламене ввержени, орошаеми пояху: благословен еси, Господи, Боже отец наших.

Зарею мучения вселенную уяснил еси, воспевая Христу, мысли и души чистотою: благословен еси, Господи, Боже отцев наших.

Твоих исправлений священнейшее торжество, небесным светом сияющо, озаряет зовущыя: благословен еси, Господи, Боже отцев наших.

*Богородичен:*

Мудрости премудрыя, Дево, Мати была еси, вся мудре правящия естественною благостию, благословен, всечистая, плод твоего чрева.

*Песнь и~. Ирмос:*

За законы отеческия блаженнии в вавилоне юноши предбедствующе, царюющаго оплеваша повеление безумное, и совокуплени имже не сваришася огнем, державствующему достойную воспеваху песнь: Господа пойте дела, и превозносите во вся веки.

Явившеся светлейшии на земли светильницы, озаряете твердь, всебогатии, честныя церкве: на небесех же сиянием страдания вашего, первородных торжество, веселитеся вопиюще: Господа пойте, дела, и превозносите во вся веки.

С веселием радостную твоих подвигов память ныне празднуем: якоже бо безплотен претерпел еси ран треволнения, но вместо сих вечнующую пищу достойну восприял еси воздаяние богатное, Господа пойте, дела, взывая, и превозносите во вся веки.

Во упещренную и пресветлую одежду ты славы одеявся, вместо духа, пребогате, лютаго уныния: вместо мук, ангельское пребывание пременил еси, прием жизни присносущныя: Господа пойте, дела, зовый, и превозносите во вся веки. (с. 534)

*Богородичен:*

Из присносущнаго родителя, соприсносущное слово и сразумеваемое, на последок же веков воплощся от Девы, человеческий весь богосодела зрак, себе по впостаси неслиянно соединив: Господа пойте, дела, и превозносите во вся веки.

*Песнь ф~. Ирмос:*

Бога человеком невозможно видети, на негоже не смеют чини ангельстии взирати: тобою бо, всечистая, явися человеком слово воплощенно. егоже величающе с небесными вои, тя ублажаем.

Банею световиднаго крещения совершився, и священства мастию, и мученическою кровию омывся, блаженне, украшен радуяся востекл еси к небесным воинством, богоблаженне.

Святых мучеников венец, слово божие, венцем дарований украси твой святый верх, чудне, правды незаходимое солнце: егоже ради подвиги долгия радуяся претерпел еси.

*Богородичен:*

Сын и слово божие безначальное воплощся, сын Девы бывает благоволением отца и духа божественнаго содейством: весь обнови истлевший мой зрак, яко всесилен.

*Светилен. Подобен:*
Жены услышите:

Якоже павел апостол землю обтекл еси всю, и долгими твоими подвиги простерл еси, клименте, розгу, и мрежею веры уловляеши агафаггела, сообщника и смученика, благаго вещания тезоименитнаго страдальца.

*Слава, и ныне, Богородичен:*

Ты мое заступление, пречистая, и крепкое прибежище, ты и предстательница, и покров, и к тебе припадаю зовый: от бед моих избави мя, яко радость рождшая, и от огня исхити вечнаго, Дево, на тя надеющагося. (с. 535)

*На литургии, Блаженна, октоиха: и святаго песнь г~-я, на д~. Прокимен, глас з~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Апостол ко евреем, зачало тл~д. Аллилуиа, глас в~:*
Священницы твои облекутся в правду, и преподобнии твои возрадуются. *Евангелие иоанна, зачало л~з. Причастен:*
В память вечную будет праведник:

