<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 767)

*Месяца тогоже в к~д-й день*

*Служба святей, блаженней во Христе ксении, бездомней страннице петрова града*

*Творим бдение.*
(с. 768)

*На малей вечерни*

*На*
Господи воззвах, *стихиры на д~, глас а~ Подобен:*
Небесных чинов:

Бездомная на земли сущи, дом и жилище духу святому в сердце своем уготовала еси смирением твоим, и ныне в чертозе Христове радуешися, блаженная ксение, Богу присная.

*Дважды.*

Внезапу твоему мужу умершу, умре мирскаго жития желание в тебе, всю себе Христу предала еси, яко лишенная разума миру являющися, и жизни вечныя взыскала еси.

Бездомная и чуждая миру, едино прибежище Христа взыскала еси, ксение, Богу и людем ближняя, ныне же во царствии Христове радующися, помяни твоя ближния, к твоему предстательству прибегающыя.

*Слава, и ныне: Богородичен, самоподобен:*

Небесных чинов радование, на земли человеков крепкое предстательство, пречистая Дево, спаси ны, иже к тебе прибегающыя, яко на тя упование, по Бозе, Богородице, возложихом.

*Таже: Свете тихий: Прокимен дне, и по*
Сподоби Господи в вечер сей:

*На стиховне стихиры, глас з~. Подобен:*
Тридневен воскресл еси:

Чуждая миру, но сущих в нем не чуждающаяся, о людех милосердствующи, юрода словущи, мудрости наставляеши, всяко терпящи, (с. 769) страждущыя целиши: сила бо Христова к твоей немощи совершается.

*Стих:*
Господь хранит пришельцы, сира и вдову приимет.

Земное богатство, ксение, раздала еси, яко неправедное, и дома кров отвергла еси, милостию божиею покрывающися. странствию Христову ревнующи, царствия Христова достигла еси.

*Стих:*
Господь возводит низверженныя, Господь любит праведники.

образ терпения и незлобия, ксение, явила еси, юродство мира обличивши. предстательство твое к Богу вемы: помолися за ны в нуждах наших, бездомныя же и отечествия лишенныя, отечествия небеснаго достигнути настави.

*Слава, и ныне: Богородичен, глас и подобен тойже:*

Любы изсяче, умножишася беззакония, якоже предрече Господь: от соблазнов душегубца врага огради нас, Богородице, и яко родительница всевышняго, вышнее заступление нам испроси.

*Таже:*
Ныне отпущаеши: *Трисвятое, по*
отче наш:

*Тропарь, глас д~:*

Суеты земнаго мира отвергшися, крест жития бездомнаго во странничестве прияла еси, скорбей, лишений, людскаго осмеяния не убоялася еси, любовь же Христову познала еси, еюже ныне на небеси услаждаешися, ксение блаженная богомудрая, молися о спасении душ наших. (с. 770)

*Ектениа сугубая малая, и отпуст.*

*На велицей вечерни,*

*Поем,*
Блажен муж, *а~-й антифон.*

*На*
Господи воззвах: *стихиры на и~, глас и~. Подобен: О*
преславнаго чудесе:

О ксение блаженная, небесное отечествие возлюбивши, на земли воистинну странна пребыла еси, яко на стране чуждей преходящи. ныне убо в дому отца небеснаго водворяющися и странствия владычня в чертозех горних наслаждающися, не забуди нас, память твою верно творящих, и от бед многоразличных нас избавляй, пред престолом Господа славы нас поминающи.

О ксение славная, яко мудрая дева в полунощи жития твоего жениху Христу во сретение изшла еси, светильник пламенеющий любве божия носящи, юрода от мира нарицающися, премирныя же мудрости исполняющися. темже от милости елеа, егоже богатно стяжала еси, подаждь нам, память твою верно творящым, капли того точащи на язвы нашя.

О ксение мужемудренная, крепость души твоея кто исповесть, яко на брань со князем тьмы и мира сего исходящи, андреем нареклася еси, ничтоже бо устраши тя или стужи ти: глад же и хлад и наготу терпящи, вся могу о Христе, мене укрепляющем, со апостолом взывала еси. темже и венча тя Христос подвигоположник. (с. 771)

*Ины стихиры, глас в~.*

Андрею Христа ради юродивому поревновала еси, нищету вольную избравши, и вся благая мира сего презрела еси, блаженная, премирная же благая обретши, раздаеши дары туне сих требующым и твоего заступления просящым.

Пророков еси сопричастница, о ксение, яко грядущая духом прозревала еси, преподобным же сожительница являешися, жестокому житию тех последовавши, и безмездным врачем ревнуеши, исцеления недужным доныне туне подающи.

Что тя наречем, о ксение блаженная, кия ти песни принесем; яко в житии земнем чести мирския бегавши, небесную славу наследила еси, темже ныне от всех прославляема, не презри и наша хваления усердная.

Духа святаго теплотою согреваема, благодатию того, яко боготканною одеждею, облеченная, наготу и хлад претерпевала еси мужемудренно, гладь же духовный словом божиим утоляющи, о пищи телесней небрегла еси, от силы в силу духом восходящи: темже и блаженство праведных наследила еси.

Вдовица честная от юности обретшися, дщери фануилеве поревновала еси, храму божию приметающися, постом же и молитвою Богу деннонощно служащи. темже и сподобилася еси зрети Христа Cпаса, не на руку симеоню носима, но во (с. 772) славе присносущней, на престоле превознесенном на небеси возседающа.

*Слава, глас г~:*

Се ныне ксения блаженная на праздник свой нас собирает, церковным гласом зовущи: о чада и друзи, вскую любите суету и ищете лжи; что всуе мятетеся; видите мя, вся яко уметы вменившую и свободу от всякия тщеты улучившую: последуйте убо мне, якоже и аз Христу, и к богатству, аще течет, не прилагайте сердца, яко да времени пришедшу со мною водворитеся в чертозех радости нескончаемыя.

*И ныне: Богородичен догматик, глас тойже:*
Како не дивимся:

*Вход. Прокимен дне, и чтения г~.*
(зри л. рн~а)

*На литии стихира храма. Таже блаженныя, глас и~:*

Страннице блаженная, вся суетная яко уметы вменившая, да бисер Христа приобрящеши, зрим тя, стогны града петрова преходящую, болезненными стопами оныя освятившую, мраза не страшащуюся, нощию вне града таящуюся. тамо колена души и тела преклоньши, о, коль теплы мольбы Богу ты сказала еси, паки же радостно поношений сама поискала еси, в злостраданиих Христа ради юродствовавшая, прозрения же дара тайно сподобльшаяся, благодетельнице людем чудодетельная, ксение святая, буди молебница присно за ны. (с. 773)

*Слава, глас д~:*

По имени твоему, ксение, и житие твое: была бо еси миру сему яко странная, веку сему яко чуждая, церкви же святей яко присная. на земли пребыла еси яко гостия привременная, на небеси же пребываеши яко жительница вечная. тамо еси яко божия избранница, мы же на земли ублажаем тя яко нашу молитвенницу.

*И ныне: Богородичен, глас тойже:*

Богородице, грешных споручнице, не остави нас погибающих, но ризою заступления твоего покрый нас, яко да ризы тоя край верою удержавше, из\ глубины падений изведени будем, милосердие твое прославляюще.

*На стиховне стихиры глас а~.*

Поспешай на помощь нашу, о ксение праведная, яко вси есмы в бедах, веры несумненныя не стяжавше, дерзновения же в молитвах не имуще. темже к тебе, блаженная, прибегаем: ты убо немощь нашу восполни, Христа Бога о нас умоляющи.

*Стих:*
Господь хранит пришельцы, сира и вдову приимет.

Проречения твоя, блаженная, истину сокровенную провещаваху: темже велением твоим верою последующии, радость и от бед избавление улучаху. обаче тем противляющиися, горькия печали причастницы бываху, ничтоже пользующеся.

*Стих:*
Господь возводит низверженныя, Господь любит праведники.

Воистину, ксение, по имени твоему и житие твое бысть, на небеси бо духом живущи, на земли странна (с. 774) явилася еси, града зде пребывающаго не имущи, но грядущаго взыскующи, в нем же ныне водворяешися.

*Слава, глас з~:*

Новый андрей, юродства подвиг волею на себе вземший, являешися, о ксение, андреем нарекшаяся: темже и видения премирных, яко той, сподобляющися, отверзаеши очи суетою омраченным и предстательствуеши о всех, тебе ради милости у Христа Cпаса просящих, егоже моли, блаженная, спастися душам нашым.

*И ныне: Богородичен, глас тойже:*
Под кров твой: *Тропарь, зри на малой вечерни.*

*На утрени,*

*На*
Бог Господь, *тропарь дважды. Слава, и ныне: Богородичен, глас тойже.*

*По а~-й и кафисме седален, глас а~:*

Не ктому озлобления и скорби претерпеваеши, блаженная, на земли чуждей странствующи, но во отечествии небеснем водворяешися и тамо с лики праведных утешаешися. темже и нас, непрестанно тебе призывающих, от бед и напастей многообразных присно избавляй.

*Слава, и ныне: Богородичен, глас тойже:*

Богородице, Дево, радуйся, радость от ангела приявшая и радость миру принесшая, радуйся, рождшая зиждителя твоего и Господа. радуйся, сподобльшаяся быти Мати божия. (с. 775)

*По в~-й кафисме седален, глас и~:*

Тебе, блаженная, от Бога дадеся благодать пещися о людех, недужныя целити и скорбныя утешати, обуреваемыя напастьми ко пристанищу благоутишному направляти, заблуждшыя и отчаянныя на путь спасения направляти. темже мы ныне, память твою совершающе, тепле зовем: не забуди нас, блаженная, в твоих дерзновенных молитвах.

*Слава, и ныне: Богородичен, глас тойже:*

Тебе, владычце, едину надежду и прибежище имамы, тебе стену нерушимую от всех враг и напастей стяжахом, не остави нас ныне и присно и во веки.

*Полиелей, и величание:*

ублажаем тя, святая блаженная ксение, и чтим святую память твою, ты бо молиши за нас Христа Бога нашего.

*псалом избранный:*
Терпя потерпех Господа, и внят ми и услыша молитву мою.

*По полиелеи седален, глас е~:*

Отверзи уста наша, Cпасе, даждь слово разума рабом неключимым, воспети достойно ксению блаженную, тоя бо подвизи мирский разум превосходят, и тоя смирение, яко покровом, житие ея сокрывает. обаче чудесы и предстательством тоя просвещаеми, от любве сердечныя непрестанно зовем: не остави нас заступлением твоим, ксение премудрая. (с. 776)

*Слава, и ныне: Богородичен, глас тойже:*

Не мудростию и силою, не богатством хвалимся, но тобою, пренепорочная, ты бо род человечь на высоту ангел превосходящую вознесла еси, слово предвечное рождши, и матернее дерзновение к сыну твоему и Богу стяжавши. темже ти припадающе, молимся: не забуди нас сирых, о всепетая Мати и Дево.

*Степенна, а~-й антифон д~-го гласа. Прокимен, глас д~:*
Возвеселится праведник о Господе и уповает на него. *Стих:*
услыши, Боже, глас мой, внегда молити ми ся к тебе. Всякое дыхание: *Евангелие от луки. зач. о~и.*

*По н~ псалме стихира, глас з~.*

Жестокое житие волею избрала еси, и озлобления всяческая претерпела еси, юродство мира сего обличивши, премудрость же божию явивши и ныне на небеси утешаешися, мы же, на земли странствующе, тебе непрестанно зовем: не забуди нас, блаженная, Христа Бога о нас умоляющи.

*Канон молебный Богородицы со ирмосом на з~, и блаженней ксении на и~, глас д~-й, егоже краегранесие:*

Ксению мужеумную похвалами почитаем.

*Песнь а~.*

*Ирмос:*
Тристаты крепкия, рождейся от Девы:

Ксение блаженная воистинну по имени твоему и житие твое бысть, на земли бо, яко во стране чуждей, преходящи и во отечествие небесное (с. 777) преставитися чающи, вся земная, яко сень и соние, презрела еси.

Суету всяческую, яко прах от ногу твоею отрясши, жестоким путем в землю обетования шествовати изволила еси, ксение мужемудренная, человекоубийцу врага, яко амалика, побеждающи и Господеви победное пение приносящи.

Египетския котлы благоденствия презревши и миру кичливому посмеявшися, ксение мудрая, моря житейскаго дно прешла еси неврежденно, Богу тя ведущу рукою крепкою, емуже воспела еси победное пение.

*Богородичен:*

Ненадеющихся надеждо и боримых помоще, пречистая, в мори сущих звездо боготечная, и в пустыни заблуждших источниче живоносный, отраду душам нашым, Дево благословенная, даждь.

*Катавасиа:*
Отверзу уста моя:

*Песнь г~.*

*Ирмос:*
Не мудростию, и силою и богатством хвалимся:

Иоанна, возлюбленнаго ученика спасова, слышавши глаголюща: иже любит мир, в нем любве отчей несть, мир грехолюбивый возненавидевши, в дом отчий поспешала еси, блаженная.

Юроду себе Христа ради сотворши, мудрости же премирныя исполняющися, оком чистым будущая, яко настоящая, прозревающи, пророком божиим поревновала еси, ксение богомудрая. (с. 778)

Молитва усердная пища тебе бысть, праведнице: ругания же и осмеяния, питие сладкое: смиренномудрие, одежда украшения: и венец, духа осияние.

*Богородичен:*

уста двизати на молитву, якоже мати самуилова, никакоже обленимся, вернии, небесе и земли царицу призывающи.

*Кондак, глас г~.*

Днесь светло ликует град святаго петра, яко множество скорбящих обретают утешение, на твоя молитвы надеющися, ксение всеблаженная, ты бо еси граду сему, похвала и утверждение.

*Седален, глас е~:*

Егда нощию молитвы твоя тайнолепно творящи, на снег колена твоя преклоняла еси, блаженная: душа твоя паче снега убеляшеся, слезы же, от теплоты сердечныя проливаемыя, землю согреваху, град твой спящий бдением твоим спасашеся, и гнев божий от того отвращашеся. ныне убо тебе от мира сего отшедшей, бедствуем люте, нощь несветла наста нам, огусте тьма греховная, сон лености и нерадения зеницы нашя смежи, град твой в руце безбожник предадеся, и отечествие твое врагу поработися, потщися убо на молитву и на помощь нам поспешай, ксение, дерзновением велия.

*Слава, и ныне, Богородичен, глас тойже:*

Предстательнице и скорая заступнице рода Христианскаго, бездомных и отечествия лишенных (с. 779) покровительнице, моли присно сына твоего и Бога с блаженною ксениею за русския люди во отечествии и в разсеянии сущыя, да отечествия неотемлемаго, небеснаго достигнем.

*Песнь д~.*

*Ирмос:*
услышах славное смотрение твое:

Женскую немощь отлагающи, андреем нареклася еси, мужеумная, противу духов злобы подвизающися, слава силе твоей, к подающему ти силу взывающи.

Евино высокоумие, рай затворившее, отвергши всеконечно, богомудрая, юрода нарещися изволяеши, змия льстиваго посрамивши.

ум Христов внутрьуду таящи, премудрая, мира мудрость попираеши, вразумляеши же люди, судьбы божия предвозвещающи, и стопы нашя на путь правый направляющи.

*Богородичен:*

Милосердие твое к нам преклонити тщимся, Богородице, молитвенницу тебе предлагающе ксению блаженную, еяже предстательство стяжати уповаем, память ея тепле воспевающе.

*Песнь е~.*

*Ирмос:*
Стяжавый ны, избранныя люди:

Наготу и хлад терпящи, ризы же нищым раздающи, довлеет ми риза крещения, в себе взывала еси, блаженная.

уврачуй нашя раны, услыши молитвы, умири нашу жизнь и на помощь нам поспешай, ксение благолюбивая. (с. 780)

Юныя вразуми и на путь истины настави, старыя умудри и божественная разумети научи, всяко на дела благая их подвизающи, о ксение, мудрость небесную стяжавшая.

*Богородичен:*

Печали отложше, восклонимся и горе воззрим, братие, и узрим в небесех царицу Богородицу, покровом своим светоносным нас покрывающую.

*Песнь з~.*

*Ирмос:*
Внегда скорбети ми, возопих ко Господу:

Окорми нас, в мори житейском бедствующих, блаженная, ко пристанищу благоотишному нас провождающи, и молящися ко единому, иже нас спасти могущему.

Хотяще благая творити, злая содеваем. заповеди божия ведуще, о тех небрежем и согрешаем: помози нам немощным, ксение благосердая.

Возопи о нас ко Господу, емуже послужила еси, о ксение, гласом крепким, якоже моисей в пустыни, и услышит тя Бог, спасти хотяй человеки.

*Богородичен:*

Аще не ты нам руце простреши, о Богомати, не имамы избыти погибельнаго рова, сего ради ти зовем: владычице, спаси ны.

*Кондак, глас г~:*

На земли яко странна пребывши, о небеснем же отечествии воздыхающи, юрода от буиих и неверных, (с. 781) премудра же и свята от верных познаваешися, и от Бога славою и честию венчаешися, ксение мужеумная и богоумная, сего ради зовем ти: радуйся, яко по странствии земнем в дому отчем водворяешися.

*Икос:*

Кто сия, во врата царствия небеснаго толкущая, еяже ризы белы, лице же сияет паче солнца; откуду приходит и яковых требует; сия есть дщи отца небеснаго, сына божия раба верная, и духа святаго сосуд избранный, на земли яко странница прешельствовавшая. ныне во отечествие небесное преставляется, со тщанием убо сей двери отверзите и сретайте ю с веселием зовуще: радуйся, ксение, яко по странствии земнем в дому отчем водворяешися.

*Песнь з~.*

*Ирмос:*
Юноши три в вавилоне веление:

Легкое бремя Христово на рамо твое вземши, вся тяжкая земная ни во чтоже вменяющи, блаженная, неудобоносимое камение на верх церковный преносила еси, усердно трудящися и зовущи: благословен еси Господи, Боже отец наших.

Алчем и жаждем и наготуем духовно: пищу сладкую, твое наставление, даждь убо нам, блаженная, прохлади гортани нашя росою молитв твоих о нас убогих, яко да Господеви благодарне зовем: благословен еси, Боже отец наших. (с. 782)

Мытарево грехолюбное житие подражающе, смиренномудрия того не стяжахом, паче же и. фарисеевой гордости предахомся, добродетелей же не имуще, что убо сотворим немощнии, аще не к тебе, ксение, прибегнем и возопиим: умоли о нас Бога отец наших.

*Богородичен:*

Иныя несть во вселенней, якоже ты, Богородице, яже матернее дерзновение ко спасу имущая, и ангелы преславною чистотою превозшедшая: темже ти припадаем, владычце, моли о нас присно Бога отец наших.

*Песнь и~.*

*Ирмос:*
Всяческая, Владыко, премудростию твоею:

Помощница нам буди, блаженная, из\ъимающи нас от скорбей и болезней, от соблазнов же, нестроений и бед, и желания сердец наших во благо исполни, яко да о тебе Бога благодаряще, вопием: благословите дела господня непрестанно Господа.

огневицу державствующему уставила еси, царице же в видении соннем представши, прорекла еси той рождение чада, темже благодарственне вопияше: благословите дела господня непрестанно Господа.

Чада твоя есмы, о ксение блаженная, не остави нас сирых, но на помощь к нам прииди. не забуди о славе твоей пекущихся, но радованием им воздаждь, да вси согласно поем: благословите дела господня непрестанно Господа. (с. 783)

*Богородичен:*

Имя твое пресладкое и мироуханное да не отходит от уст наших, Богородице, сердца же наша любовию божественною горяща всю тварь да приглашают вопити: благословите дела господня непрестанно матерь божию.

*Песнь ф~.*

*Ирмос:*
Тя преславную невесту и всепетую Богородицу:

Тайнолепная жития твоего и подвизи твои сокровеннии, ныне миру явишася, ксение блаженная, темже о тебе веселящеся, Христа Бога, тебе прославльшаго, немолчно величаем.

Аще и преставилася еси от земных, обаче ведуще тя и по смерти нам спребывающую и молитвами твоими присно нас от бед покрывающу, благодарне тя, блаженная, величаем.

Еже о нас немощных и убогих попечение твое воспоминающе, с любовию к тебе припадаем, молитвеннице наша крепкая: не остави убо нас сирых, но присно нам помогай, яко да о тебе Бога и отца небеснаго присно величаем.

*Богородичен:*

Молитвы ксении блаженныя к тебе, владычце, о нас приносимыя, к сыну твоему и Богу, Дево, принеси, твоим матерним ходатайством тыя подкрепляющи, и спасай, пречистая, тя величающыя.

*Светилен:*

Доме отчий, отверзи ми двери, от земли чуждей преставльшейся, вопиет ксения блаженная, во врата царствия небеснаго толкущи. (с. 784)

*Слава, и ныне: Богородичен:*

Двере небесная, палато царева, Христиан нерушимая стено, богоприемнеи твои руце нам простирающи, введи нас, владычце, в вечныя кровы.

*На хвалитех стихиры на д~, глас и~.*

Солнца правды Христа безумно уклонихомся, и зима нам есть лютая жестосердия, но ты, блаженная, теплотою молитв твоих оледеневшая сердца наша согревай, яко да от сна нечувствия восклонимся, весну духовную возвещающе.

В нощи греховней заблудихомся, огусте тьма духовная: како избегнем падений и погибельнаго рова; како обретем путь ко спасению; ты, блаженная, светильник милосердия твоего возжегши, изыди в сретение нас погибающих и, простерши нам руце твои, на стези правыя изведи ны.

Где премудр, где книжник, где совопросник века сего; не обуи ли Бог премудрость мирскую; темже и ты, ксение, миру юрода являешися, Христа, божию премудрость проповедающи, и того благодатию просвещаема, всех научаеши суеты мирския огребатися.

Нищету совершенную стяжавши, премудрая, мирская мудрования отвергши, Богу же яко вдовичу лепту в жертву разум принесши, юрода человеком являешися, обаче тя вемы мудрейшую премудрых, темже от тебе научения просим: просвети наш ум твоею светлостию, мрак неведения отгоняющи. (с. 785)

*Слава, глас з~.*

Все отложивши мирское попечение, ризою юродства премудрость сокрывающи, Богу же и человеком тайнолепно послуживши, стяжала еси святаго духа благодать, о ксение блаженная, темже яко дерзновение ко спасу имущая, не престай молити того спастися душам нашым.

*И ныне, Богородичен, глас тойже:*

Вся превозшедши непорочнаго девства добротою, Бога родила еси неизреченно, пресвятая Дево Мати, темже род человечь о тебе радуется, и тобою, истинною Богородицею, дерзновенно хвалится, на тя упование возлагая, ты бо еси предстательница и спасение миру.

*Славословие великое. Ектении и отпуст.*

*На литургии:*

*Блаженна, от канона блаженныя песнь г~ и з~. Прокимен, глас д~.*
Дивен Бог во святых своих, Бог исраилев. *Стих:*
В церквах благословите Бога, Господа от источник исраилевых. *К галатом послания святаго апостола павла чтение, зач. с~и. Аллилуиа, глас а~.*
Терпя потерпех Господа, и внят ми, и услыша молитву мою. *Стих:*
Постави на камени нозе мои и исправи стопы моя. *Евангелие от матфеа, зачало р~д. Причастен:*
В память вечную будет праведник, от слуха зла не убоится. (с. 786)

*Молитва святей блаженней ксении, бездомней страннице петрова града*

О препростая образом жития своего, бездомная на земли, наследнице же отца небеснаго, блаженная страннице ксение! якоже прежде к надгробию твоему припадавшии, сице ныне и мы, к тебе прибегающе, просим: помолися яко да направятся стопы нашя, по словеси господню, к деланию заповедей его и да не воз\ъобладает родом нашим от безбожник всеянное беззаконие душетленное, но еще да узрим вси града твоего и страны ти присныя российския от настоящия беды лютыя избавление. утаившая себе от мудрых века сего, но Богу знаемая, испроси же смирения, кротости и любве залог в сердца наша, в молитвах веру, в покаянии надежду, в трудех крепость, в болезнех милость исцеления, всего же жития поне отныне обновление, яко да ублажающе тя, со умилением исповемы отца и сына и святаго духа, Троицу единосущную и нераздельную во веки веков. аминь.

