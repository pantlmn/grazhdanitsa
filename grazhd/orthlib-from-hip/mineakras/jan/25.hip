<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 542)

*Месяца тогоже в к~е-й день.*

*Иже во святых отца нашего григориа, архиепископа константиня града, богослова.*

*И празднование пресвятей Богородице, в честь иконы ея нарицаемыя утоли моя печали.*

Служба сия писана в приложении.

*Аще хощет настоятель, творим бдение.*

*На малей вечерни стихиры, глас д~. Подобен:*
Яко добля:

Богословными твоими усты, * богослове григорие, * богословным языком твоим из\ъявил еси * в Троице поемаго, * Бога единосущнаго, * отца, и сына, и духа святаго. * изсушил еси буйство еллинов и лжу, * истину проповедуя * боговещанными твоими глаголы.

И вид твой честен, * и зрак говеин, * священный григорие. * сего ради тя радостными песнопеньми почитаем и глаголем: * радуйся, звездо умная, * озаряющая концы светлостию * премудрых твоих глаголов. * радуйся, трубо, проповедающая миру * Иисусовы заповеди.

Многогласный орган, * гусль мусикийскую настроенную, * свирель же и цевницу сладкодышущую, * иерархов превысочайшаго, * великаго учителя церкве Христовы * да похвалим, поюще: * радуйся, благодати божественныя глубино, * радуйся, высото небесных разумений, * отче отцев григорие.

Пращею словес твоих * божественных, богодохновенне, * державно, преславне, поразил еси * якоже волка ариа, * и далече отгнав от стада Христова, * пастырю (с. 543) всеизряднейший, * твоя овцы согревая и прохлаждая * злаком Троицы единосущныя. * сего ради тя почитаем, * пастырю пастырей григорие.

*Слава, глас з~:*

Иерархов начальника, патриархов честь, таинника боговидцев, и разумений Христовых ума крайнейшаго, сошедшеся, о богомудрии! духовными похвалами да похвалим, глаголюще: радуйся, богословия источниче, премудрости реко, и струя божественнаго разума. радуйся, звездо светлейшая, яко весь мир озаряеши твоими догматы. радуйся, благочестия поборниче великий, и нечестия прогонителю доблественный. Но, о всемудре богослове григорие! не престай моляся Христу Богу, о иже верою и любовию совершающих присно богоугодную и честную память твою.

*И ныне, Богородичен:*
Богородице, ты еси лоза:

*На стиховне, стихиры, глас в~. Подобен:*
Доме евфрафов:

Другий сын громов * явился еси * от промышления божия * и богослов, григорие, миру, * и ученик и наперсник.

*Стих:*
уста моя возглаголют премудрость, и поучение сердца моего разум.

Яко сияние молнии, * изыде твое вещание, * верныя убо озаряющее, * еретики же низлагающее, * громовными стрелами.

*Стих:*
уста праведнаго поучатся премудрости, и язык его возглаголет суд.

ум твой огнесиянен, * и пламеноносна уста, * имже еретичествующих, * григорие, попаляются * безбожная учения.

*Слава, глас и подобен тойже:*

Троицу честную, * отца, слово, духа, * божественный богослов * научи веровати * единаго Бога нераздельнаго. (с. 545)

*И ныне, Богородичен:*

Единаго вседетельныя * Троицы проповедуя, * из\ Девы прозябшаго, * еретиков заграждаеши, * григорие, уста.

*Тропарь, глас а~:*

Пастырская свирель богословия твоего риторов победи трубы: якоже бо глубины духа изыскавшу, и доброты вещания приложишася тебе. но моли Христа Бога, отче григорие, спастися душам нашым.

*Слава, и ныне, Богородичен:*
Гавриилу вещавшу:

*На велицей вечерни поем:*
Блажен муж: *а~-й антифон.*

*На*
Господи, воззвах, *стихиры на и~, глас а~. Подобен:*
Всехвальнии мученицы:

отче григорие, * твоих устен * ни ходатай забвения гроб затвори: * богословия бо явился еси уста, * благочестия догматы * и ныне вселенней вещая. * темже молися, * даровати душам нашым * мир и велию милость.

отче григорие, * мудре плоти уклонился еси * благопребывательнаго и наветнаго: на неботечную же всед * четвероконную добродетелей колесницу, * вперился еси к доброте неизреченней. * еяже насыщаяся, * ныне подаеши душам нашым * мир и велию милость.

отче григорие, * Богу и человеком * был еси верен ходатай благодатию: * и ныне благомилостивна, * благодерзновенными молитвами * положив нам Христа, * не престай Господа моля, преподобне, * даровати душам нашым * мир и велию милость.

*Ины стихиры, глас в~. Подобен:*
Киими похвальными:

Приидите священными песньми да восхвалим богоглаголиваго григориа: око благодати, и всемудрая уста духа святаго, светлаго светильника вселенныя, велие церкве оглашение, славу православия, всечудную богословия струю, (с. 545) божественных догматов приснотекущую реку, источник всегда кипящий, нетления божественныя воды.

*Дважды.*

Любовию духовною днесь да воспоим иерарха, апостолов единонравнаго, и благочестия поборника, благоглаголания наводнение, поток учительства зело сладчайший, словес высокоглагольных твердость, небогромная уста, огнедышущий язык, премудрости сокровище, слова проповедника, верных удобрение.

Песньми должными вси да восхвалим богослова, Христовы паствы стража, ловца волков и всемудраго плевелов любодейчищных исторгателя, сеятеля же правых догматов всечуднаго, отгонителя еретичествующих зело крепчайшаго, возрастившаго же истинно бодростию божественною Христовы таланты, якоже лепо, и мир просветившаго учений божественными светлостьми.

*Слава, глас и~:*

Бодрый язык твой ко учению, во ушесех сердечных возглашающий, ленивых душы возставляет: и боговещанными глаголы лествица обретается, от земли к Богу возводящая. темже, григорие богослове, не престай моляся Христу, от бед спасти душы нашя.

*И ныне, Богородичен:*
Царь небесный:

*Вход. Прокимен дне. И чтения г~. Притчей чтение.*

[Глава и~] Память праведнаго с похвалами, и благословение господне на главе его. Блажен человек, иже обрете премудрость, и смертен, иже уведе разум. [г~] Лучше бо сию куповати, нежели злата и сребра сокровища. Честнейшая же есть камений многоценных, все же честное недостойно ея есть. Долгота бо дней, и лета живота в деснице ея: в шуице же ея богатство и слава. От уст ея исходит правда, закон же и милость (с. 546) на языце носит. [и~] Послушайте убо мене, о чада! честная бо реку, и блажен человек, иже пути моя сохранит: исходи бо мои, исходи живота, и уготовляется хотение от Господа. Сего ради молю вас, и предлагаю мой глас сыновом человеческим: яко аз премудрость устроих, совет и разум и смысл аз призвах. мой совет и утверждение, мой разум, моя же крепость. Аз мене любящыя люблю, ищущии же мене обрящут благодать. Разумейте убо, незлобивии, коварство, ненаказаннии же, прилагайте сердца. Послушайте мене и паки, честная бо реку: и отверзу от устен правая, яко истине поучится гортань мой, мерзски же предо мною устны лживыя. С правдою вси глаголы уст моих: ничтоже в них стропотно, ниже развращенно. Вся права суть разумевающым, и проста обретающым разум. Научаю бо вас истине, да будет о Господе надежда ваша, и исполнитеся духа.

*Премудрости соломоновы чтение.*

[Глава и~] уста праведнаго каплют премудрость: устне же мужей мудрых ведят благодать. уста мудрых поучатся премудрости, правда же избавляет их от смерти. Скончавшуся мужу праведну, не погибнет надежда. Сын бо праведен раждается в живот, и во благих своих плод правды об\ъимет. Свет праведным всегда, и от Господа обрящут благодать и славу. язык мудрых добрая свесть, и в сердце их почиет мудрость. Любит Господь преподобныя сердца, приятни же ему вси непорочнии в пути. [з~] Мудрость господня просвещает лице разумнаго. Постигает бо желающыя ю, прежде даже разумети ю: и удобь узрится от любящих ю. утреневавый к ней не утрудится, и бдяй (с. 547) ея ради вскоре без печали будет. Яко достойных ея сама обходит ищущи, и во стезях ея является им благоприемне. Мудрости никогдаже одолеет злоба. [и~] Сих ради и рачитель бых доброты ея: и возлюбих ю, и поисках от юности моея: И взысках невесту привести себе, яко всех Владыка возлюби ю. Таинница бо есть божия хитрости, и обретательница дел его. Труды ея суть добродетели: целомудрию же и разуму та учит, правде и мужеству, ихже потребнее ничтоже есть в житии человеком. Аще же и многаго искусства желает кто, весть древняя, и быти хотящая разсмотрит. Свесть извития словес, и разрешения гаданий: знамения и чудеса проразумеет, и сбытия времен и лет: и всем советник есть благ, яко безсмертие есть в ней, и благославие во общении словес ея. Сего ради беседовах ко Господу, и помолихся ему, и рех от всего сердца моего: [ф~] Боже отцев и Господи милости, сотворивый вся словом твоим, и мудростию твоею устроивый человека, да владеет бывшими о тебе тварьми, и да управляет мир в преподобии и правде, даждь ми твоих престолов приседящую премудрость, и не отлучи мене от отрок твоих: яко аз раб твой, и сын рабыни твоея. Посли ю с небес от святаго жилища твоего, и от престола славы твоея, да сущи со мною научит мя, что благоугодно есть пред тобою: И наставит мя в разум, и сохранит мя в славе своей. Помышления бо смертных вся боязлива, и погрешительна умышления их.

*Премудрости соломоновы чтение.*

[Глава д~] Праведник, аще постигнет скончатися, в покои будет: старость бо честна немноголетна, ниже в (с. 548) числе лет исчитается. Седина же есть мудрость человеком: и возраст старости житие нескверное. Благоугоден Богови быв, возлюблен бысть, и живый посреде грешник, преставлен бысть. Восхищен бысть, да не злоба изменит разума его, или лесть прельстит душу его. Рачение бо злобы помрачает добрая, и парение похоти пременяет ум незлобив. Скончався вмале, исполни лета долга: угодна бо бе Господеви душа его: сего ради потщася от среды лукавствия. Людие же видевше, и не разумевше, ниже положше в помышлении таковое: яко благодать и милость в преподобных его, и посещение во избранных его.

*На литии стихира храма.*

*Таже стихиры святаго, глас д~, самогласны. Анатолиа:*

Словом божиим отверз уста твоя, премудрости привлекл еси духа, и полн благодати быв, божественная возгремел еси учения, треблаженне григорие: и ангельским совокуплься силам, троический проповедал еси свет и нераздельный. темже твоими осиявшеся богоглаголании, Троице покланяемся, во едином божестве познаваемей, во спасение душ наших.

огненным языком твоим богоглаголивым, григорие, богоборная попалил еси еретичествующих языкоболия: божественная яко истинно явился еси уста, духом возглаголавшая величия божия: и писаньми вообразившая, сокровеннотайныя Троицы единосильное существо: и трисолнечным светом просветив земный мир, молишися непрестанно о душах наших.

*Слава, глас тойже:*

Божественными деяньми тело с душею законно очистив, богословия пределы прошел еси, божественным (с. 548) тайнонаучая, богоявленне григорие, и в незаходимый вшед мрак, богоначертанное приял еси законоположение, единосущную написану Троицу. Ейже покланяющеся тобою, воспевающе, глаголем: в Троице разумеваемая единице, помилуй нас.

*И ныне, Богородичен:*
Призри на моления:

*На стиховне стихиры, глас е~. Подобен:*
Радуйся:

Радуйся, богословия источниче, и богозрения высокаго обитель: вышнюю бо глубину, отче, с благочестивым помыслом испытав, всем уяснил еси, в триех солнцех едино света быти растворение, соединяемое тождеством божества. Троичествуемое же честными впостасьми, жития убо чистотою, и словес светлостию, чествовати научая Троицу всесвятую, богодохновенне: от неяже низпослати душам нашым моли велию милость.

*Стих:*
уста моя возглаголют премудрость, и поучение сердца моего разум.

Зарею богословия твоего ересей темнонеистовство разрушил еси: источник бо озарений, богочестивым помыслом, богослове, предварив и богомудрым, светлостем сущым отонуду подаваемым, приобщился еси. Просиятелен бо твой ум якоже зерцало соделавый, троичный божества, отче, свет и нераздельный, приял еси светлейший, и лучу богатно единственную вместил еси: юже ныне умоли, душам нашым даровати велию милость.

*Стих:*
уста праведнаго поучатся премудрости, и язык его возглаголет суд.

Радуйся, реко божия, яже присно полна вод благодати, всяк веселящая град царя Христа божественными словесы и ученьми: сладостный поток, неисчерпаемая (с. 550) пучина, догматов известный хранитель законный: теплейший Троицы поборник, орган духа святаго, ум бодрый, благогласный язык, глубину писаний сказующий. Христа ныне моли, душам нашым даровати велию милость.

*Слава, глас и~:*

Сердца верных земледелая языком твоим, григорие, благочестия в них присноцветущыя израстил еси плоды Богу, терновныя ереси посекая из корене, и украшая смыслы чистотою. темже приемля нашя похвалы, божественная цевнице, бодрое око, пастырей пастырь, волков ловец: молися прилежно, богослове, слову о душах наших.

*И ныне, Богородичен:*
Безневестная Дево:

*На благословении хлебов, тропарь, глас а~:*
Пастырская свирель: *Дважды. Лист с~о, на обороте. и*
Богородице Дево: *единожды.*

*На утрени, на*
Бог Господь, *тропарь святаго, дважды. Слава, и ныне, Богородичен:*
Гавриилу вещавшу:

*По а~-й стихологии седален, глас г~. Подобен:*
Божественныя веры:

Божественное осияние наследствовав, житие невещественно из\ъобучил еси, единоименным священством преизяществовав: преестественно бо уяснив догматы, православием веру утвердил еси, отче преподобне, Христа Бога моли, даровати нам велию милость.

*Слава:*

Столп был еси церкве, богатство некрадомо благочестия явился еси, богослове григорие, безстрастием уяснив житие твое, и Троицы из\ъяснив догматы. отче преподобне, Христа Бога моли, даровати нам велию милость.

*И ныне, Богородичен:*

Божественная скиния была еси слова, едина всечистая (с. 550) Девомати, чистотою ангелы превозшедшая: паче всех мене персть бывша, осквернена плотскими прегрешеньми, очисти молитв твоих божественными водами, подающи, чистая, велию милость.

*По в~-й стихологии седален, глас е~. Подобен:*
Собезначальное слово:

Бодрствовав словом истины, троическую державу богословив, ариево злочестие и пребеззаконное злославие низложив, яко благочестия доблественник и поборник, святителю, просветил еси во тме неведения седящыя.

*Дважды.*

*Слава, и ныне, Богородичен:*

Души моея страсти многоболезненныя, и плоти моея недуги вскоре исцели, ума моего блужения устави, всенепорочная, и в тишине помыслов молитвы приносити чисты царю всяческих сподоби, Богородице, и испросити прегрешений оставление.

*По полиелеи седален, глас и~. Подобен:*
Премудрости:

Обличая лесть злочестивых, писания отверзая боголепно, послал еси догматы, паче меда наслаждающыя верных сердца, яве, досточудне, Троице служити во единстве божества: темже Cпаса образ на иконе представил еси облобызати, имуществительно человечество, богослове григорие. Моли Христа Бога, грехов оставление даровати празднующым любовию святую память твою.

*Дважды.*

*Слава, и ныне, Богородичен:*

Егда приидет судити всю землю всех Владыка и творец, овцам мя сопричти десным осужденнаго: и кромешния тмы, и всякаго мучения, твоего непотребнаго раба исхити, молюся. Да благодарно величаю богатство твоея благости, Богородице всенепорочная, и вопию ти (с. 552) радуяся: молися Христу Богу прегрешений оставление дати мне: тебе бо имам надежду раб твой.

*И чтем от жития святаго. Степенна, а~ антифон д~-го гласа. Прокимен, глас д~:*
уста моя возглаголют премудрость, и поучение сердца моего разум. *Стих:*
услышите сия, вси языцы, внушите, вси живущии по вселенней. Всякое дыхание: *Евангелие иоанна, зачало л~е, от полу.*

*По н~-м псалме стихира, глас з~:*

Преподобне треблаженне святейший отче, пастырю добрый, и началопастыря Христа учениче, положивый душу за овцы, ты и ныне, всехвальне богослове григорие, проси молитвами твоими, даровати нам велию милость.

*Канон пресвятыя Богородицы со ирмосом на з~: и святаго два, на и~.*

*Канон Богородицы.*

*Глас и~. Песнь а~. Ирмос:*

Поим Господеви, проведшему люди своя сквозе чермное море, яко един славно прославися.

Пречистая Богородице, воплощшееся присносущное и пребожественное слово паче естества рождшая, поем тя.

Грозд тя живоносен, всемирнаго искапающь сладость спасения, Дева Христе роди.

Род адамль к сущему паче ума блаженству тобою возведенный, Богородице, достойно славит тя.

*Таже канон святаго, егоже краегранесие:*

Богоглаголиваго григориа приснопамятнаго пою.

*Творение Феофаново.*

*Глас а~. Песнь а~. Ирмос:*

Христос раждается, славите. Христос с небес, срящите. Христос на земли, возноситеся. пойте Господеви, вся земля, и веселием воспойте, людие, яко прославися.

Богослова втораго, столпа света небеснаго, мудрости (с. 553) божия трубу, приидите, сего словес рачителие, любовию сошедшеся, восхвалим того, яко богопроповедника.

Слово отчее безначальное, всех яко Бог промысленник, промыслительною силою, тя, блаженне, церкви якоже матери, словом и мудростию облагодатив твой ум, дар дарует.

ум Владыку творя, страсти плотския удержал еси, и вместителен быв божественных озарений, единаго Бога в триех лицех просветил еси ны чествовати, григорие.

*Богородичен:*

Божия мудрость храм себе созда, в твоей всенепорочней утробе вселившися, благодатная, и паче ума сему соединившися по впостаси, чистая, явися яко человек.

*Ин канон, творение космы монаха.*

*Глас тойже. Песнь а~. Ирмос:*

Похвалу боговидец моисей Исраилю предвозглашает, начинает же мариам премудрым женам песнь победную: избавителю Богу вси воспоим.

Избаву началороднаго, о наших же страстех кровь боготочную, стал еси в жертву принося: и ныне верным, григорие всемудре, Бога подаждь нам удобопримирительна.

Скрижали богоначертанныя, во мрак моисей вшед, прият некогда: ты же во уме поставив богоприятную трапезу, прилежно Бога умолил еси.

*Богородичен:*

Хотя за благоутробие свое от смерти и тли паки воззвати естество человеческое пребожественный, Дево всенепорочная, в чистую утробу твою вселися.

*Катавасиа:*
Сушу глубородительную землю: (с. 554)

*Песнь г~. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Даждь нам помощь твоими молитвами, всечистая, прилоги отражающи лютых обстояний.

Евы праматере ты исправление была еси, начальника жизни, миру Христа, Богородице, рождши.

Препояши мя силою, всечистая, яже истинно Бога рождши плотию, отчую впостасную силу.

*Ин. Ирмос:*

Прежде век от отца рожденному нетленно сыну, и в последняя от Девы воплощенному безсеменно, Христу Богу возопиим: вознесый рог наш, свят еси, Господи.

Имея премудрости источник, непрестанно источающь твоих всемудрых учений, Христову церковь, всеблаженне, исполнил еси, над\ всеми вопиющую Богу: свят еси, Господи.

Благочестия велегласен проповедник, и благознаменит, богословия богослов, сокровище боговидения обильно предлагается, и раздает богатно нам богатство неотемлемо.

Ритор огнедухновенный, боговещанная цевница благодати, богословным вдохновением, и вещанием богодуховным благознамените возшумев, триипостаснаго существа нам песнь воспе.

*Богородичен:*

Богородительнице царице всея твари, царя всяческих молящи не престай Христа, егоже нам родила еси на спасение сущих на земли, спасти поющыя тя.

*Ин. Ирмос:*

Прежде зачатия честнаго самуила несомненно Богу обещавши, священномати анна ныне радующися поет с нами: утвердися в Господе сердце мое.

Иже прежде изытия из утробы рождшей тя, был еси предвозвещен, преподобне отче, пронаречение нося (с. 555) достойное, священноначальниче премудре, вседушно, радуйся, отче, тебе зовем.

Иже прежде даже изволити лукавая, супружницу и споспешницу избрал еси, из\ъявленьми божественными, боговидную чистоту и целомудрие, поборниче верных, веселящеся, радуйся, отче, тебе зовем.

*Богородичен:*

Евы праматере исправила еси прежде бывшее поползновение, приемши в себе низверженныя восправляющее слово отчее, непобедимою силою, Мати Дево.

*Катавасиа:*
утверждение на тя надеющихся:

*Седален, глас и~. Подобен:*
Премудрости:

Отверз уста словом божиим, отрыгнул еси премудрость, проповедниче света, и мудрование божественное вселенней всеял еси: отцев воистинну утвердил еси догматы, по павлу явился еси веры поборник. Тем и ангелов согражданин еси, и сих собеседник явився, блаженне, богослове григорие, моли Христа Бога, прегрешений оставление даровати празднующым любовию святую память твою.

*Дважды.*

*Слава, и ныне, Богородичен:*

Помышленьми поползся лукавыми, во глубину впадох греховную, и стеня зову ти от сердца, всечистая: на мне удиви богатую милость, и твоего благоутробия безмерную пучину, и щедрот твоих неисчисленное богатство, и даждь ми покаяние и прегрешений прощение, да любовию зову тебе: моли Христа Бога, прегрешений оставление даровати мне, тя бо надежду имею раб твой.

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество. (с. 556)

Клас возрастившая животворный, неоранная ниво, подающаго миру жизнь, Богородице, спасай поющыя тя.

Богородицу тя, всечистая, просвещшиися вси знаем: солнце бо правды родила еси, приснодево.

Очищение нам даруй наших неведений, яко безгрешен: и умири мир твой, Боже, молитвами рождшия тя.

*Ин. Ирмос:*

Жезл из корене иессеева, и цвет от него, Христе, от Девы прозябл еси, из горы хвальный, приосененныя чащи, пришел еси воплощся, от неискусомужныя, невещественный и Боже, слава силе твоей, Господи.

Таинник Троицы быв, сея просветил еси вселенную разумом, мудре, догматов лучи изблистая, преподобне, твоего известнаго учительства: емуже поучающеся присно, вси благочестно восхваляем тя.

утро благочестия светлое, зарю трисолнечную в себе прием возсиял еси, и нощь мрачную злочестивых ересей, зарею твоих догматов мудрых отгнал еси, и душы, отче, верных уяснил еси.

ум пресущный, источник слова и духа, из присносущнаго богословным громом, всеблаженне богословствуя, благочестно научил еси, сему от него научаемь, яко пред\ъочистив твой ум вещных, отче, приятий.

Возшел еси на гору добродетелей, от дольних преселився, и мертвых дел отступив, и скрижали рукою божиею написанныя догматы твоего чистаго богословия, приял еси, тайноводителя божественных таинств, григорие.

*Богородичен:*

Разумом падшаго адама возставила еси, всенепорочная, впостасную рождши жизнь, из\ ложесн девических очищенных духом: и к безстрастней и (с. 557) божественнейшей и нетленней пищи сего возвела еси, владычце.

*Ин. Ирмос:*

С чудным став аввакумом на божественней твоей стражи, григорие, и сущаго на рамех херувимских познав, всемирнаго был еси возвеститель спасения, присно зовый: слава силе твоей, Господи.

Близ являющымся, и пред богом стоящым чиноначалием подобяся, всемудре, яже вышше тех умом облетая, во глубину же не достигл еси превысочайшее стояние, оттоле богатство нося человеком неотемлемое.

В непостижимый вшед мрак, и яко из пещеры каменны узрев задняя, срастворенное вещественное невещественному естеству, и неслитнаго смешения был еси сказатель, Христов угодник, того рабом его умоляет быти милостива.

*Богородичен:*

Гора показалася еси ты мысленная, от неяже отсечеся незреченно честный камень, истняя мрачныя прелести образ, и просвещением благодати озаряя, верою присно вопиющыя: слава силе твоей, Господи.

*Катавасиа:*
Покрыла есть небеса:

*Песнь е~. Ирмос:*

утренююще вопием ти, Господи, спаси ны: ты бо еси Бог наш, разве тебе иного не вемы.

утоли нестерпимую бурю страстей моих, яже Бога рождшая, кормчию и Господа.

Служат рождеству твоему, пречистая Богородице, ангельстии чини, и человеков собори.

Марие Богородице безневестная, упования врагов осуети, а поющыя тя возвесели.

*Ин. Ирмос:*

Бог сый мира, отец щедрот, великаго совета твоего ангела, мир подавающа, послал еси нам: тем богоразумия к свету наставльшеся, от нощи утренююще, славословим тя, человеколюбче. (с. 558)

Глагол твоих божественное вещание, и догматов благодать божественная, яко скорость молнии всю обтече землю, Троице во единице, единице в Троице, покланятися, богослове, богословствуя и научая нас.

Возжелал еси истинно мудрости божия, и словес доброту возлюбил еси, и всех предпочтил еси красных сущих на земли: темже тя венцем, всеблаженне, дарований благолепно украси, и богослова содела.

Разумно ты сущаго, яко древле моисей, видети, богоглаголиве, вожделел еси, и сего задняя, каменем покрывся, видети сподобился еси: и пучины научился еси божественныя мудрости, непостижно являемыя.

*Богородичен:*

Иже древле еву праматерь твою создавый, из тебе зиждется, тоя осуждение и преслушание яве исцеляя, и разрешая, яко щедр и Владыка всех, богородительнице Мати Дево.

*Ин. Ирмос:*

угль горящий, иже исаииным устном серафим приложи некогда, клещею взем, и приложен: он же очищен, правде научитеся, всем проповедаше.

Всему огню боговидения, всеблаженне григорие, приступль, чистотою ума же и души, несытне саморучно трисиянный почерпл еси свет равновидный.

Зарями об\ъят трисолнечнаго озарения, от облистания же разжжен, и божественными лучами ум освещая, и противосиятельныя лучи всем изблистал еси.

*Богородичен:*

Свет от света, отчее единородное слово безначальное приемши, Мати Дево, дверь света яве была еси, правды солнце всем возсиявши.

*Катавасиа:*
Яко виде исаиа: (с. 559)

*Песнь з~. Ирмос:*

Ризу мне подаждь светлу, одеяйся светом, яко ризою, многомилостиве Христе Боже наш.

Храм тя божий и ковчег, и чертог одушевленный, и дверь небесную, Богородице, вернии возвещаем.

Идолов разрушитель яко Бог, бывшее рождество твое, Марие богоневесто, покланяемо есть со отцем и духом.

Слово божие тя земным, Богородице, показа небесную лествицу: тобою бо к нам сниде.

*Ин. Ирмос:*

Из утробы иону младенца изблева морский зверь, якова прият: в Деву же всельшееся слово, и плоть приемшее пройде сохраншее нетленну. Егоже во не пострада истления, рождшую сохрани неврежденну.

Струями мудрых учений твоих, всемудре, ариев ум мутнейший изсушил еси, в тишине храня паству твою непотопленну, якоже словесный ковчег: в немже благочестия семена положил еси, добротою словес твоих.

Да честныя Троицы осиянием обогатиши ум, отче, уяснил еси якоже нескверное и новоочищенное зерцало, воздержанием изрядным соделав. темже и боговиднейший показался еси божественными явленьми.

Весь срастворився зарею духа, был еси светильник, отче, всесветел, светлостию твоих словес просвещаяй концы, и богословия чистотою украшаяй красное торжество верных, богослове григорие.

Нов самуил богоданен явился еси, дан Богу, и прежде зачатия, всеблаженне, целомудрием и чистотою украшаемь, и священства всесвятою одеждею, отче, удобрен, ходатайствуя зиждителю и зданию. (с. 560)

*Богородичен:*

Свиток чист слово приемый написанное, прежде неописанное божеством, предзналася еси пророки и первее, Мати Дево Марие богоневесто: ты бо неодержимаго во утробе твоей несказанно вместила еси.

*Ин. Ирмос:*

Иже в понте под\ъемый заключение, убежанием бури, и вержением жребия, и усты ят быв морскаго зверя невредимь пребыв, но вопияше иона: к тебе живот мой да взыдет, Христе.

Потоплен разумом не быв, и до дна испытав глубины божия, и оттоле бисер почерпл ты владыце: и молчание якоже слово, григорие, положил еси всеизряднейше.

Молитвою чистою свирепеющееся утишил еси море, и странных оплевав словес слатину, {<::рус>В словаре Дьяченко (в прибавлении): слатина -- влажное место. В словаре Срезневского -- 1) солончак, 2 ) болото. Прим.<::лат>orthlиb<::слав>} ты владыце, яко небесная капля, люди верныя исправил еси, григорие.

*Богородичен:*

Непостижное человеческими помыслы таинство, Мати божия, неизреченнаго и страшнаго рождения твоего: ты бо Дево, всех творца рождши, Дева пребыла еси.

*Катавасия:*
Возопи к тебе:

*Кондак, глас г~. Подобен:*
Дева днесь:

Богословным языком твоим сплетения риторская разрушивый, славне, православия одеждею свыше истканною церковь украсил еси: юже и носящи с нами зовет твоими чады, радуйся, отче, богословия уме крайнейший.

*Икос:*

*От*
богословныя и высокия мудрости твоея исполни мой ум убогий и страстный, яко да воспою житие твое, отче: не могу бо слова принести тебе, аще не (с. 561) ты подаси ми крепость слова, и разум и мудрость: яко да от твоих твоя принесу тебе, и от богатства добродетелей твоих оттуду обрящу вину, и увенчаю честную и святую твою главу, с верными взывая: радуйся, отче, богословия уме крайнейший.

*Песнь з~. Ирмос:*

*От*
иудеи дошедше отроцы в вавилоне иногда, верою троическою пламень пещный попраша, поюще: отцев Боже, благословен еси.

Из девственных ложесн воплотився, явился еси на спасение наше. темже твою матерь ведяще Богородицу, православно зовем: отцев наших Боже, благословен еси.

Жезл прорастила еси, Дево, от корене иессеева, всеблаженная, плод цветоносящий спасительный, верою сыну твоему зовущым: отцев наших Боже, благословен еси.

Премудрости исполни вся и силы божественныя, впостасная мудросте высочайшаго, Богородицею, верою тебе поющих: отцев наших Боже, благословен еси.

*Ин. Ирмос:*

отроцы, благочестию совоспитани, злочестиваго веления небрегше, огненнаго прещения не убояшася, но посреди пламене стояще пояху: отцев Боже, благословен еси.

Все желание и сладость яве слово твое, все, григорие, полно веселия и светлости, благоухания насыщая, верою поющыя: отцев Боже, благословен еси.

умом просвещенным источника просвещений достигл еси, и отонудными молниями распаляемь, попалил еси евномиево языкоболие, Троице вопия: отцев боже? благословен еси.

Отверз хляби бездны мудрых догматов твоих, заустив же источника мудрости, покрыл еси прелести (с. 562) началовожди, облистаемь вечным светом и трисолнечным.

*Богородичен:*

Яко дождь на руно низшед, в твою вселися утробу, мира река, источник благости, иже капли дождевныя исчитая, отцев Боже, благословен еси.

*Ин. Ирмос:*

Проидоша, яко чертог, пещный пламень нестерпимый, иже за благочестие иногда, отроцы святии показавшеся яве, и согласно воспевающе, песнь пояху: отцев Боже, благословен еси.

Неправедных игемонов пред судищами став, григорие, еретичествующих огня лютее дышущая стремления благочестием сожегл еси, Троице вопия: отцев Боже, благословен еси.

Троицу всесвятую, догматов благочестивых, григорие, немутный источник от устен излиявый на землю, цветоносну жестокую напаяя показал еси: отцев Боже, благословен еси.

*Богородичен:*

умерщвляется праотец, яко безвременне сада вкусивый: ты же безконечную жизнь, о Дево! прозябшая, в раи сего обитати возставила еси, богородительнице чистая благословенная.

*Катавасиа:*
Тебе во огни оросившаго:

*Песнь и~. Ирмос:*

Царя небеснаго, егоже поют вои ангельстии, хвалите и превозносите во вся веки.

Противных льстительныя и пламенныя на нас угаси стрелы, яко да поем тя, чистая, во веки.

Преестественне содетеля и Cпаса, Бога слова родила еси, Дево: темже тя поем, и превозносим во вся веки.

Просветительную тя, и златозарную, всельшийся в тя свет неприступный, Дево, показа свещу во вся веки. (с. 563)

*Ин. Ирмос:*

Чуда преестественнаго росодательная из\ъобрази пещь образ: не бо яже прият, палит юныя, яко ниже огнь божества Девы, в нюже вниде утробу. Тем воспевающе воспоем: да благословит тварь вся Господа, и превозносит во вся веки.

Равно отцу слово и дух благостию и царством, благочестиво научил еси, существенно и естественно тождество зная и единение. темже вопиеши радуяся: да благословит тварь вся Господа, и превозносит во вся веки.

Славы ангельския удостоился еси, яко бо ангел просиял еси миру, Троице, всемудре, очистив прилежно душу же и тело и мысль. ейже ныне воспеваеши, веселяся: да благословит тварь вся Господа, и превозносит во вся веки.

Милостива молитвами твоими Владыку соделав, испроси, отче, прегрешений оставление, верою священную и всепразднственную твою память празднующым. в нейже веселящеся, воспеваем: да благословит тварь вся Господа, и превозносит во вся веки.

Таинник триипостаснаго единоначалия, и божества сущаго в Троице, добродетелей обученьми быв, троический богослов показался еси, всеблаженне. и ныне воспеваеши радуяся: да благословит тварь вся Господа, и превозносит во вся веки.

*Богородичен:*

Иже архангельскими песнословии славимое богатное слово, нас ради обнища, тя матерь доброту иаковлю благословенную избрав. темже воспевающе поем: да благословит тварь вся Господа, и превозносит во вся веки.

*Ин. Ирмос:*

Иже пищею не осквернившиися отроцы царския трапезы, во огнь радующеся внидоша некогда, и в пламени орошаеми усердно пояху: благословите, дела господня, Господа. (с. 564)

Вавилонскаго, отче, пламене превозвысився, и паче того благочестием распалився, троический неботаинник показався и проповедник, вопиеши: благословите, дела господня, Господа.

Напастныя различне, отче, и железныя пещи огнь угашая, удобно напастей произшед, к небеси возлетел еси, вопия: благословите, вся дела господня, Господа.

*Богородичен:*

Златовидный светильник, твое знаменительне являше божественное рождество, непорочная чистая: ты бо свет неприступный мирови возсияла еси. емуже вопием: пойте, вся дела господня, Господа.

*Катавасиа:*
Нестерпимому огню:

*Песнь ф~. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

Радости и веселия полна есть память твоя, приступающым исцеления точащи, и благочестно Богородицу тя возвещающым.

псалмы тя воспеваем, обрадованная, и немолчно, еже радуйся, зовем: ты бо источила еси всем радость.

Красен, Богородице, прорасте плод твой, не тли причащающымся ходатайствен, но жизни, верою тя величающым.

*Ин. Ирмос:*

образ чистаго рождества твоего огнепалимая купина показа неопальная: и ныне на нас напастей свирепеющую угасити, молимся, пещь, да тя, Богородице, непрестанно величаем.

Дает тебе жизнь нетленную начальная Троица, яже богословил еси, приемши ея ради подвиги твоя, и учения и борения, ейже ныне, отче, предстоиши о мире молитвенник изящнейший.

Зарею трисиянныя светлости, от единаго (с. 565) происходящею божества, осияемь, священнотаинниче григорие, поющыя тя верою спасай, и твоих догматов богословием световождствуй.

Течение доброе совершил еси за начальную Троицу подвизався, и обожение яко богослов, получил еси: и божественнаго твоего желания исполнение приял еси достойно, церквей благоукрашение.

*Богородичен:*

О страшнаго твоего чудесе! ты бо, Дево Богородице, таинство прежде родов, и прежде веков сокровенное в Бозе, всяческая создавшем, рождши Бога слова, несказанно явила еси.

*Ин. Ирмос:*

Иже вышнюю глубину божественнаго непостижения благочестно отверз, ум яко из\ камене, необ\ъятныя, богоначальныя возвысил еси Троицы, всеблаженне отче, тя величаем.

Иже худую одежду законнаго расторг писания, и юже в нем божественную доброту, и таинственную, божественных духа нам истолковав писаний, треблаженне отче, тя величаем.

Горним ликом сочислен сый, преподобне отче, ибо с ними во веки водворяешися. О твоей пастве мольбы твори к Богу, всеблаженне отче, тя величаем.

Иже божественным научився от божественнаго и паче ума вдохновения, преподобне отче, и к тех таинственно совершився ненаученному соединению, безмерным твоим желанием, всеблаженне отче, тя величаем.

*Богородичен:*

Ты вместилище, чистая, божественнаго необ\ъятия, вышше естества была еси, яко Богу плоть взаимствовавшая, и твоих девственных не разверзшему ложесн, внегда раждати без семене, тя величаем.

*Катавасиа:*
В законе сени и писаний: (с. 566)

*Светилен. Подобен:*
Духом во святилищи:

Мечь словес твоих, и сила сего, языки отсече неверных до конца: яко вещь бо терновную тех попалил еси безбожная новосечения, Троице научил еси покланятися боголепно, григорие богослове.

*Слава, Подобен:*
Со ученики:

Единице триипостасней и Троице совершенней в едином божестве, всемудре богослове, научил еси покланятися: свет рекий отца, и сына свет, паки же свет духа святаго. Но един свет, неразделен, неслиянен: един бо Бог уясняяй единосущное, о григорие блаженне!

*И ныне, Богородичен:*

С Богоматерию и Девою Мариею, и василием, всемудре, предстояй великим неприступней Троице, мир миру, тишину церкви, победы, и нам спасение испроси ныне восхваляющым тя, богослове архиерею григорие, риторе церковный.

*На хвалитех стихиры святаго на д~, глас д~. Подобен:*
Званный свыше:

Пресек писмене ты мрак, * вшел еси духом к свету высочайшему: * и отонудное прием светолияние, богословием вся обогатил еси, * григорие всемудре, * церкве светило: * блистаньми же словес твоих * мрачныя облаки ересей разгнал еси. * темже водворяешися, идеже глас празднующих, * ангелом собеседник, * моляся непрестанно, * еже спастися душам нашым.

Богослов вторый и таинник * божественнаго осияния, * иже Троицы светлый прописатель, * иже о неизреченнем и божественнем естестве, * преестественно научая, григорие: * и ныне светлее наслаждаяся Бога, * почитающих тя поминай, и поборствуй о церкви, * юже собрал еси: * (с. 567) твое бо вещание * во вся вселенныя изыде концы, * научая славити * Троицу единосущную.

Возделав землю языком, богоглаголиве, * сердца браздам семя божественное, * богословием обогатил еси высочайшим * церкве всю полноту. * темже плевелы, огнем духа, * еретическия попалил еси, * философии божественныя питаемый рачением, * отче отцев, и пастырю пастырей, * и слово верных, священников светильниче, * вселенныя слава, * всеблаженне григорие.

К премудрости чаши приближив * честная твоя уста, отче григорие, * богословия почерпл еси божественную воду, * и верным обильно преподал еси: * ересей заградил еси течение душегубное, * хуления исполненное. * ибо яко кормчия тя обрете дух святый, отреюща и отгоняща, * яко ветров дыхания, * злочестивых стремления, * во единице существа * Троицу возвещающа.

*Слава, глас а~:*

Цевницу духа, ересей победителя, и православных наслаждение, втораго наперсника, слова самовидца догматом бывшаго, мудраго пастыреначальника, церковныя питомцы, богословными песньми прирецем: ты еси пастырь добрый, давый тебе самаго, григорие, яко учитель Христос за ны, и с павлом ликуеши, и молишися о душах наших.

*И ныне, Богородичен. Славословие великое: и отпуст.*

*На литургии, блаженна от канона святаго песнь г~-я и з~-я. Прокимен, глас а~:*
уста моя возглаголют премудрость, и поучение сердца моего разум. *Стих:*
услышите сия, вси языцы, внушите, вси живущии по вселенней. *Апостол к коринфяном, зачало рн~а. Аллилуиа, глас в~:*
Внемлите, людие мои, закону моему, приклоните ухо ваше во глаголы уст моих. *Евангелие иоанна, зачало л~з. Причастен:*
В память вечную:

*На трапезе утешение братии. И чтем житие святаго.*

