<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 787)

*Месяца тогоже в к~е-й день*

*Служба пресвятей Богородице, совершаемая в день празднества святей чудотворней ея иконе, именуемей утоли моя печали*

*На всенощном бдении,*

*На*
Господи воззвах: *стихиры, глас в~.*

Всем скорбящым радосте, и обидимым предстательнице, и алчущым питательнице, странным утешение, и обуреваемым пристанище, болящым посетительнице, озлобленным покров и заступление, и жезл слепым, Мати Бога вышняго, ты еси пречистая: потщися, молимся, спастися рабом твоим.

Ино прибежище, чистая, человецы к творцу и владыце не стяжахом мы, разве тебе, богоневесто. не отвержи нас от твоего заступления, ниже посрами любовию прибегающих к покрову твоему, Мати Бога вышняго, потщися, покажи твоея милости богатство, и ныне от страстей нас спаси.

Страх многообразных искушений, и недужных буря ныне мя обуревают, и глубина потопляет мя отчаяния: зима прегрешений моих люте мя (с. 788) смущает: предвари и избави мя обуреваема, едина верным тишино: и к пристанищу вышняго божественнаго звания возведи.

*Слава, и ныне:*

О великаго таинства! видя чудеса, проповедаю божество: еммануил убо естества двери отверзе, яко человеколюбец: девства же затворы не разверзе, яко Бог: но тако из ложесн пройде, якоже слухом вниде: тако родися, якоже и зачатся. безстрастно вниде, и неизреченно изыде, по глаголющему пророку: та дверь затворена будет, и никтоже пройдет сквозе ея, токмо един Господь, Бог Исраилев, имеяй велию милость.

*Вход. Прокимен дне, и чтения три.*

*Бытия чтение, (глава к~и).*

Изыде иаков от студенца клятвеннаго и иде в харрань. И обрете место, и спа тамо: зайде бо солнце, и взят от камения места того, и положи возглавие себе, и спа на месте оном, и сон виде: и се лествица утверждена на земли, еяже глава досязаше до небес, и ангели божии восхождаху и низхождаху по ней: Господь же утверждашеся на ней, и рече: аз Бог авраамов отца твоего, и Бог исааков, не бойся: земля идеже ты спиши на ней, тебе дам ю, и семени твоему. и будет семя твое яко песок земный, и распространится на море, и ливу, и север, и на востоки: и возблагословятся о тебе вся колена земная, и о (с. 789) семени твоем. И се аз с тобою сохраняяй тя на всяком пути, аможе аще пойдеши, и возвращу тя в землю сию: яко не имам тебе оставити, дондеже сотворити ми вся, елика глаголах тебе. И воста иаков от сна своего, и рече: яко есть Господь на месте сем, аз же не ведех. И убояся, и рече: яко страшно место сие! несть сие, но дом божий, и сия врата небесная.

*Пророчества иезекиилева чтение, (главы м~г, м~д).*

Тако глаголет Господь: будет от дне осмаго, и прочее: сотворят иереи на олтари всесожжения вашего, и яже спасения вашего: и прииму вы, глаголет адонаи Господь. И обрати мя на путь врат святых внешних, зрящих на востоки, и сия бяху затворена. И рече Господь ко мне: врата сия затворена будут, и не отверзутся: и никтоже пройдет сквозе их, яко Господь Бог Исраилев пройдет ими, и будут затворена. Яко игумен сядет в них снести хлеб. По пути еламских врат внидет, и по пути его изыдет. И введе мя по пути врат святых, сущих к северу, прямо храму: и видех, и се исполнь славы храм господень.

*Притчей чтение, (глава ф~).*

Премудрость созда себе дом, и утверди столпов седмь. закла своя жертвенная, и раствори в чаши своей вино, и уготова свою трапезу. Посла своя рабы созывающи с высоким проповеданием на чашу, глаголющи: Иже есть безумен, да уклонится (с. 790) ко мне, и требующым ума рече: приидите, ядите мой хлеб, и пийте вино, еже растворих вам. оставите безумие, и живи будете: и взыщите разума, да поживете, и исправите разум в ведении. Наказуяй злыя, приимет себе безчестие: обличаяй же нечестиваго, опорочит себе: обличение бо нечестивому раны ему. Не обличай злых, да не возненавидят тебе. Обличай премудра, и возлюбит тя. Даждь премудрому вину, и премудрший будет: сказуй праведному, и приложит приимати. Начало премудрости страх Господень: и совет святых разум. Разумети бо закон, помысла есть благаго: сим бо образом многое поживеши время, и приложатся тебе лета живота.

*На литии стихиры, глас в~.*

Златая кадильнице, ручко и жезле, и светильниче светозарный, свитче божественный, в немже перстом божиим написася слово, спаси нас тебе величающих.

Даруй нам помощь, Богородице, на тя надеющымся, верным прибежище: избави от бед рабы твоя, Дево, на тя бо по Бозе упование возлагаем.

Владычце, Мати избавителя, приими моление рабов твоих, аще и недостойне молящихся тебе: да молишися за ны к рождшемуся из тебе, владычце мира, и буди нам избавительница.

*Слава, и ныне, глас и~.*

Тя молим предстательницу нашу, пречистая Богородице, одержими печальми, не остави до конца погибнути (с. 791) рабом твоим: но ускори из\ъяти нас от настоящия скорби и печали. о пресвятая Дево чистая, ты бо еси нам помощь и стена необоримая.

*На стиховне стихиры, глас д~:*

Наставницу тя заблуждших, и пристанище спасительно в пучине, владычце, и в бури, во искушении же и печалех Христос тя всем показа, сын твой и Бог, верно приходящым к тебе. егоже моли, от злых бед избавитися ведящым тя, Богородице, воистинну наставницу.

*Стих:*
Помяну имя твое во всяком роде и роде.

Тление потребила еси, всепетая, и болезнь древнюю всю рождеством твоим, живот миру рождши, смерть разрушивший: болезни же, яко благая, исцеляеши верно твой чудесный образ почитающих, и любовию кланяющихся, и чтущих тя чистую наставницу.

*Стих:*
Слыши, дщи, и виждь, и приклони ухо твое.

Яко источника тя живота, всепетая, ведуще, и яко чудес и целеб подательницу, страстей душевных же и телесных скорое потребление, милости и щедрот неисчерпаемое море, тебе припадаем вси, просяще от скорби разрешения, и будущих мучений избавления.

*Слава, и ныне, глас и~:*

Радуйся благословенная Богородице, пречистая Мати Христова: радуйся, верных надеждо. радуйся, мира очищение: радуйся, всякия скорби избавляющая рабы твоя. радуйся, человеком утешение живоносное: радуйся, (с. 792) заступление призывающих тя, богоблагодатная. радуйся, божие пребывание и гора святая.

*Тропарь, глас е~:*

утоли болезни многовоздыхающия души моея, утолившая всяку слезу от лица земли: ты бо человеком болезни отгониши, и грешных скорби разрушаеши: тебе бо вси стяжахом надежду и утверждение, пресвятая Мати Дево.

*По а~-й кафисме седален, глас е~:*

Пречистая Дево Богородице, помилуй нас прибегающих с верою к тебе милосердой, и просящих теплаго заступления твоего: можеши бо, яко благая, всех спасти, и яко Мати Бога вышняго, матерними твоими молитвами всегда избавляеши чтущих тя от всех бед и скорбей, благословенная.

*Слава, и ныне, тойже.*

*По в~-й кафисме седален, глас а~.*

Правоверно чтущыя тя, и к тебе прибегающыя, и иконе твоей святей любезно покланяющыяся, о божия Мати! спаси, и не даждь в расхищение супостатом, ниже да найдут на ны вся злая, яже грехи нашя уготоваша нам: ниже беззакония наша да превзыдут на главы нашя: но да твоя матерняя к Богу преодолеет за ны богоприятная молитва.

*Слава, и ныне, тойже. Величание. псалом:*
Велий Господь и хвален зело:

*По полиелеи седален, глас а~.*

Пречистая твоя икона, Богородице Дево, врачевство всему миру духовное: к ней же прибегающе, лобызаем и (с. 793) почитаем, и покланяемся, исцелений благодать почерпающе от нея, и недуг телесных, и душевных страстей, твоими молитвами свобождающеся.

*Слава, и ныне, тойже.*

*Степенна, а~-й антифон д~-го гласа. Прокимен:*
Помяну имя твое: *Стих:*
Слыши, дщи: *Евангелие от луки, зачало д~.*

*По н~-м псалме стихира, глас з~:*

Не имамы иныя помощи, не имамы иныя надежды, разве тебе пречистая Дево, ты нам помози, на тебе надеемся, и тобою хвалимся: твои бо есмы раби, да не постыдимся.

*Канон. Глас в~.*

*Песнь а~.*

*Ирмос:*
Во глубине постла иногда фараонитское всевоинство преоруженная сила: воплощшееся же слово всезлобный грех потребило есть, препрославленный Господь: славно бо прославися.

Яже всем удобь послушная в скорби, и в печали помогающая, Богородице благая, благодать подаждь пети тя дерзающым, владычце, скорбящих радосте.

Многобогатную благодать стяжавши, владычце, дерзновенною твоею молитвою преславно изми мя от напастей, убогаго раба твоего, скорбящих радосте.

*От*
враг видимых и невидимых избави, молимся, к тебе прибегающих, Богородице, и разори всяк совет борющих нас.

Отими поношение человеческое, и клеветы наветник от мене, Богородице, молю тя: да усердно славлю Господа, егоже питала еси. (с. 794)

*Песнь г~.*

*Ирмос:*
утверди нас в тебе, Господи, древом умерщвлей грех, и страх твой всади в сердца нас поющих тя.

Врагов наветы разори суетныя, всепетая Богородице, и не оскудей молитвами твоими, снабдящи нас восхваляющих тя.

Призри, чистая, милостивным твоим оком, и избави мя всякаго навета видимых и невидимых врагов, ослепивши зеницы очес их.

Злое нападение врагов, яко огнь палящее, ищущих всегда погубити нас, Дево, росою молитв твоих угаси.

Неугасимая лампадо, заря присносиятельная, нощию мя скорбей одержима просвети молитвами твоими, рождшая солнце славы Христа.

*Кондак, глас з~:*

Предстательство Христиан непостыдное, ходатайство ко творцу непреложное, не презри грешных молений гласы, но предвари, яко благая, на помощь нас, верно зовущих ти: ускори на молитву и потщися на умоление, предстательствующи присно, Богородице, чтущих тя.

*Седален, глас в~.*

Моление теплое и стена необоримая, милости источниче, мирови прибежище, прилежно вопием ти: Богородице владычце, предвари и от бед избави нас, едина вскоре предстательствующая. (с. 795)

*Песнь д~.*

*Ирмос:*
услышах, Господи, глас твой, егоже рекл еси, глас вопиющаго в пустыни, яко возгремел еси над\ водами многими, твоему свидетельствуяй сыну, весь быв сошедшаго духа, возопи: ты еси Христос, божия мудрость и сила.

Молитву неусыпну, заступление твердо молим: умилосердися и виждь нашу нестерпимую печаль, болезни, скорби, страсти: и благопременно посети, Мати божия, радость скорую подающи.

Не непричастни есмы, владычце, твоего заступления в скорбех: темже и ныне нам помози вскоре, люте обуреваемым руку простирающи, чистая. буди милостива болезнем нашым, Мати божия, радость скорую подающи.

Не уповаша, владычце, на тя беззаконнующии, но уповаша на язык человечь, присно завистно излиявшийся, неправедно пролияти кровь искренняго, рыкающе: ты же, чистая, челюсти их сокруши.

Смири, владычце, врагов вознесенную выю велеречующих, советы и злонравия, и сердца поучающаяся злым, на мя по вся дни: крепость же и победу подаждь призывающым тя, Мати божия, радость скорую подающи.

*Песнь е~.*

*Ирмос:*
угль исаии проявлейся, солнце из\ девственныя утробы возсия во тьме заблуждшым, богоразумия просвещение даруя.

Молитвеннице неложная, упование Христиан, обрадованная, приими мольбы от нас, прилежно призывающих и молящихся тебе. (с. 796)

Источник тя жизни сущий, чистая, безсмертия источающий воды, земнороднии познавше ублажаем.

Вооружися на ны лукавно враг, языком якоже мечем погубити хотя: но твоею, богородительнице, крепостию предвари.

Пучину, чистая, заступлений кто изочтет силы твоея; темже нас сущих в нужде скоро предвари.

*Песнь з~.*

*Ирмос:*
В бездне греховней валяяся, неизследную милосердия твоего призываю бездну: от тли Боже мя возведи.

Целомудрия сущи ходатаица, призывающым тя ныне явися, и от всяких избави напастей и бед, богоневесто.

Злодейства вражия разори, и клеветы неправедныя устави, благословенная пречистая, избавляющи неповинныя от скорби.

Лютыми грехи окружени, и напастными бедами потопляеми, под\ божественный покров твой прибегаем, Мати Христа Бога.

Неискусомужно рождши Господа, явися по божестве паки девствующи. о преславнаго чудесе, в тебе соделаннаго, богоневесто!

*Кондак, глас з~:*

Не ввери мя человеческому предстательству, пресвятая владычце, но приими моление раба твоего: скорбь бо обдержит мя, терпети не могу демонскаго стреляния, покрова не имам, ниже где прибегну окаянный всегда побеждаемь, и (с. 797) утешения не имам, разве тебе, владычце мира, упование и предстательство верных: не презри моление мое, полезно сотвори.

*Икос:*

Простри длани свои, имиже всех Владыку яко младенца прияла еси, не остави нас всегда надеющихся на тя. бодренною твоею молитвою, и неисчетною благостию ущедри нас, и подаждь душам нашым милосердие свое в веки источающи: тебе бо имамы грешнии заступницу, от находящих на ны бед и зол: но яко имущая милосердия щедроты, ускори на молитву и потщися на умоление, заступающи присно, Богородице, чтущих тя.

*Песнь з~.*

*Ирмос:*
Да преславное рождество твое Христе, еже от Девы, прообразиши яве, неопалимы в пещи отроки сохранил еси, песньми поющыя тебе: отцев Боже, благословен еси.

О благоутробия твоего, Дево чистая! решиши бо безмерныя печали и напасти, призывающым в нужде и обстоянии. темже и ныне помози, благословенная, тя восхваляющым.

Покажи скорое твое заступление, покажи, яко можеши яко Мати Бога: призываем тя от сердца, со слезами припадающе: скорбь укроти и болезнь рабов твоих вскоре.

уста человеков, яко львов лютых, гроба тяжчайше отверзошася горько поглотити мя: но (с. 798) ты, Богородице, явися надежда ненадеющымся, и низложи крепость их благословенная.

Да узрят врази и постыдятся: да разумеют и видят твою, еже по нам сопротив борющую силу, и в пропасть преисподнюю низложи их, благословенная, надеждо ненадеющихся.

*Песнь и~.*

*Ирмос:*
Пещь иногда огненная в вавилоне действа разделяше, божиим велением халдеи опаляющая, верныя же орошающая, поющыя: благословите вся дела господня Господа.

Прибежище наше и миру радование, богородительнице, умилосердитися потщися, и спешно благодать твою подаждь нам оскорбленным, и заступи, благая, твоя рабы.

Совет суетен совещаша люте на ны безбожных сонмища, якоже прежде ахитофел. но вопием: твоими молитвами сей разори, низложши сих крепость, Богородице.

Призывающих тя, Богородице, от души неложно, во всякой скорби и в болезнех различных, и бедах лютых, спешно услыши, владычце, сих избавляющи присно молитвами твоими.

Да имя твое, Богородице, на земли славословится, иже из\ тебе возсияв, грешником державную надежду и стену тя дарова: тобою бо всякое дыхание к Богу притекает.

*Песнь ф~.*

*Ирмос:*
Недоумеет всяк язык благохвалити по достоянию, из\ъумевает же ум и премирный пети тя Богородице: обаче благая сущи, (с. 799) веру приими, ибо любовь веси божественную нашу, ты бо Христиан еси предстательница, тя величаем.

Да заградится всяк язык, лукавым поучаяйся: да молчат устна льстивая, и уста неправедно глаголющая на праведнаго беззаконие, гордынею и завистию враждебною вкупе, Богородицы молитвою и святых Христовых.

В молитвах бодрую, чистую Богородицу призываем вси, болезнию и скорбию одержими, взывающе: владычце чистая, скоро избави от одержащих болезней рабы твоя присно, яко по Бозе заступницы иныя не имамы.

Отчаявшихся велие прибежище, обуреваемых тихое пристанище ты еси Богородице. темже и мы притекаем, взывающе: да не постыдимся, Мати истиннаго живота, но да благодаряще усердно тя величаем.

Приими, отроковице пречистая, божественную песнь, воздавающи благодать на тя надеющымся: и мир испроси церквам присно послати, и отечеству нашему одоления и победы, да Христианский всяк язык тя величает.

*Светилен:*

Теплое заступление в бедах, в печалех утешение, и к Богу примирение, еюже тли избавихомся, Богородицу вернии ублажаем.

*Слава, и ныне:*

Тя предстательницу имамы грешнии, о пресвятая Дево! ты милостива к нам сотвори сына твоего и Бога нашего, матерними твоими молитвами. (с. 800)

*На хвалитех стихиры, глас в~:*

Всем предстательствуеши, благая, прибегающым с верою в державный твой покров: иного бо не имамы грешнии к Богу, в бедах и скорбех присно избавления, обременени грехи многими, Мати Бога вышняго. темже ти припадаем: избави от всякаго обстояния рабы твоя.

Всех скорбящих радость, и обидимых заступница, и алчущих питательница, странных утешение, обуреваемых пристанище, больных посещение, немощных покров и заступница, жезл старости, Мати Бога вышняго, ты еси пречистая: потщися, молимся, спастися рабом твоим.

Радуйся, пречистая Дево: радуйся, честный скиптре царя Христа. радуйся, прозябшая гроздь тайный: Радуйся, двере небесная и неопалимая купино. Радуйся, всемирный свете: Радуйся, всех радосте. Радуйся, верных спасение: радуйся, заступнице всех Христиан, прибежище владычце.

*Слава, и ныне, глас и~:*

Радуйся, вселенныя похвало: радуйся, храме Господень. радуйся, горо приосененная: радуйся, всех прибежище. радуйся, свещниче златый: радуйся, славо православных честная. Радуйся, Марие Мати Христа Бога: радуйся раю. радуйся, божественная трапезо: радуйся сене. радуйся, ручко всезлатая: радуйся, всех упование.

*Славословие великое, и отпуст, и час а~-й.*

*На литургии: Блаженна, песнь г~ и з~. Прокимен, апостол, евангелие и причастен Богородице общий.*

