<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 575)

*Месяца тогоже в к~з-й день.*

*Пренесение мощей во святых отца нашего иоанна златоустаго.*

*Вечер,*
Блажен муж, *а~-й антифон.*

*На*
Господи, воззвах, *стихиры на и~, глас д~ Подобен:*
Яко добля:

Златокованную трубу, * богодохновенный орган, догматов пучину неизчерпаемую, * церковное утверждение, ум небесный, * премудрости глубину, * чашу всезлатую, * изливающую реки учений медоточных, и напаяющую тварь, песненно воспоим.

*Дважды.*

Звезду незаходимую, * зарями просвещающу учений * всю подсолнечную, * покаяния проповедателя, * губу всезлатую, * мокроту лютаго отчаяния из\ъемлющую, * и орошающую сердца истаявшая грехи, * иоанна достойно * златословеснаго почествим.

Земный ангел, и небесный человек, * ластовица благоглаголива, и многогласна, * добродетелей сокровище, * камень неразседный, * верных воображение, * мучеником подобен, * равностоятель святых ангелов, * апостолов единонравный, * в песнех да возвеличится златоуст.

*Ины стихиры, глас тойже. Подобен:*
Званный свыше:

Священнейшее составим ликование, * венец бо (с. 576) златозрачный церкве Христовы, * на славу царску днесь, * от коман ко граду приходит царствующему. * Светит сияя свыше * в возвращении своем, * к царствию невещественному верных вводит, * и всех присвояет царю. * темже вопием: * златоименне отче, * божественный златоусте всезлатый, * умоли спасти и просветити душы нашя.

Яко небо светлое церковное, * запад, о златоусте! заточение * под\ъял еси суровейшее, * возсияваеши ныне радуяся твари незаходимое, * грееши украшаемь * чудес звездами, мудре: * носиши Христа пресветлеюща солнца образом, * просвещающаго ныне твое возвращение. * темже вопием: * светозарнейший светослове златоусте всемудре, * моли спасти и просветити душы нашя.

Ныне небо со ангелы ликует, * с тварию веселятся человечестии собори. * Иже бо на земли, небомысленныя показуя вся, * лествицею божественною честных глагол своих, * сей к горе возшествием * богошественных степеней, * яко иаков новый показует * ангелов божественных, * радующихся о преложении его. * тем вопием: * всеблаженне, невещественных ангелов собеседниче златослове, * моли спастися душам нашым.

*Слава, глас тойже. Самогласен. Космы веститора:*

Не подобаше тебе, златоусте, царский град оставившу, жити в команех, отонудуже богом приведенное, царское всечреждение паки тя возврати в царский град. Возвеселися же и церковь видевши тя, исповедающися и глаголющи: величит слава моя Господа, отдавшаго ми невестовожда, и утверждение веры, приятие достоинств моих, и воспокой моих скраний, высоту (с. 577) смиренномудрия, и глубину милостыни, и широту моея нищеты, и долготу покаяния. темже молим тя, преподобне отче, мир испроси, и велию милость душам нашым.

*И ныне, Богородичен:*
Иже тебе ради:

*Вход. Прокимен дне. И Чтения.*

*Притчей чтение.*

[Глава и~] Память праведнаго с похвалами, и благословение господне на главе его. Блажен человек, иже обрете премудрость: и смертен, иже уведе разум. [г~] Лучше бо сию куповати, нежели злата и сребра сокровища. Честнейшая же есть камений многоценных, все же честное недостойно ея есть. Долгота бо дней, и лета живота в деснице ея: в шуице же ея богатство и слава. От уст ея исходит правда, закон же и милость на языце носит. [и~] Послушайте убо мене, о чада! честная бо реку, и блажен человек, иже пути моя сохранит: исходи бо мои, исходи живота, и уготовляется хотение от Господа. Сего ради молю вас, и предлагаю мой глас сыновом человеческим: яко аз премудрость устроих, совет и разум, и смысл аз призвах. мой совет и утверждение, мой разум, моя же крепость. Аз мене любящыя люблю, ищущии же мене обрящут благодать. Разумейте убо, незлобивии, коварство, ненаказаннии же, прилагайте сердца. Послушайте мене и паки, честная бо реку: и отверзу от устен правая, яко истине поучится гортань мой, мерзски же предо мною устны льстивыя. С правдою вси глаголы уст моих: ничтоже в них стропотно, ниже развращенно. Вся права суть разумевающым, и проста обретающым разум. Научаю бо вас истине, да будет о Господе надежда ваша, и исполнитеся духа. (с. 578)

*Премудрости соломоновы чтение.*

[Глава и~] уста праведнаго каплют премудрость: устне же мужей мудрых ведят благодать. уста мудрых поучатся премудрости, правда же избавляет их от смерти. Скончавшуся мужу праведну, не погибнет надежда. Сын бо праведен раждается в живот, и во благих своих плод правды об\ъимет. Свет праведным всегда, и от Господа обрящут благодать и славу. язык мудрых добрая свесть, и в сердце их почиет мудрость. Любит Господь преподобныя сердца, приятни же ему вси непорочнии в пути. [з~] Мудрость господня просвещает лице разумнаго. Постигает бо желающыя ю, прежде даже разумети ю: и удобь узрится от любящих ю. утреневавый к ней не утрудится, и бдяй ея ради вскоре без\ печали будет. Яко достойных ея сама обходит ищущи, и во стезях ея является им благоприемне. Мудрости никогдаже одолеет злоба. [и~] Сих ради и рачитель бых доброты ея: и возлюбих ю, и поисках от юности моея: и взысках невесту привести себе, яко всех Владыка возлюби ю. Таинница бо есть божия хитрости, и обретательница дел его. Труды ея суть добродетели: целомудрию же и разуму та учит, правде и мужеству, ихже потребнее ничтоже есть в житии человеком. Аще же и многаго искусства желает кто, весть древняя, и быти хотящая разсмотрит: свесть извития словес, и разрешения гаданий: знамения и чудеса проразумеет, и сбытия времен и лет: и всем советник есть благ, яко безсмертие есть в ней, и благославие во общении словес ея. Сего ради беседовах ко Господу, и помолихся ему, и рех от всего сердца моего: [ф~] Боже отцев и Господи милости, сотворивый (с. 579) вся словом твоим, и мудростию твоею устроивый человека, да владеет бывшими от тебе тварьми, и да управляет мир в преподобии и правде, даждь ми твоим престолом приседящую премудрость, и не отлучи мене от отрок твоих: яко аз раб твой, и сын рабыни твоея. Посли ю с небес от святаго жилища твоего, и от престола славы твоея, да сущи со мною научит мя, что благоугодно есть пред тобою: и наставит мя в разум, и сохранит мя в славе своей. Помышления бо смертных вся боязлива, и погрешительна умышления их.

*Премудрости соломоновы чтение.*

[Глава д~] Похваляему праведнику, возвеселятся людие: безсмертие бо есть память его, яко от Господа познавается, и от человек: и угодна Господеви душа его. [з~] Возлюбите убо, о мужие, мудрость, и поживете: восхощите ея, и наказани будете. Начало бо ея любы, и соблюдение закона. [з~] Почтите премудрость, да во веки царствуете. Возвещу вам, и не скрыю от вас таин божиих. яко той мудрости наставник есть, и мудрых исправитель, и всякому смыслу и делу хитрец: и всем смыслом научит мудрость. есть бо в ней дух разумен и свят, и сияние света присносущнаго, и образ благости божия. Та други божия и пророки устрояет. благолепнейши же есть солнца, и паче всякаго сотворения звезд, свету сосуждаема, обретается первейши. Та угождающих ей от болезней избави, и настави на стези правыя. Даде им разум имети свят, и сохрани я от ловящих, и подвиг крепок подаде им. Да разумеют вси, яко сильнейши всего есть благочестие: И никогдаже преможет злоба мудрости, (с. 580) ниже прейдет злыя обличающи суд. Рекоша же в себе, помысливше неправедно: насильствуем праведному, не пощадим преподобства его, ни усрамимся седин старости многолетны. Будет бо нам крепость закон: и уловим праведнаго, яко неугоден нам есть, и противится делом нашым, и поносит нам отпадение закона, и обличает нам согрешения наказания нашего. Возвещает нам разум имети божий, и отрока господня себе именует. Бысть нам на обличение помышлением нашым, и тяжек нам есть, и видим, яко неподобно иным житие его, и изменены стези его: в поругание вменихомся ему, и удаляется от путей наших, яко от нечистот, и блажит последняя праведных. увидим убо, аще словеса его истинна суть: искусим, яже сбываются ему. Руганием и мукою истяжем его, да разумеем кротость его, и искусим беззлобство его: смертию без\ъобразною осудим его, будет бо посещение от словес его. Сия помыслиша, и прельстишася: ослепи бо я злоба их, и не разумеша таин божиих, и не разсудиша, яко ты еси Бог един, живота имеяй и смерти власть, и спасаяй во время скорби, и избавляяй от всякаго зла. Щедр и милостив, и дая преподобным своим благодать, и своею мышцею гордым противляяся.

*На стиховне стихиры, глас е~. Подобен:*
Радуйся:

Радуется церковь Христова, на свещник священный взирающи, тя светильника светоноснаго, егоже низложивше врази, под спудом молчания скрыша: почитает на горе тя добродетелей, отче преподобне, яко божественное сияние, вселенныя концы паче солнца облистающа чудесы: днесь недароприятный божий суд (с. 581) показует, правду с высоты твою, яко полудне пресветлое, и подавает сущым в мире мир и велию милость.

*Стих:*
уста моя возглаголют премудрость, и поучение сердца моего разум.

Мира пшеницомеритель, вернии, иже сладостию небесною духа сердца напитая всех, не из египта приходит: иосиф же новый проявляяся, в честных мощех от коман приходит, лютых бурю и пучину днесь печалей отсекая молитвами. Сего убо ублажим, и верою возопиим: прииди, блаженне, посреди совершающих память твою, тем спасение подавая богатно, и велию милость.

*Стих:*
уста праведнаго поучатся премудрости, и язык его возглаголет суд.

Точит яко мироположница красная, чудес божественнаго мира, златоусте, рака твоя миру, и врачеваний струями душы благоухает чествующих тя: Христовыми благодатьми, яко невещественными ароматы обогатил еси, благовоние же даруеши присноживущее верою притекающым. Темже наслаждающеся благодатей твоих, премудре, и пречистых и божественных напитавшеся мощей твоих, верно просим, душам нашым дати велию милость.

*Слава, глас з~:*

Преподобне треблаженне святейший отче, пастырю добрый, и началопастыря Христа учениче, положивый душу за овцы: ты и ныне, всехвальне иоанне златоусте, проси молитвами твоими, даровати нам велию милость.

*И ныне, Богородичен:*
Богородице, ты еси лоза истинная:

*Тропарь, глас и~:*

уст твоих якоже светлость огня возсиявши благодать, вселенную просвети: не сребролюбия мирови (с. 582) сокровища сниска, высоту нам смиренномудрия показа. Но твоими словесы наказуя, отче иоанне златоусте. моли слова Христа Бога, спастися душам нашым.

*Слава, и ныне, Богородичен:*
Иже нас ради рождейся:

*На утрени, на*
Бог Господь, *тропарь святаго дважды. Слава, и ныне, Богородичен.*

*По а~-й стихологии седален, глас д~:*

Яко златозарен же и красен златоглаголив орган, божественно поя церкви, от Бога, златоусте, даровался еси ластовица благоглаголива, златозаряющи ум, блаженне, златоодежден, цевнице покаяния, тебе чествующыя спасай от искушений твоими молитвами, пастырю досточудне.

*Дважды.*

*Слава, и ныне, Богородичен:*

По Бозе во твой, Богородице, прибег смиренный покров божественный, припадая молюся: помилуй, пречистая, яко превзыдоша главу мою греси, и боюся, владычце, мук и трепещу: моление сотвори, чистая, к сыну твоему, от сих избавити мя.

*По в~-й стихологии седален, глас д~. Подобен:*
удивися иосиф:

Божественным судом Христовы паствы достоин быв, досточудне пастырю, якоже волки от нея пращею словес твоих отгнал еси, обличая нещадно пребеззаконнующыя, мудре. от нихже и отгнався завистию, златоусте, дальный путь шествовал еси твердоумне по нем, в немже и умерл еси: но возвратился еси с великою славою, подая божественная дарования.

*Дважды.*

*Слава, и ныне, Богородичен:*

удивися иосиф, еже паче естества зря, и внимаше мыслию, иже на руно дождь, в безсеменнем зачатии (с. 583) твоем, Богородице, купину огнем неопальную, жезл ааронов, прозябший. И свидетельствуя обручник твой и хранитель, священником взываше: Дева раждает, и по рождестве паки пребывает Дева.

*По полиелеи седален, глас и~. Подобен:*
Повеленное тайно:

Священноначальством истинным житие уяснил еси, господне благочестно слово всеял еси человеком, златоусте, духа зарею изливая учений тучи земли, премудре, насадив обычаи благи. Темже верою приемше разума плоды, вкусивше познахом божественныя славы наслаждение.

*Дважды.*

*Слава, и ныне, Богородичен:*

Благодарим тя присно, Богородице, и величаем, пречистая, и покланяемся, воспевающе рождество твое, благодатная, вопиюще непрестанно: спаси ны, Дево всемилостивая, яко благая, и демонов исхити словоположения страшнаго в час испытания, да не посрамимся раби твои.

*Степенна, а~-й антифон д~-го гласа. Прокимен, глас д~:*
уста моя возглаголют премудрость, и поучение сердца моего разум. *Стих:*
услышите сия, вси языцы, внушите, вси живущии по вселенней. *Евангелие иоанна, зачало л~е, от полу.*

*По н~-м псалме стихира, глас з~:*

Труба златогласная показался еси, златоглаголиве златоусте, златодействуя сердца верных златотрудными твоими учении: пророчески бо изыде вещание исправлений твоих, преподобне отче, и мира всего концы просветил еси.

*Канон пресвятыя Богородицы со ирмосом на з~: и святаго на и~.*

*Канон Богородицы, егоже краегранесие:*

Радуйся, радости селение, печали разрешение. *Иоанново.*

*Глас и~. Песнь а~. Ирмос:*

Колесницегонителя фараоня погрузи чудотворяй иногда (с. 584) моисейский жезл, крестообразно поразив и разделив море, Исраиля же беглеца, пешеходца спасе, песнь Богови воспевающа.

Радуйся, клятвы древния избавление и благословения источниче: радуйся, жизни Мати, ада разрушение, смерти убиение: радуйся, разрешение скорби, радости вместилище пространное: радуйся, Богородице всепетая.

Колеснице слова словесная и одушевленная, радуйся, всенепорочная: Давидская, радуйся, колеснице многоименная, колеснице тмами назнаменательная: радуйся, без суждения херувимы превышающая, и серафимы превосходящая.

Священнейшая умных сил, радуйся, богоневестная: радуйся созданнаго всякаго естества вышшая: радуйся, божия палато: радуйся, огненный престоле: радуйся, светильниче многосветлый: радуйся, тмами именитая владычце.

Жезл из корене иессеева израстившая, радуйся, нескверная: радуйся, прозябение жезла ааронова, прописавшая древле таинственно же и глубоце: якоже бо оный орехи, тако ты Христа процвела еси.

*Канон святаго, егоже краегранесие:*

Всезлатую пою тя божественную цевницу. *Творение иосифово.*

*Глас з~. Песнь а~. Ирмос:*

Сеченное сечется море чермное, волнопитаемая же изсушается глубина, таяжде купно без\ъоружным бывши проходима, и всеоружным гроб, песнь же богокрасная воспевашеся: славно прославися Христос Бог наш.

Невечерния, преподобне, зари исполняемь, и престолу божественному предстоя присно со всеми избранными, нам верно чтущым тя, и божественное твое совершающым возвращение, даровати моли мир и велию милость. (с. 585)

Земля ликует, и небо с человеки радуется с нами боголепно, в твоем, мудре, святем празднице, в немже священное твое тело возвратися к твоему стаду, славне златоусте, духа честное жилище.

ума твоего божественная, блаженне, блистания многокозненный не терпя, искушения воздвизает на тя, якоже древле на иова: но убо омрачися множае. Се бо по заточении светлейший в паству твою вшел еси.

Всезлатыми словесы твоими, помышления златослове, позлатил еси верных: и заточен быв от стада завистно, божиим же мановением паки к сему по погребении возвратился еси, светло восхваляемь, всеблаженне златоусте.

*Богородичен:*

Святейши явилася еси херувимов, пресвятаго рождши Бога: егоже моли, яко всех творца, чистая, освятити вся, святыми тя гласы ублажающыя, отцев похвало, человеков помоще.

*Другий канон святаго, егоже краегранесие:*

Златоязычному третие воспою пение.

*Глас г~. Песнь а~. Ирмос:*

Воды древле, манием божественным во едино сонмище совокупивый, и разделивый море Исраильтеским людем, сей Бог наш: препрославлен есть, тому единому поим, яко прославися.

Боговещанная уста, златогласный органе, светлостию словес, мой просвети мольбами твоими ум, яко да воспою возвращения твоего память, иоанне, благодати божественныя тезоименне.

Яко звезда светоносна, яко просвещающее человеки солнце, яко светило благочестия, под землю зашед, преподобне, законы естественными, паки возсиял еси нам чадом твоим, посылая чудес обильная озарения. (с. 586)

Златоглаголивым твоим языком учений исполнил еси всю подсолнечную, златыми уды исцелений зари всем облистал еси, страданий тме исчезнути творя, преподобне, возвращением твоим.

*Богородичен:*

Витийствуя божественная, единственную впостась сказал еси слово: аще и сугуб бе из пречистыя прошедый, плоть прием: юже благословим непрестанно, и верно славим, божественный златоусте.

*Катавасиа:*
Сушу глубородительную землю:

*Песнь г~. Ирмос:*

Небеснаго круга верхотворче Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Крепчайшее оружие, радуйся, верных владычце: радуйся, крепкое предстательство: радуйся, заступление: радуйся, помощь грешных: радуйся, стено призывающих тя: радуйся, мира радость.

Спасения человеческаго, радуйся, крепкое утверждение: радуйся, адама и евы воззвание, еюже восприяша древнее благонаследие: радуйся, отверзшая паки рай.

Радуйся, неопалимая купино: радуйся, света колеснице: радуйся, солнца облаче: радуйся, преславное и везде проповеданное царево седалище: радуйся, граде одушевленный Христа живаго Бога.

Неискусобрачная Мати, радуйся, чистая владычце: радуйся, неоранная ниво и невозделанная, возделавшая возделателя всех: радуйся, земле, истину возсиявшая.

*Ин. Ирмос:*

Господь сый всех, и зиждитель Бог, созданное безстрастный обнищав себе соедини, и пасха за яже хотяше умрети, сам сый себе предпожре, ядите, вопия, тело мое, и верою утвердитеся. (с. 587)

Был еси приятелище божие чистое, и догматов испытал еси глубину, блаженне златоусте, зломыслящих потопляя умы, верных же напаяя сердца: темже честное твое днесь празднуем возвращение.

Златый орган, возглашающий нам неизреченная, был еси ты, блаженне златоусте: сего ради поем тя верно, в возвращение твоих мощей, ангеле божий земный и человече небесный.

Глаголы жизни отрыгнул еси верным, и неправедно завиден быв, всеблаженне, в дальная заточен бысть изгнания и в скорби многи: но вседетельным мановением, паки по кончине, преподобне, твоему стаду подаваешися.

*Богородичен:*

Высоту неизреченнаго, и глубину твоего рождества, кто сказати имать, отроковице; Бога бо родила еси паче слова и ума всего, избавльшаго от тли человеки. темже по долгу вси вернии тя блажим.

*Ин. Ирмос:*

Иже от несущих вся приведый, словом созидаемая, совершаемая духом, вседержителю вышний, в любви твоей утверди мене.

В заточения тя сокры вертепех, светильника всесветлаго царица ослепшая: Христос же на высочайшем тя свещнице и паки возвращь поставляет.

Искапая струи чудес и реки проливая врачеваний, возвратился еси, златоусте, верно чествующым возвращения твоего память, иоанне.

Златотечный нил наводняяй, в словесех же и чудесех возвратися: да стецемся и верно почерпем обильно вси, во всех да насытимся.

*Богородичен:*

Земное естество не может тя воспети, юже ангели (с. 588) поют яко Бога плотию родившую: обаче верно раби твои дерзаем пети тя и славити.

*Катавасиа:*
утверждение на тя надеющихся:

*Седален, глас и~. Подобен:*
Премудрости:

Юже с высоты, мудрость уведев и благодать словес от Бога, всем просиял еси яко злато в горниле, и святую Троицу во единстве проповедал еси, сребролюбную лесть устрелив словесы твоими. темже и ревностию царицу обличив, ариево посрамил еси иноплеменное мудрование, иоанне златоусте: моли Христа Бога прегрешений оставление даровати празднующым любовию святую память твою.

*Дважды.*

*Слава, и ныне, Богородичен:*

*От*
Троицы единаго преестественно заченши, Дево, и чудно сего породила еси паче слова и мысли, и общно божественнаго естества устроила еси человеческое естество, древле изгнанное. темже сошедшеся, рождеством твоим вси спасшиися, всенепорочная, твоим словесем последующе, должно тя ублажаем, моляще Христа Бога прегрешений оставление даровати верою тя славящым матерь его.

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Восток отеческаго озарения, и солнце возсиявшаго прежде денницы от отца: радуйся, Богородице, облаче легкий и одушевленный, Дево: радуйся, Мати, радуйся, благословенная, радуйся, препрославленная всенепорочная.

Ты златая кадильнице, владычце, нестерпимаго и невещественнаго угля, имже сожжеся раздранное адамова (с. 589) преслушания рукописание. темже радуйся, вопию ти, еюже всем дадеся радость, и сладость райская, и восприятие.

Ты человеков слава и честь, и хвала, и ангелов венец и диадима. Темже земля и небо, едину церковь составльше, всесличное, еже радуйся, тебе вопием: радуйся, владычце мира, радуйся, всех человеков помоще.

одр честный, егоже соломон предпрописа, окружаемый сильными шестидесятьми: радуйся, Дево, кивоте позлащенный умнаго священия: клеще божественная, радуйся: радуйся, купино огненосная: радуйся, двере и лествице, и мосте.

*Ин. Ирмос:*

Провидев пророк тайну твою неизреченную, Христе, провозгласи: положил еси твердую любовь крепости, отче щедрый, единороднаго бо сына, благий, очищение в мир послал еси.

уста огнедохновенная, и язык стяжав, отче преподобне, писания ясность разширил еси яве, и умерл еси в неправеднем заточении: днесь нам блаженное подадеся яко дар тело твое.

Сказатель неизглаголанных, да возвеличится ныне златоустый: се бо по временней смерти, добре божиим мановением, паки приходит к царскому граду, священно песньми божественными чествуемь.

ум облистаемь зарею всесвятаго духа имея, просвещаеши подсолнечную божественными учении, и тму отгониши нечестия, отче священне златоусте, святых ангелов собеседниче.

Блажен явился еси правды ради, преподобне, от паствы отгнан завистию лукавою: и ныне же возвращаяся, и от всех песньми священными почитаемь, мудре, святителю Господень златоусте. (с. 590)

*Богородичен:*

Из тебе, Дево, спасение миру прииде и явися, из тебе избавление возсия Христос: тем тя по долгу песнословим, всех священных похвало, чистая, и верных священное очистилище.

*Ин. Ирмос:*

Положил еси к нам твердую любовь, Господи, единороднаго бо твоего сына за ны на смерть дал еси. Темже ти зовем благодаряще: слава силе твоей, Господи.

Словес рачителие, словес великаго украсителя словесы священными, радостне паки возвращающася, приидите да почитаем, словеса суемудренная премудростию словес, буесловившей обличившаго.

Обогативый нас учений богатством, златоусте, руку же востягаеши тяжестно лихоимания богатством отягчавшую обличаяй явленнейше, и со единем токмо богатством божественныя благодати.

Лук сильных лютости мучительския сокрушися: ты же в немощи плоти ангельски пожив, превозмогл еси молебники, златоусте, сущыя прежде гонители имеяй, священнейше.

*Богородичен:*

Чини умнии песнопении тя хвалят, отроковице: егоже бо не могут зрети, из чистыя утробы твоея породила еси, плоть восприемша неизменно, всечистая богоневесто.

*Катавасиа:*
Покрыла есть небеса:

*Песнь е~. Ирмос:*

Вскую мя отринул еси от лица твоего свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

Мысленныя сатрапы, и мучительныя воздушныя полки, проити без печали во время исхода моего (с. 591) подаждь, да тебе, еже радуйся, радостно, владычце, воззову: радуйся, всех надеждо непостыдная.

Яко радость заченшая: радуйся, пренепорочная, радуйся, пречистая: радуйся, чистоты порфировидный цвете сладковонный: радуйся, девства червленоомоченный багряный шипче, и божие благовонное обоняние.

Таинственная мироположнице, радуйся, сладковонное миро вреющая: радуйся, божественный источниче, воду живу источающий. радуйся, грозд жизненный плодоносящая, невозделанная лозо, владычце.

Непроходная дверь, радуйся, еюже пройде Христос Господь: райския двери отверзшая, радуйся, рождеством твоим: радуйся, еюже радуются небеса, и земля ликовствует, горняя с дольними совокупльшая.

*Ин. Ирмос:*

Союзом любве связуеми апостоли, владычествующему всеми себе Христу возложше, красны ноги очищаху, благовествующе всем мир.

Светильник явился еси всем сияя, в нощи жития сущым, облистая лучы божественных словес, отче златоусте, и озаряя помышления наша. темже по долгу тя песнословим.

Богатство словес раздал еси, обогатив смыслы, преподобне, алчущыя, златоглаголиве: и неправедно заточен, судом праведным паки возвратился еси к твоему стаду, радующуся твоими величии.

Якоже розга многоплодна, умиления вино принесл еси, и царицу обличая, виноград вдовицы восхитившую, заточен был еси, отче златоусте: темже возвращение твое чествуем.

*Богородичен:*

Воинства безплотных егоже не могут видети, владычце, во об\ъятиих твоих яко младенца вместившася, (с. 592) в тебе носила еси за благоутробие плотию обнищавша, яко да обнищавший мир обогатит.

*Ин. Ирмос:*

К тебе утренюю всех творцу, преимущему всяк ум мирови: зане свет повеления твоя, в нихже настави мя.

Якоже весна явился еси, благоухая таинственне цветы благодатей, верных множества, разрешая злых зиму, отче, в возвращении твоем.

Божественная струя, источник дарований возвратися: жаждущии, приидите, воду жизни почерпите верою, божественне веселящеся.

Зашед сокрылся еси, увы мне, доброта моя: но возвратился еси мне, вожделенне, во время свое, Христова церковь вопиет ти возвратившемуся.

*Богородичен:*

Милостива мне сотвори прошедшаго из твоея утробы, всенепорочная, плотоносца слова, егоже в храме симеон на руку держа, яко создателя величаше.

*Катавасиа:*
Яко виде исаиа:

*Песнь з~. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Одушевленный, радуйся, владычце, сосуде, червленице от твоих пречистых кровей, порфировидную червленную багряницу всех царю обагрившая, и наготу адамову покрывшая: радуйся, всепетая.

укрепляет убо человеческая сердца естественне чувственный хлеб, отроковице: Христианския же душы утверждает твое воспеваемое святое имя. Отонудуже, и радостне всяк язык, еже радуйся, взывает ти.

Светильниче златозарный, радуйся: кивоте (с. 593) боговместимый, радуйся: радуйся, скиние: радуйся, горо святая: радуйся, Бога живаго граде одушевленный: палато, радуйся, Христова: радуйся, храме божественный многосветлый.

Пречистая пренепорочная, радуйся, естества изрядный цвете: радуйся, общее человеческаго рода любочестие: и благодать богоданная, обезчещенное человеческое естество почетшая, радуйся, рождеством твоим.

*Ин. Ирмос:*

Бездна последняя грехов обыде мя, и волнения не ктому терпя, яко иона владыце вопию ти: от тли мя возведи.

Источи язык твой, всеблаженне златоусте, струи всезлатыя церкви, и алчущая сердца обогащает, священно славящая тя.

Честна, всеблаженне, смерть твоя пред богом явися нашим, в нейже славится паки пришествием твоим, отче, ко престолу твоему, златоусте.

Блажен гроб, иже честное твое содержит тело, яко обогащая чудодействии притекающыя верою, всеблаженне, святителю златоусте.

*Богородичен:*

Высочайшаго рождши, пресвятая богоневесто, доле лежащее естество наше к небеси возводиши, темже тя по долгу славим.

*Ин. Ирмос:*

Бездна последняя грехов обыде мя и исчезает дух мой: но прострый, Владыко, высокую твою мышцу, яко петра мя, управителю, спаси.

Отсекает тя от церкве Христовы безумная царица, свирепо обличающая: но абие сама отсекается, ты же обличаеши ю и по смерти, чудесное пресечение соделавый.

орган показался еси вседетельнаго, златоусте, духа, зело благосличнейше гласящий: глуха же бывает (с. 594) мучительница, якоже аспида протек обаванием, и зело окаянною возмеряется ей смертию.

Мертвости аще и умре, не пострадати ему яве научи цари златоустый. тех бо повелением не повинувся прежде, на моления же тех возвратися потом.

*Богородичен:*

Единаго тя сущаго от Девы помышляя, аще и плоть приял еси, и сугуб был еси, далече отрази и сечение и слитие златоустый иоанн, богочеловече Иисусе.

*Катавасиа:*
Возопи к тебе:

*Кондак, глас а~. Подобен:*
Лик ангельский.

Возвеселися таинственно честная церковь, возвращением честных твоих мощей, и сия сокрывши, яко злато многоценное, поющым тя неоскудно подавает молитвами твоими исцелений благодать, иоанне златоусте.

*Икос:*

Свеща дел моих дряхла бысть, иоанне златоусте, и ужасаюся к сретению священных твоих мощей: но ты сам настави мя, и стези моя исправи, покаяния подая ми время, всесвяте, яко того еси проповедник божественный: и страстей моих многовидных утиши бурю, и от сетей велиаровых исхитив мя, в конец спаси мя: яко да пою твое достойне славное возвращение, яко прежде и успение дерзнув прославих, иоанне златоусте.

*Песнь з~. Ирмос:*

Божия снизхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси, Боже отец наших.

Едина неискусомужная, и едина нетленная, радуйся, владычце, Дево и Мати сынородительнице, и неискусобрачная: (с. 595) странное, радуйся, и страшное таинство: радуйся, ангелов сладосте: радуйся, человеков радосте.

Сионе, граде одушевленный царя царей Христа, о немже глаголашася преславная, радуйся, богоневесто: радуйся, лествице, еюже восходим на небо от земли, и от тли в жизнь.

Цветник богонасажден, благовонный вертоград, боговозделанный показалася еси, Дево, безсмертия цвет процветшая. тем согласно, еже радуйся, тебе зовем: радуйся, радости подательнице, радуйся, источниче сладости.

Пречестная владычце, от безчестия мя страстей избави, да радостно тебе, еже радуйся, взываю: радуйся, святыни источниче: радуйся, сокровище всякия чистоты: радуйся, приятелище божие: радуйся, вместилище Христово.

*Ин. Ирмос:*

отроцы в вавилоне пещнаго пламене не убояшася, но посреде пламене ввержени, орошаеми пояху: благословен еси, Господи, Боже отец наших.

Чудодействии сияя, богословием украшаяся златозарным, мудре, заточением лютым предался еси: от нихже возвращаяся, от всех прославился еси.

Изсекаеши корения злобы, секирою божественных учений твоих, и насаждаеши душам божественное знание, святителю златоусте. тем твоих возвращение мощей прославляем.

Преподобне, возвратився разстоящаяся умирил еси, и положился еси в храме премудрых апостолов, златоусте: ихже честною обогатился еси властию, всехвальне.

*Богородичен:*

Пресущественныя Троицы единаго родила еси, всечистая, (с. 596) Иисуса Христа: егоже моли, премногая моя прегрешения, за милосердие неизреченное простити, всенепорочная.

*Ин. Ирмос:*

Якоже древле благочестивыя три отроки оросил еси в пламени халдейстем: светлым божества огнем и нас озари, благословен еси, взывающыя, Боже отец наших.

Чужду сотворити вдовицу, премудре, непрощенну быти поведающа о своих ей, чужда тя творит от царствующаго града вседерзая жена: чужда бывает и сама божественныя благодати, отчуждившая себе от премудрых учений твоих.

Но возвратился еси сладостен, якоже солнце облаки покрыто бывшее, зело величайший светильниче, светоносных тайным светозарением златых учений твоих, просветившымся всем, иоанне златоусте.

Простираю ти длани моя, златоусте, внутрь оград моих тя прияти, невестоводца возвращающася светле зело любезна яко леты закосневшаго, церковь вопиет ти празднующи днесь.

*Богородичен:*

Яко тайная клеща некая, угль носящая мысленный, грядеши ко храму, егоже симеон просветися на руце, пречистая, прием, и о знамениих страсти его пророчествовати имать зело яснейше.

*Катавасиа:*
Тебе во огни оросившаго:

*Песнь и~. Ирмос:*

Благословите, отроцы, Троицы равночисленнии, содетеля отца Бога, пойте снизшедшее слово, и огнь в росу претворшее и превозносите всем жизнь подавающаго, духа всесвятаго, во веки.

Из иессеева корене, радуйся, жезл прозябшая: радуйся, ненапоенно цветоносящая цвет Христа красный: радуйся, тучная горо: радуйся, присенная: радуйся, горо (с. 597) божия, в нейже обитати слово прежде всех благоволи веков.

Железным твоим жезлом державнаго заступления, яко лающыя псы, яко рыкающыя звери, окружающыя смиренную мою душу, отжени страсти люте облегшыя мя, да тебе, еже радуйся, Дево, зову.

украсилася еси вся краснаго добротами паче сынов человеческих, Христа рождшая, яже в женах красная. тем тебе еже радуйся, зовем радующеся: радуйся, Богородице чистая, обрадованная: радуйся, всея твари славнейшая.

Даниил юже виде гору прежде несекомую, богородительнице: радуйся, от неяже отсечеся краеугольный камень: радуйся, богоприятная угленосная клеще: радуйся, невещественных ангел святейшая: радуйся, твари честнейшая.

*Ин. Ирмос:*

За законы отеческия блаженнии в вавилоне юноши предбедствующе, царюющаго оплеваша повеление безумное, и совокуплени имже не сваришася огнем, державствующему достойную воспеваху песнь: Господа пойте, дела, и превозносите во вся веки.

Решити же и вязати, преподобне, имея власть, вся разреши прегрешения, божественное твое возвращение светло празднующих: и царствия сподобитися небеснаго умоли поющым во умилении сердца: Господа пойте, дела, и превозносите во вся веки.

В заточении претерпел еси, отче богомудре, болезни, в немже приемь блаженную, златоусте, и славную кончину, хотением божественным паки возвращаешися к твоему божественному престолу, чествуемь от поющих: Господа пойте, дела, и превозносите во вся веки.

Глаголов стрелы терпети, преподобне, твоих не могий змий льстивый, испрошает искусити тя якоже (с. 598) иова добляго: но побежден бысть твоим Христа ради терпением, велик явлься смех тебе верою песнопоющу: Господа пойте, дела, и превозносите во вся веки.

*Троичен:*

Безначальне отче и собезначальне сыне, и божественный душе, Троице нераздельная, едино естество, едина сила, и едина власть, тя поющыя исполни всяких благ, и мучения избави, непрестанно поющыя: Господа пойте, дела, и превозносите во вся веки.

*Богородичен:*

Разумети не может ум человеческий, еже паче ума и слова, отроковице, таинство неизреченнаго твоего рождества: Бог бо плотоносец из\ тебе явися, спасая падшыя во тлю, и на первое достоинство возводя поющыя: Господа пойте, дела, и превозносите во вся веки.

*Ин. Ирмос:*

Нестерпимому огню соединившеся, богочестия предстояще юноши, пламенем же невреждени, божественную песнь пояху: благословите, вся дела господня, Господа, и превозносите во вся веки.

Сосцами благочестия, отче преподобне, воспитавшую тя питаеши церковь, отдая седмократным хлебом божественныя благодати, твою питателю сладость проливая: яко питие же врачеваний, всеблаженне златоусте.

Во всю землю произыде, отче, вещание твоих догматов, безумная же царица тя изгнати местне повеле, но солгася: ты бо яко исполин высокотечен, везде осияваеши словес твоих лучами.

Да просветится днесь сословие верных, с веселием сретающе преизряднейшаго учителей: прииде бо и телесне настоит, раздая всем благодать обильную, еяже да насладимся радующеся богатно.

*Богородичен:*

Зрю тя на руках матерских, вем же тя (с. 599) неприступна божества естеством: како убо, слове, руками держимь еси, иже в руце всю тварь имаши, рече симеон, богочеловече, неизреченную твою славя силу;

*Катавасиа:*
Нестерпимому огню:

*Песнь ф~. Ирмос:*

устрашися всяк слух неизреченна божия снизхождения, яко вышний волею сниде даже и до плоти, от девическаго чрева быв человек. темже пречистую Богородицу, вернии, величаем.

Се вси роди блажат тя присноблаженную, якоже прорекла еси, богородительнице, от божественнаго духа: и яко рождшей радость, еже радуйся, вопиют ти: радуйся, жизни сокровище, радуйся, источниче, душевный мед источающая.

Исправила еси, владычце чистая, праотца адама поползновение, и праматере евы печаль в радость обратила еси. Темже яко радости виновней, еже радуйся, вопием ти: радуйся, радосте верных, радуйся, Христиан веселие.

Достойно есть, еже радуйся, вопити тебе, в тебе бо существенне присносущная радость вселися, Дево отроковице богородительнице, радуйся, раю сладости: радуйся, златоструйный безсмертия источниче: радуйся, питие истинное проливающая.

Пронзает мое сладкою стрелою сердце твое желание, всепетая, и понуждает мя, радуйся звати тебе всегда, и вопити: радуйся, тихое пристанище: радуйся, потопившая мысленнаго фараона, сладчайшее непроходимое море.

*Ин. Ирмос:*

Недоумеет всяк язык благохвалити по достоянию, из\ъумевает же ум и премирный пети тя, Богородице. обаче, благая сущи, веру приими, ибо любовь веси божественную нашу: ты бо Христиан еси предстательница, тя величаем. (с. 600)

Священства был еси правило, богоглаголиве, одеян правдою якоже божественною одеждею, и обогатив словесы твоими церковь, и писания обнажив ум духовно. Темже твое возвращение, отче, торжествуем.

Красен, якоже славий, отче, явился еси, божественную весну покаяния сказуя зиме греховней работающым, заточен же быв наветом льстиваго, мудре, паки притекаеши радуяся к желающему тя стаду, блаженне златоусте.

Играют днесь всех сердца, зряще чистаго тя, преподобне, жениха, твоей невесте церкви подаема благодатию, и дателя благих поют непрестанными гласы, тебе же восхваляют достойно и ублажают.

Прииде светильник на свещнице положитися от коман, приспе украшение божия церкве, воспойте Господу, пойте с веселием, и сретение творяще ему духовное, вси возопиим: отче, молитвами твоими спаси нас.

*Богородичен:*

Светлейшими, отроковице, блистании рождшагося из тебе неизреченно просвети, святая Богородице, душу мою, всяцеми преступленьми, всечистая, омраченную, и не хотящую сотворити доброе: яко да непрестанно возвещаю величия твоя.

*Ин. Ирмос:*

Новое чудо и боголепное! девическую бо дверь затворенную яве проходит Господь, наг во входе, и плотоносец явися во исходе Бог, и пребывает дверь затворена: сию неизреченно яко Богоматрь величаем.

Воинство ангелов, собор пророков, апостолов же и мучеников божественный лик, с нами веселятся светло, сообщающеся празднику, всеблаженне, и пений твоих (с. 601) свою непщующе благодать: всех бо имел еси в себе житие из\ъображая.

Се мира возсия свет, превысокая явися в нем божественная свеща, сладкотворная пучина божественных даров: да напитаемся, приидите, света, братие, да согреемся, да почерпем от сердца песньми вси, златоглаголиваго величающе.

Яко две цате тебе пение сие, от недостойныя и окаянныя души моея, от всяких убо благих окаянне вдовствующия, от усердия же божественнаго богатства приносящия сие, благости подражанием божественныя приими, благодать противу воздая ми богатодарную.

*Богородичен:*

Ступая трясуся, рече симеон, колебатися же творящаго свыше призиранием токмо всей земли, держа на руку укрепляемь есмь, твое рождение, Дево, от трясущияся уже плоти отпущаемь, извещению хотящих ми быти уже сбывающуся, радуяся ношу, и сущым во аде избавление благовествуя.

*Катавасиа:*
В законе сени и писаний:

*Светилен. Подобен:*
Жены услышите:

Радуйся, граде градов всех царствующий, яко добраго твоего пастыря, и пастыреначальника тело восприемый днесь, тя и мир весь правяща и спасающа, медоточными златоустаго, и восплещай песньми.

*Дважды.*

*Слава, и ныне, Богородичен:*

Радуйся, божия палато, радуйся, горо присенная: радуйся, неопалимая купино, радуйся, престоле славы: радуйся, божественная трапезо, радуйся, стамно всезлатая: радуйся, светильниче всесветлый, радуйся, легкий облаче, Дево Мати Марие. (с. 602)

*На хвалитех стихиры, на д~, глас д~. Подобен:*
Дал еси знамение:

Злата светлее * священная твоя учения, * проливаема, премудре, * обогащает, златоусте, алчущыя разумы, * и отгонит страстей мглу, * и сребролюбия горькую зиму. * темже тя ублажаем по долгу, * и возвращение твоих мощей почитаем, * яко источник священия.

Неправедно от паствы твоея * отгнан быв, отче преподобне, * претерпел еси в скорбех, и горьких заточениих: * в нихже сподобился еси блаженныя кончины, * яко добр страдалец, * поправый многокозненнаго. * темже возвращением твоим церковь радуется, * юже яко златом украсил еси * премудрыми учении твоими.

Столп огненный, * река яже водами учений текущи, * ум небесный, * богословия всезлатая уста, * грешников поручник, * покаяния проповедник божественный, * светильник пресветлейший, * небесный человек, * блаженный днесь да воспоется златоустый.

Яко украшение царское, * царский град твоя мощи прием, златоусте, * сими украшается, * и хваляся о словесех твоих, * вселенную созывает на веселие, * и божественное причастие обильных дарований твоих, * велегласно зовый: * Иисусе преблагий, * ты еси слава рабов твоих.

*Слава, глас тойже, самогласен. Германово:*

отче златоусте, яко река боготочная из едема таинственно исходящи, в начала четыри, претекая твоими словесы земныя концы, всякаго вернаго напоил еси всезлатым учением твоим. тем возвращение твоих божественных мощей, нам яве градски написав, ныне моли спастися душам нашым, иоанне, воспевающих тя.

*И ныне, Богородичен: От*
всех бед рабы твоя:

*Славословие великое: и отпуст.*
(с. 603)

*На литургии, блаженна от канона святаго, песнь г~-я и з~-я. Прокимен, глас а~:*
уста моя возглаголют премудрость, и поучение сердца моего разум. *Стих:*
услышите сия, вси языцы, внушите, вси живущии по вселенней. *Апостол к евреем, зачало ти~и. Аллилуиа, глас в~:*
уста праведнаго поучатся премудрости, и язык его возглаголет суд. *Стих:*
Закон Бога его в сердце его, и не запнутся стопы его. *Евангелие иоанна, зачало л~з. Причастен:*
В память вечную будет праведник:

