<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 603)

*Месяца тогоже в к~и-й день.*

*Преподобнаго отца нашего ефрема сирина.*

*В тойже день память преподобнаго отца нашего феодосиа тотемскаго, спасосуморина монастыря начальника и основателя, новоявленнаго чудотворца.*

*На*
Господи, воззвах, *стихиры на з~, глас а~: Подобен:*
Небесных чинов:

Райския доброты смотряя, * и богатно насладився нетленных цветников, * процвел еси миру разум божий: * егоже причащающеся, преподобне, духовною любовию * душами возрастаем духовно.

Судии пришествие написав, * слезными струями, * душ свещы запалити научаеши, * всем вопия жениха пришествие, * да одеждемся вси одеждею светлою, * срести жениха Христа.

Воздержанием тело оградив, * страстей движения умертвил еси, отче, * молитвами и бденьми. * темже в тя духа сила всельшаяся, * показа мысленна тя светильника * и всемирнаго. (с. 604)

*Слава, глас з~:*

Смысленно мятежных жития отступив, ефреме приснопамятне, любомолчанием пустыню достигл еси: и тоя ради к Богу детельне возводимь, миру просиял еси светило, и глаголы животныя человеком источил еси. Темже не престай молитвами твоими утверждая нас, от вреда чуждаго избавити душы нашя, преподобне отче.

*И ныне, Богородичен, или крестобогородичен:*

На древе живот наш зрящи, всенепорочная Богородице, висящ, матерски рыдающи вопияла еси: сыне мой и Боже мой, спаси любовию поющыя тя.

*На стиховне октоиха. Слава, глас д~. Анатолиево:*

Пророчески омакая постелю слезами, и поучением жития творя покаяние, суда страх делы нам от словес показал еси: и твою почитаем вси сошедшеся, всеблаженне, память, преславных деяний самодетелю Господень, ефреме приснопамятне. Темже и ныне молим тя, молися Христу Богу о душах наших.

*И ныне, Богородичен, или крестобогородичен. Подобен:*
Яко добля:

Агнца и пастыря тя * на древе яко виде, * агница рождшая рыдаше, * и матерски тебе вещаше: * сыне вожделеннейше, * како на древе крестнем повешен еси, долготерпеливе; * како руки и ноги твоя, слове, * пригвоздишася от беззаконных, * и кровь твою излиял еси, Владыко;

*Тропарь, глас и~:*

Слез твоих теченьми пустыни безплодное возделал еси, и иже из\ глубины воздыханьми во сто трудов уплодоносил еси, и был еси светильник вселенней, сияя чудесы, ефреме отче наш, моли Христа Бога спастися душам нашым. (с. 605)

*На утрени оба канона октоиха. И святаго на з~.*

*Егоже краегранесие:*
Ефрема чествую, умнаго евфрата. *Феофаново.*

*Глас з~. Песнь а~. Ирмос:*

Яко по суху пешешествовав Исраиль, по бездне стопами, гонителя фараона видя потопляема, Богу победную песнь, поим, вопияше.

Евфратским одождением твоих молитв душу мою напой, изсохшую зноем страстей, и слово ми вдохни, твой восхваляющу праздник, всеблаженне.

Свет мысленный облистав, светлое явился еси солнце, светолучными добродетельми, и учений добротами, ефреме, озаряя верных все исполнение.

Струями слез пламень страстей погасив, был еси сосуд честен, ефреме, святаго духа, источники источая учений, богоблаженне.

*Богородичен:*

Нетленно слово во утробе приимши, родила еси избавляющаго от тли тому служащыя присно, Мати Дево чистая, двере истинно жизни.

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Тины всякия страстныя себе очистив, явился еси приятелище добродетелей яко истинно, и сосуд вместителен дарований святаго духа.

Никакоже сна очима дав, храм явился еси святыя Троицы, и премудрости сокровище, мир обогащая златозарными учении, блаженне.

Познавает другаго тя Христова честная церковь златоточнаго евфрата, наводняюща мудрых учений потоками, и тварь всю напояюща.

*Богородичен:*

Во двою естеству единый от святыя Троицы, из (с. 606) чистых твоих кровей воплощся боголепно пройде, сущыя от адама спасая, всечистая, благодатию.

*Седален, глас е~. Подобен:*
Собезначальное слово:

Сокровище премудрости таин Христовых, чашу божественнаго умиления, воспоим, вернии, в памяти его, тезоименно бо присно сердца верных веселит, словесы божественными ефрем, яко делатель и таинник господних откровений.

*Дважды.*

*Слава, и ныне, Богородичен:*

Теплая предстательнице и непобедимая, упование известное и непостыдное, стено и покрове и пристанище притекающих к тебе, приснодево чистая, сына твоего и Бога моли со ангелы, мир дати миру, и спасение, и велию милость.

*Крестобогородичен:*

Крестом сына твоего, богоблагодатная, идольская прелесть вся упразднися, и демонская крепость попрася: сего ради вернии по долгу тя присно поем и благословим, и Богородицу воистинну исповедающе тя величаем.

*Песнь д~. Ирмос:*

Христос, моя сила, Бог и Господь, честная церковь боголепно поет, взывающи, от смысла чиста, о Господе празднующи.

Глаголов сила твоих протече весь мир, высокотворным сиянием смирения, слепоту душ отгонящи, блаженне.

Непорочно совершил еси житие, слезами себе омывая, и судии всем пришествие написуя словесы мудрыми, богоявленне досточудне.

Видев твоего Господь смирения преславную высоту, высокотворное слово тебе дарует, имже ересей лютая смиришася возношения.

укрепився благодатию вседержителя, к началом (с. 607) ополчился еси демонским, отче, и победил еси, о нас моляся тепле, восхваляющих тя.

*Богородичен:*

Яко божественный храм, яко гору святую, яко источник нетления, яко избранну едину бывшую зиждителю нашему Богу, Деву ублажим.

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Слез потоками, сластей до конца, отче, изсушил еси пучину: и источении твоих учений, ересей потоки, блаженне, потопил еси.

ум твой мановением еже к Богу, отче, просвещаемь, ефреме, боговиден весь бысть, якоже зерцало божественнаго духа, невещественно явления приемля.

Храм был еси вместителен, отче, Троицы воистинну, и испещрен, благодатию, и озарением чистых добродетелей, и учений целостию.

*Богородичен:*

Мертва мя показа во едеме вкушение древа, лукавым наветом змия: ты же жизнодателя Христа рождши, оживила мя еси, едина богорадованная.

*Песнь з~. Ирмос:*

Житейское море, воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Не песок основание, но веру нерастерзну, богоносе, положив, от вражиих всяческих наветов непреклонен пребыл еси, непобедимою дланию окормляемь.

Язык твой яко трость писменника скорописца воистинну бысть, повествующ разум всеблагочестив, на скрижалех начертающь сердечных, отче, закон духа. (с. 608)

Твою плавающии догматов тишину, ефреме богомудре, пучины треволнений избавляются душевредных и бури ересей возничуще верою спасаются.

*Богородичен:*

Всякия вышши разумеваемыя, яко Бог, и видимыя твари, воплощся пройде из твоего чрева, соблюд тя нетленну якоже бе прежде рождества, Мати Дево.

*Кондак, глас в~. Подобен:*
Вышних ищя:

Час присно провидя суда, рыдал еси горько, ефреме, яко любобезмолвный, делателен же был еси в делех учитель, преподобне. темже, отче всемирный, ленивыя воздвизаеши к покаянию.

*Икос:*

*От*
вод благодати твоея искапи в душу мою, омывая ю от всякия скверны нечистыя: яко да от сих очистится, и ревнительно житие по всему духовно, прочее лето скончавши, сладости божественныя насладится, еяже насладился еси, и напоил еси вся от страстей палимыя. се бо словесы твоими ленивыя воздвизаеши к покаянию.

*Песнь з~. Ирмос:*

Росодательну убо пещь содела ангел преподобным отроком, халдеи же опаляющее веление божие, мучителя увеща вопити: благословен еси, Боже отец наших.

Законоположитель монашествующих известнейший явился еси, пречестне, из\ъиматель же от вражиих всяческих сплетений. Темже твою почитают честную и священную на земли, блаженне, память.

Изряден духа, приснопамятне, орган был еси, возглашающий твоими всегда дохновеньми, и песнь спасительную нам покаяния песнопоя, воспевающым тя.

*Богородичен:*

Паче слова твое зачатие, богоневесто, Бога бо слова (с. 609) родила еси избавльшаго от безсловесия вся человеки, и слово подающа вопити: благословен еси, Боже отец наших.

*Песнь и~. Ирмос:*

Из пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. тя превозносим во вся веки.

Светоносен яко иное показался еси солнце, учений лучи испущая концем, тму несветлую отгнал еси, блаженне, всякаго греха, светом покаяния.

Струями божественных догматов окружаемь, якоже иная река из\ едема текущи, лице земли напаяя, чудне, и нечестия плевелы подавляя.

*Богородичен:*

Истинную Богородицу исповедающе тя, ангельски еже радуйся, верою вопием ти: едина бо радость на земли родила еси, обрадованная присно благословенная.

*Песнь ф~. Ирмос:*

Бога человеком невозможно видети, на негоже не смеют чини ангельстии взирати: тобою бо, всечистая, явися человеком слово воплощенно, егоже величающе, с небесными вои, тя ублажаем.

уязвився любовию вседержителя, все твое житие рыдая скончал еси, вопия со ужасом, преподобне: ослаби волны твоея, Cпасе, благодати, сею мя богатно соблюдая в будущей жизни.

Сладко слово твое, умиления подательно, исполнено просвещения притекающым, богоносе ефреме досточудне: непорочно же житие, всеми украшаемо богосиянными добродетельми, и просвещаемо.

Храм духа был еси, и река вод животочных исполняема, церкве основание незыблемое, утверждение монашествующих, струя приснотекущая божественнаго умиления, ефреме досточудне. (с. 610)

*Богородичен:*

Разумети не может ум человеческий, еже паче ума рождества твоего, Дево, таинство: Бог бо вселився во утробу твою, ключа девства не поколеба, якоже весть един сам непостижимый.

*Светилен. Подобен:*
Небо звездами:

Чаша сокровенных Христовы мудрости сокровищ, ефреме, твоим умилением, преподобне отче, явился еси, и учении твоими божественными душы верных веселиши.

*Богородичен:*

Державным твоим кровом от врагов навета ны, чистая, твоя рабы сохрани вся невредимы: тя бо едину имамы прибежище в нуждах.

*На стиховне октоиха. Слава, глас в~. Киприаново:*

Якоже финикс Давидски процвел еси, преподобне отче, языки хулящих отсекл еси мечем, ефреме, бездны страстей изсушил еси воздержанием, орган явился еси святаго духа, крестное оружие прием: Христа непрестанно моли о нас, верою совершающих присно честную память твою.

*И ныне, Богородичен, или крестобогородичен. Подобен:*
Егда от древа:

Досады претерпевшаго многи, и на крест возвышеннаго всяческих творца видевши, всечистая стеняше глаголющи: препетый Господи сыне и Боже мой, како почести хотя создание твое, Владыко, терпиши плотию безчестие; слава многому благоутробию и сошествию твоему, человеколюбче.

*На литургии, блаженна октоиха, на д~: и святаго, песнь г~-я на д~. Прокимен, глас з~:*
Честна пред\ Господем смерть преподобных его. *Стих:*
Что воздам Господеви о всех, яже воздаде ми; *Апостол к галатом, зачало с~г. Аллилуиа, глас з~:*
Блажен (с. 611) муж бояйся Господа, в заповедех его восхощет зело. *Стих:*
Сильно на земли будет семя его: *Евангелие матфеа, зачало м~г. Причастен:*
В память вечную будет праведник:

