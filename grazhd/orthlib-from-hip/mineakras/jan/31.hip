<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 656)

*Месяца тогоже в л~а-й день.*

*Святых чудотворцев и безсребренников, кира и и иоанна:*

*И память во святых отца нашего никиты епископа, новгородскаго чудотворца.*

Служба его писана по сей службе.

*На*
Господи, воззвах, *стихиры безсребренников на з~. Глас а~.*

*Подобен:*
Небесных чинов:

Чудес лучами облиставше вселенную всю, * кире и иоанне, * пресветлии светильницы, * небеси уподобистеся (с. 657) благодатию, * высокаго жительства добродетельми, * звезды предлагаеми.

*Дважды.*

Дождеродныя облаки преизяществующя * многотекущими благодатей чудесы, * мученицы господни, * всю землю мысленно напаяете, * здравая песнопения Богу * приносити понуждающа.

Исцеляти страсти души и телесе, * хитрость от Бога истинно приемше, * мученицы господни, * преестественно исцеляете вся * не человеческими лечбами врачебными, * но божественными вдохновеньми.

Небесныя силы обходяще, * светосияннии светильницы, кире и иоанне, * доблии страдальцы, * сущих на земли исцеляете телеса, * и душевныя язвы, Христа ради. * егоже молите спасти нас.

Яко потоку славы последующе Христу, * источницы безсмертия явистеся всем, * сладкия источаете струи * телесныя и душевныя, * целебная врачевания, * иже кровей струи за Христа излиявше усерднейше.

*Слава, глас и~.*

Двоица мучеников днесь возсия нам, душевныя болезни нашя исцеляюща, кир и иоанн чудодейственнии. ов убо равноангельное облобызав, единственное житие даже до конца пожив, кровию мученическою присвояется Христу: ов в воинских просияв сословиих, небесным воинствословиям градописуется. Темже и в памяти их исцеления подают, верою совершающым, молящеся о душах наших.

*И ныне, Богородичен, или крестобогородичен. Подобен: О*
преславнаго чудесе!

Не терплю, чадо, видящи тя * на древе уснувша, * бодрость всем дающаго, * яко да иже древле (с. 658) преступления плодом, * сном погибельным уснувшым, * божественную и спасительную * бодрость подаси, Дева глаголаше плачущи, * юже величаем.

*На стиховне октоиха. Слава, глас в~:*

Приидите, верных сословие днесь, песньми венчаим кира со иоанном, ратаи благодати, и датели просящих обильнейшыя: многообразне бо всем явишася врачеве пресветлии. Темже и молят о душах наших.

*И ныне, Богородичен, или крестобогородичен: Подобен:*
Егда от древа:

Грозд всезрелый, чистая, егоже невозделанно во утробе плодоносила еси, на древе яко узрела еси сего повешена, рыдающи восклицала еси, и взывала еси: чадо, сладость искапай, еюже отимется пиянство всякое страстей, благодетелю, мене ради тебе рождшия, твоим благоутробием умоляемь.

*Тропарь, глас е~:*

Чудеса святых твоих мученик, стену необориму нам даровавый, Христе Боже: тех молитвами советы языков разори, церковь святую укрепи, яко един благ и человеколюбец.

*На утрени оба канона октоиха: и святых на з~.*

*Глас д~. Песнь а~. Ирмос:*

Моря чермную пучину невлажными стопами, древний пешешествовав Исраиль, крестообразными моисеовыма рукама, амаликову силу в пустыни победил есть.

Власть на лесть восприял еси, кире блаженне, сострадальца болезней имев иоанна славнаго, тем сладости лучшия на небесех наслаждаетеся. (с. 659)

Воинством духовным препоясався, кире всечестне, земное же воинство оставив, иоанне всехвальне, на демоны взясте от Христа победительная.

Феклине добродетели поревновавше жены божественныя, в девственную равноангельную одежду благочестно одеяшася: мученическим же желанием к подвигом совлекошася.

*Богородичен:*

Безсеменно отчею волею, от божественнаго духа божияго зачала еси сына, и плотию породила еси, из\ отца безматерня, нас ради из тебе безоч~а.

*Песнь г~. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище, и утверждение.

Плотскою немощию, укрепляеми Христовыми страстьми, благославнии мученицы человекоубийцу низложиша.

Болезней плоти, и нетленныя сладости духом Христовы мученицы приемлюще, радовахуся.

укрепися немощное женскаго крестом естества: темже врага змия мужески победиша.

*Богородичен:*

Ты едина земным паче естества благих ходатаица, Мати божия, была еси: темже ти, радуйся, взываем.

*Седален, глас д~. Подобен:*
Вознесыйся:

Долу влекущыя сласти поправше, к мучения страдальцы божественней высоте светло взястеся благодатию, кире и иоанне, вселенныя светильницы. Темже молимся, омрачения греха и недугов избавите ны, сущаго над\ всеми Бога моляще.

*Дважды.*

*Слава, и ныне, Богородичен:*

По Бозе в твой, Богородице, прибег смиренный, покров божественный, припадая молюся: помилуй, пречистая, яко (с. 660) превзыдоша главу мою греси, и боюся, владычце, мук и трепещу, моление сотвори, чистая, к сыну твоему от сих избавити мя.

*Крестобогородичен:*

Из\ безначальнаго отца рожденнаго, напоследок тя плотию рождшая, на кресте висяща зрящи, Христе, увы мне, любезнейший Иисусе, вопияше: како славимый яко Бог от ангел, от беззаконных ныне человек, сыне, хотя распинаешися; пою тя, долготерпеливе.

*Песнь д~. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Невечерния благодати светозарение, враги низложи любомрачныя льсти, сея ратоборцы, светильники сияющыя, кира и иоанна показавши.

усладишася троическим рачением, и от нея мученицы зело возлюблени бывше, кир же и иоанн, соединением лучшим органи божии показастеся.

Яко честен ваш храм, отгонителен лукавых духов, отгоняет недуги всех болящих, непобедимии мученицы, благодать исцеления подавает.

*Богородичен:*

Неискусобрачно родила еси, о Дево, и по рождестве явилася еси девствующи паки: темже немолчными гласы, радуйся, тебе, владычце, верою несомненною взываем.

*Песнь е~. Ирмос:*

Ты, Господи мой, свет в мир пришел еси, свет святый, обращаяй из мрачна неведения верою воспевающыя тя.

Тя, Cпасе, двоица мучеников возжеле, ты святый во святых кира и иоанна достойно почел еси.

Твое дело, блаже, врага потребление, ты мученики благочестия, крестом соделал еси, и славою венчал еси. (с. 661)

Тя единаго любити небоязненным мудрованием, помазавшеся девством, иоанн и кир, мужество соделаша.

*Богородичен:*

Тя оружие непобедимое на враги предлагаем: тя твердость и надежду нашего спасения, богоневесто, имамы.

*Песнь з~. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости, от ребр твоих истекшею кровию.

Пожретися мученицы за Христа изволиша, нежели идолом пожрети: лукаваго же мучителя привести, за милосердие за ны пожершагося яко овча.

Изнемогоша иже нещадно мученики стружущии, стружемым же стрелы язвы младенец бываху: преславно бо утверждахуся божественным духом.

Господа и царя всея твари исповедавшая верою, двоица единомудренная и единострадальная, беззаконным даже до крове сопротивишася.

*Богородичен:*

О чудо всех чудес новейшее! яко Дева во утробе всяческая содержащаго, неискусомужно заченши, не тесновмести.

*Кондак, глас г~. Подобен:*
Дева днесь:

*От*
божественныя благодати дар чудес приемше, святии, чудодействуете непрестанно, вся нашя страсти рукодейством секуще невидимым, кире богомудре со иоанном славным: вы бо божественнии врачеве есте.

*Икос:*

Сами себе Богу возложше, святии, всякое искушение лютых его ради претерпесте, умерше усердно, мученицы доблии, и по кончине всем источаете божественная дарования, сущым в различных недузех, и от (с. 662) многих исцеляюще зол, от нихже един и первый есмь аз окаянный. Телом бо и душею от язв лютых болезную, и верою вам вопию: исцелите мя, вы бо божественнии врачеве есте.

*Песнь з~. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Извесивше яко в преклонении мерила мудрование, тяготою пречистыя славы, страдальцы возвышаеми взываху: благословен еси в храме славы твоея, Господи.

Не неведуще супостатнаго умышлений, всяк ран вид и ласканий поплевавше мученицы, благословен еси, вопияху, в храме славы твоея, Господи.

Терпением ран венчаеми, иоанн же и кир, защитницы, Троице взываху: благословен еси в храме славы твоея, Господи.

*Богородичен:*

Вышняго освященное божественное селение, радуйся. тобою бо дадеся радость, Богородице, зовущым: благословена ты в женах еси, всенепорочная владычце.

*Песнь и~. Ирмос:*

Руце распростер даниил, львов зияния в рове затче: огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

Ко отвержению убо, нечестивии, естеством сущаго Бога, призываху люте: но непобеднии мученицы, тварию являху всех зиждителя суща, взывающе: благословите, вся дела господня, Господа.

Неистовствующиися лестию гневно, земная мудрствующии мучителие, иже житие имущыя на небесех (с. 663) неразоримо, смертию к жизни отсылаху, взывающыя: благословите, вся дела господня, Господа.

Мощи мучеников блистания чудес явишася вселенней, Христе, злодемона мечтанную лесть посрамляюще, вопиющым же благолепно исцеления подавающе: благословите, вся дела господня, Господа.

*Богородичен:*

Без\ матере из\ отца слово сый первее, без\ отца бысть из\ тебе второе, всечистая, воплощся первее безплотный, за благоутробие восхотев спасти поющыя: благословите, вся дела господня, Господа.

*Песнь ф~. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Послушлива до смерти двоица непобедимых мучеников явися, иоанна и кира, владычним божественным велением: темже в руце зиждителя своя душы предаша.

Светила сияют два, чудес сияния, от источника единаго светоноснаго, немощным источающе нетленную благодать: яже достойно величаем.

Единицу убо божественнаго существа, но впостасьми Троицу, непобедимых мученик двоица мужески богословяше: воплощеннаго же слова, единаго Христа во двою естеству.

*Богородичен:*

Пощади мя, Христе, егда приидеши судити мир со славою, разреши мглу страстей моих, мольбами рождшия тя, и честных мученик твоих, яко благ и многомилостив.

*Светилен. Подобен:*
Небо звездами:

Чудодейственнии светильницы, кире со иоанном, (с. 664) душевныя нашя недуги и телесныя исцелите, от Господа приемше благодать исцелений.

*Слава, и ныне, Богородичен:*

*От*
Бога мирови поданных благих ты вина была еси, Богородице: но и ныне моли о общем спасении благопременнаго Бога.

*На стиховне октоиха. Слава, глас д~:*

Достохвальными песньми, вернии, возвеличим кира и иоанна, в дусе единокровныя, и по плоти братомудрыя: с нимиже афанасию доблюю похваляюще, и прозябение ея, феодотию, евдоксию и феоктисту, страстотерпицы и приснодевы, молящыя Христа о душах наших.

*И ныне, Богородичен, или крестобогородичен.*

*Подобен:*
Званный свыше:

Не рыдай мене, Мати, * зрящи на древе повешена твоего сына и Бога, * на водах повесившаго землю неодержимо, * и всю тварь создавшаго: * ибо воскресну и прославлюся, * и адова царствия сокрушу крепостию, * и погублю того силу, * и связанныя избавлю * от злодейства его, * яко благоутробен, и отцу моему приведу, * яко человеколюбец.

*На литургии: Блаженна октоиха на д~: и святых от канона песнь г~-я, на д~. Прокимен, глас д~:*
Святым, иже суть на земли его, удиви Господь вся хотения своя в них. *Стих:*
Предзрех Господа предо мною выну, яко одесную мене есть, да не подвижуся. *Апостол к коринфяном, зачало рн~г. Аллилуиа, глас в~:*
Се что добро, или что красно, но еже жити братии вкупе, *Евангелие матфеа, зачало л~д, от полу. Причастен:*
Радуйтеся, праведнии, о Господе: (с. 665)

*Служба, иже во святых, отца нашего никиты епископа, новгородскаго чудотворца.*

*Вечер:*
Блажен муж:

*На*
Господи, воззвах, *стихиры на з~, глас з~. Подобен:*
Все отложше:

Плотское стремление * воздержанием увядил еси, * ликом постническим совокупился еси: * безстрастием украшен, * ум пред\ъочистив * непрестанными к Богу мановении, * святительства паству восприял еси: * прилежно о стаде попечение имел еси, * святителю никито, * душетленных недугов отгоняя мрак, * и просвещая светом богоразумия, * о всех прилежно молися, * спастися душам нашым.

Преподобне отче, * богоблаженне святителю никито, * прилежныя молитвы * за люди твоя Богу приносил еси: * и бездождию некогда бывшу, * ты Владыку Христа умолив, * дождь с небесе свел еси, * и чада твоя возвеселил еси, * и благодарение Богу возсылати * вся научил еси: * и ныне о стаде твоем прилежно молися * спастися душам нашым.

Богоблаженне отче, * святителю никито, * человече небесный, * земный ангеле, * делателю винограда Христова, * уме божественный, * духовный органе, * светильниче многосветлый, * любве струя неистощимая, * видя града запаление, * и люди в печали и тузе пребывающыя, * прилежно Христу молился еси, * и пламень угасил еси, * и от скорби на радость люди твоя пременил еси. (с. 666)

*Слава, глас з~:*

Священная и славная церковь великаго новаграда, архиерей же и священных собори, и множество народа, светло торжествующе в память святителя никиты, с любовию взывающе: радуйся, пресветлый светильниче и молитвенниче теплый: многа бо лета сокровены быша честныя твоя мощи, ныне же обретошася целы и неразрушимы, и паче солнца сияющы, яже любезно лобызаем, освящение приемлюще и глаголюще: сия суть чада твоя, святителю, яже евангелием породил еси, и в православии утвердил еси, и ныне молися Господу, спастися душам нашым.

*И ныне, Богородичен.*

*Вход. Прокимен дне. И чтения г~, писаны сего месяца в ф~ день.*

*На литии стихиры, глас в~. Подобен:*
Егда от древа:

Божественная благодать духовная помаза тя миром разумным, святителю, великому новуграду первопрестольника, и богоугодное твое житие прекрасна тя, богомудре, показа. Святителей был еси благолепие, преподобных украшение, и ныне мир весь просвещаеши чудесными зарями: тем память твою, никито, торжествуем.

По честнем твоем преставлении, многа лета сокровены быша честныя мощи твоя, святителю никито: ныне же обретошася целы, и невредимы, и яко светозарное солнце сияюще, верных сердца просвещающе, и весь мир озаряюще. темже радостно совершаем пречестную память твою.

Яко свеща пресветлая, и яко светильник всемирный, и яко заря прекрасная, и яко звезда незаходимая, посреди великия церкве, просияша честныя мощи твоя, святителю, светоносными блистании стадо твое (с. 667) просвещающе, и вся со страхом прикасающыяся, и умильно вопиющыя: сон честен пред\ Господем смерть преподобных его.

*Слава, глас тойже:*

Законы соблюл еси духовныя, люди твоя благочестию научил еси, первосвятительствуя великому новуграду, и тело твое в нем положил еси яко дар освящен, и сие многими леты сокровено бысть, ныне же обретеся цело и нетленно, приходящии же к раце твоей лобзающе освящаются, с верою и любовию вопиюще: отче наш, святителю никито, моли спастися душам нашым.

*И ныне, Богородичен.*

*На стиховне стихиры, глас е~. Подобен:*
Радуйся:

Радуйся, священная главо, архиерею никито, святителем удобрение, постником украшение, священником благолепие, великому новуграду утверждение: на земли бо яко ангел пожил еси, беззлобием и правдою украшен, светило великое явився нам, и мир весь просвещая предивными чудесы. темже молися Христови, даровати душам нашым мир и велию милость.

*Стих:*
Честна пред\ Господем смерть преподобных его.

Радуйся, священная главо, постников непоколебимый столпе, ангелов собеседниче: пречисто зерцало духа пресвятаго явился еси, и того зарями присно облистаяся, верных сердца озаряеши, болезни облегчаеши, недуги отгоняеши. темже молися, даровати душам нашым мир и велию милость.

*Стих:*
Блажен муж бояйся Господа, в заповедех его восхощет зело.

Радуйся, священная главо, святителю богоприятне, столпе непревратный, непоколебимо основание веры, церковное украшение, святителей удобрение, слава (с. 668) праведных. Темже тя ублажаем молебно воспевающе: святителю богодохновенне, молися Христу даровати душам нашым мир и велию милость.

*Слава, глас з~.*

Человече небесный, земный ангеле, делателю винограда Христова, уяснил еси верных сердца медоточными учении, и вся благолепно просветил еси: и ныне от Христа неувядаемым увязлся еси венцем, моли о душах наших.

*И ныне, Богородичен.*

*Тропарь, глас д~:*

Насладився, богомудре, воздержания, и желание плоти твоея обуздав, на престоле святительства сел еси, и яко звезда многосветлая просвещая верных сердца зарями чудес твоих, отче наш святителю никито: и ныне моли Христа Бога, да спасет душы нашя.

*На утрени, на*
Бог Господь, *тропарь святаго дважды: Слава, и ныне, Богородичен.*

*По а~-й стихологии седален, глас г~:*

Яко пресветло солнце возсияв, люди твоя просветил еси учении словес твоих, страстей очернение потребил еси, святителю никито, моли Христа Бога, даровати нам велию милость.

*Дважды.*

*Слава, и ныне, Богородичен:*

Яко невозделанная, Дево, лоза, краснейший грозд прозябла еси, источающ нам вино спасения, всех веселящее душы же и телеса. Темже яко вину тя добрых блажаще присно, со ангелом вопием ти: радуйся, благодатная.

*По в~-й стихологии седален, глас д~:*

*От*
искушений лукаваго премудренно себе соблюл еси, (с. 669) святителю, и вконец того низложил еси, и Христовы церкве столп и утверждение был еси: темже сошедшеся, память твою почитаем, богомудре.

*Дважды.*

*Слава, и ныне, Богородичен:*

В кров твой, пречистая Дево, прибегающих, мольбу приемши от нас, не престай молящи человеколюбца, спастися рабом твоим.

*По полиелеи седален, глас и~:*

Смирением владыце Христу последовав, воздержанием житие украсил еси, и от сего мудрости слово вверяя, к добродетели наказатель явился еси. Темже вопием ти: святителю никито, моли Христа Бога, согрешений оставление даровати чтущым любовию святую память твою.

*Дважды.*

*Слава, и ныне, Богородичен:*

Небесную дверь и кивот, пресвятую гору, светлый облак воспоим, неопалимую купину, словесный рай, евы воззвание, вселенныя всея великое сокровище, яко спасение в ней соделася миру, и оставление древних согрешений. сего ради вопием ей: молися сыну твоему, прегрешений оставление даровати благочестно покланяющымся всесвятому рождеству твоему.

*Таже степенна, а~-й антифон д~-го гласа. Прокимен:*
Честна пред Господем смерть преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие матфеа, зачало а~и.*

*По н~-м псалме стихира, глас з~:*

Духа святаго благодать в твоих устнах излияся, отче никито святителю, и был еси пастырь Христовы церкве, учя словесныя овцы веровати в Троицу единосущную, во едино божество. (с. 670)

*Канон Богородицы со ирмосом на з~: и святаго два канона на и~.*

*Канон святаго: пение молебно, сложено по азбуце, совершено же именем списавшаго.*

*Глас г~. Песнь а~. Ирмос:*

Сушу глубородительную землю солнце нашествова иногда: яко стена бо огусте обаполы вода, людем пешемореходящым, и богоугодно поющым: поим Господеви, славно бо прославися.

Агнче непорочный божий слове, отверзи моя недостойная уста, да возмогу воспети святителя никиту, твоего угодника.

Болезньми постническими душу просветив, преподобне, яко чисту жертву Христу представил еси, радуяся поя: славно бо прославися.

Воздержанием тело духу поработил еси, душу же равноангельну сотворил еси. поминай верою чтущыя тя, поя Богу: славно бо прославися.

*Богородичен:*

Господородительнице владычце Марие, моли, егоже родила еси Бога и царя нашего, да милостив будет нам в день судный.

*Другий канон, сложен такоже по азбуце воспятословесно.*

*Глас з~. Песнь а~. Ирмос:*

Поспешествовавшему Богу во египте моисеови, извести Исраиля, тому единому поим: яко прославися.

Щедроты твоя призываем, Господи, да достойно пение принесем угоднику твоему святителю никите, тя воспевающе, яко прославися.

Шествие твое добре скончал еси, и на небеса возшел еси, престолу владычню предстоя, со ангелы того воспеваеши, яко прославися.

Что шум празднующих бывает, и людие светло (с. 671) торжествуют; днесь бо обретошася честныя мощи святителя никиты, и вси радостно вопиют Христу, яко прославися.

*Богородичен:*

Царицу и владычцу тя именуем, Дево, под кров твой прибегающе, и помощи от тебе просяще, сыну твоему воспевающе, яко прославися.

*Катавасиа:*
Сушу глубородительную землю:

*Песнь г~. Ирмос:*

Неплодная душе и безчадная, стяжи плод благославный, веселящися возопий: утвердихся тобою, Боже, несть свят, несть праведен паче тебе, Господи.

Делатель быв заповедей господних, непрестанно в них поучаяся, отче никито: сего ради вшел еси в небесная, вопия радостно: несть свят, и несть праведен паче тебе, Господи.

Егда завидев тебе прелукавый, хотяше запяти от добродетелей, сопротивостав, преподобне, без вести того сотворил еси, Христу вопия: несть свят, и несть праведен паче тебе, Господи.

Житием добродетельным Богу угодил еси, велиара посрамив, и Христу возопил еси: несть свят, и несть праведен паче тебе, Господи.

*Богородичен:*

Зачала еси отчее слово впостасное, егоже моли, Богородице, избавити от бед рабы твоя, воистинну призывающыя тя.

*Ин. Ирмос:*

утвердися верою Христова церковь: ибо непрестанно песньми вопиет поющи: свят еси, Господи, и тя поет дух мой.

*От*
земных недр восприемлем яко дар освящен, честныя мощи твоя, святителю, и от сих освящение приемлем, Христа воспевающе: свят еси, Господи, спасаяй душы нашя. (с. 672)

Храм святаго духа от юности был еси, отче, сего ради и по смерти соблюдеся тело твое нетленно, и сие радостно лобызающе, вопием Христу: свят еси, Господи, спасаяй душы нашя.

Фарисейское тщеславие отринувше, со смирением и радостию целуем честныя твоя мощи, святителю никито, Христу вопиюще: свят еси, Господи, спасаяй душы нашя.

*Богородичен:*

украшена ряснами чистоты, пречистая отроковице, благословенная владычце, предстательнице рода нашего.

*Катавасиа:*
утверждение на тя:

*Седален, глас а~:*

Яко сад присноцветущ люди твоя сотворил еси, сия во благочестии возрастив, умножил еси: и от сего верен раб и делатель винограда Христова показался еси, и трудом возмездие достойно восприял еси, святителю, моли Христа Бога, да спасет душы нашя.

*Дважды.*

*Слава, и ныне, Богородичен:*

Всех творца, Бога же и содетеля, всенепорочная чистая, духом божественным в ложеснах твоих заченши, без истления родила еси: егоже славяще, тя воспеваем, Дево, яко палату царя всех, и мира заступление.

*Песнь д~. Ирмос:*

Положил еси к нам твердую любовь, Господи, единороднаго бо твоего сына за ны на смерть дал еси. Темже ти зовем благодаряще: слава силе твоей, Господи.

Законом отеческим последуя, и сих житие подражая, непрестанно Христу взывал еси: слава силе твоей.

Из млада Христа возлюбил еси, сего ради, яко рачителя своего возлюби тя, к немуже вопиеши: слава силе твоей. (с. 673)

Исполняя законы божественныя, преисполнился еси дарований божественных, святителю никито, верно взываеши: слава силе твоей, Господи.

*Богородичен:*

Кадильнице всезлатая, Марие всенепорочная, Христа моли, егоже родила еси, избавитися нам от бед и огня вечнующаго.

*Ин. Ирмос:*

Плотское пришествие твое, Христе, уверяя пророк аввакум, взываше: слава силе твоей, Господи.

Тя молитвенника непостыдна ко владыце стяжахом, святителю, моли о воспевающих память твою, избавити в будущем суде вечнующаго осуждения.

Светлыми сияньми провозсиявшыя честныя твоя мощи: от многих бо лет бывше сокровены, ныне яко заря пресветла просвещают и освещают поющыя тя.

Радость и веселие, и радование неизреченно твоему стаду, святителю, показася, обретение честных мощей твоих, в неже испроси нам оставление грехов и великую милость.

*Богородичен:*

Православною верою, и любовию притекающих ти, и со страхом поющих тя, молебный глас услыши, владычце.

*Катавасиа:*
Покрыла есть небеса:

*Песнь е~. Ирмос:*

К тебе утренюю всех творцу, преимущему всяк ум мирови: зане свет повеления твоя, в нихже настави мя.

Лук врага сокрушил еси, и брань его до конца разорил еси, и совершения добродетелей, преподобне, достигл еси.

Молитвою возшел еси на небесная, идеже с лики отец пребывая веселишися, поминай, преподобне, память твою светло торжествующыя. (с. 674)

Неизреченных таин Христовых служитель быти сподобился еси, и сия принося Богу, за мир прилежно молился еси.

*Богородичен:*

упование и надежда наша ты еси, пречистая владычце, спаси люди твоя молящыяся, и имя твое призывающыя.

*Ин. Ирмос:*

утреннююще, слове, в славу твою и хвалу, восхваляем непрестанно образ креста твоего, егоже дал еси нам оружие в помощь.

умиления источник мне испроси, в честнем твоем торжестве, святителю никито, да отмыю скверну души моея, и покаяние молитвами твоими обрящу, на помощь оружие.

Новаграда быв первосвятитель истинен, облаговони нашя чувства душевная: да молитвы твоя представиши нам на помощь оружие.

Множеством искушений содержимь есмь, на тя надежду возлагаю, святителю никито: да представиши ми молитву твою на помощь оружие.

*Богородичен:*

Лествица проображаше тя патриарха иакова, всенепорочная владычце, божие схождение нам яве сказующи.

*Катавасиа:*
Яко виде исаиа:

*Песнь з~. Ирмос:*

Бездна последняя грехов обыде мя, и исчезает дух мой: но прострый, Владыко, высокую твою мышцу, яко петра мя, управителю, спаси.

Пред\ъизбран быв божественною благодатию, во еже паствити стадо Христоименито: ты же, преподобне, яко пастырь истинен, прилежно о стаде попечение имел еси.

Разумне разсуждая чада твоя, и часто наказуя (с. 675) духовными словесы, да пребудут твердо соблюдающе веру православную.

Святительства честию почтен, прилежно моление за люди твоя приносил еси: да милостива Бога обрящут в день судный.

*Богородичен:*

Ты еси, пречистая Богородице, прибежище наше и утверждение, моли сына твоего и Бога нашего, подати нам спасение и грехов оставление.

*Ин. Ирмос:*

Плавающаго в молве житейских попечений, с кораблем потопляема грехи, и душетленному зверю приметаема, яко иона, Христе, вопию ти: из смертоносныя глубины возведи мя.

Крепость и утверждение испроси отечеству нашему, святителю никито: да молитвами твоими Христианский род в тишине пребудет, воспевающий тя яко тепла заступника.

Избавитися стаду твоему всякаго озлобления и скорби, молися, святителю никито: ты бо еси надежда непостыдна, упование известно, и стена необоримая.

И нам поющым, и славящым твою память, испроси, святителю никито, грехов разрешение, суда и муки избавление, и царствия небеснаго сподобитися.

*Богородичен:*

Земнородных естество на небо тобою взыде, палата бо царева обрелася еси, Богородице: темже согласно воспеваем тя.

*Катавасиа:*
Возопи к тебе:

*Кондак, глас з~. Подобен:*
Еже о нас:

Архиерейства саном почтився, и чисте чистейшему предстоя, прилежно моление за люди твоя приносил еси, яко и дождь молитвою свел еси, овогда же и града запаления угасил еси. и ныне, святителю никито, моли Христа Бога, спасти (с. 676) люди твоя молящыяся, да вси вопием ти: радуйся, святителю отче предивный.

*Икос:*

Кто не почудится, кто не прославит неизследимую и несказанную глубину милосердия твоего, Христе Боже; яко прославил еси в последнем роде угодника твоего святителя никиту, егоже обретошася честныя мощи целы и неразрушимы, емуже речем: егда во плоти был еси, преподобне, делании божественными душу пред\ъочистил еси, святительства паству восприим, сосуд избран божественнаго духа показался еси, и стадо твое до конца в вере утвердил еси. тем радуйся, отче предивный.

*Песнь з~. Ирмос:*

Трие отроцы в пещи, Троицу прообразивше, прещение огненное попраша, и поюще вопияху: благословен еси, Боже отец наших.

уясняют воспевающе ангельстии чини, память твою, никито святителю, и мы земнии умильно вопием: испроси нам оставление согрешений, и благих наслаждение.

Фараона мысленнаго победил еси, от Христа дерзновение приим, и велие радование святым ангелом сотворил еси, поя: отец наших Боже, благословен еси.

Херувиму подобяся легко на высоту возшел еси, и ныне со безплотными водворяешися, Христу вопия: отец наших Боже, благословен еси.

*Богородичен:*

*От*
утробы твоея пройде умное, Богородице, солнце, сего моли яко сына твоего и Господа, подати нам скорбей разрешение, и болезней облегчение, да радостно от души вопием Христу: отцев наших Боже, благословен еси.

*Ин. Ирмос:*

Пещь отроцы огнепальну древле росоточащу показаша, (с. 677) единаго Бога воспевающе, и глаголюще: превозносимый отцев Бог и препрославлен.

Зельным воздержанием тело умертвил еси, душу же просветил еси, и равноангельну сотворил еси, Богу вопия: отцев наших Боже, благословен еси.

Жезлом пастырским, святителю, добре люди твоя упасл еси: о нихже яко верен пастырь Христу возопил еси: отцев наших Боже, благословен еси.

Егда сядеши судити всяческая на престоле славы твоея, тогда пощади рабы твоя, Владыко, молитвами угодника твоего святителя никиты, да вси умильно вопием ти: отцев наших Боже, благословен еси.

*Богородичен:*

Доброта честных и святых ангел, радование человеков ты еси, Дево Богородице, ты мя к жизни настави, сыну твоему вопиюща: отцев наших Боже, благословен еси.

*Катавасиа:*
Тебе во огни оросившаго:

*Песнь и~. Ирмос:*

Вещественнаго огня пламень, невещественным увядиша богозримии отроцы, и пояху: благословите, вся дела господня, Господа.

Людем российским испроси, никито святителю, мир, здравие, спасение, и на враги одоление, да в радости душевней возопием: благословите, вся дела господня, Господа.

Чувственныя страсти победив, чистотою яко солнце возсиял еси, чисто житие до конца сохранил еси, и Богу тем угодил еси. емуже вопием: благословите, вся дела господня, Господа.

Шум празднующих слышати, святителю, сподобился еси, шуяго стояния избави мя и страстей (с. 678) треволнения, и к пристанищу покаяния настави мя, да тя славлю во вся веки.

*Богородичен:*

Щедраго и человеколюбиваго Бога родити, Богородице, сподобилася еси, того моли, неискусобрачная отроковице, низпослати нам верным велию милость.

*Ин. Ирмос:*

В пещи отроки подражающе, духовную росу приемшии, верою зовем: благословите, дела господня, Господа.

Господу прославльшу угодника своего святителя никиту, многим бо летом прешедшым, сокровены быша честныя его мощи: ныне же вси яве зряще, согласно воспевают: благословите, дела господня, Господа.

увидехом и почудихомся, паче же страхом и радостию об\ъяти быхом, яко по толицех летех обретошася честныя мощи святителя никиты целы и неразрушимы, и вси единогласно возопихом: благословите, дела господня, Господа.

Божиим мановением последнему роду явлены быша честныя мощи святителя никиты: сим убо прикасающиися освящение приемлем, Христа воспевающе во веки.

*Богородичен:*

Адама новаго родила еси, прежде адама бывшаго, сего моли, Богородице, да спасет душы нашя.

*Катавасиа:*
Нестерпимому огню:

*Песнь ф~. Ирмос:*

В законе сени и писаний образ видим, вернии: всяк мужеский пол, ложесна разверзая, свят Богу. Тем перворожденное слово, отца безначальна сына, первородящася материю неискусомужно, величаем.

Море житейское преплыв воздержанием, достигл еси широты райския, идеже со ангелы присно веселишися.

Рака мощей твоих, святителю, дражайши сапфира (с. 679) показася, чудотворива бо бе, и исцеления источающи. еяже облобызающе с верою приходящии, радостно от души вопиют: сон честен пред\ Господем смерть преподобных его.

Крестоносно предстоиши престолу вседержителя, славою осияваемь света присносущнаго: молися, никито святителю, о чтущих верно память твою.

*Богородичен:*

Лук сокрушися лукаваго, одолением сына твоего и Бога нашего, чудна победа, Богородице, и дивно одоление содеяся, владычце, во спасение душ наших.

*Ин. Ирмос:*

Паче естества матерь, и по естеству Деву, едину в женах благословенную, песньми, вернии, Богородицу величаем.

Львы укроти даниил древле, ты же, святителю никито, невидимаго врага, зияющаго на тя, челюсти сокрушил еси, и без вести того сотворил еси молитвами твоими.

Крепкою твоею молитвою, святителю, язвы души моея исцели, и находящих искушений избави мя, молюся, и сердца моего направи стезю на божия заповеди пресветлыя, да тя непрестанно величаю.

Разжени множество зол моих, святителю, богоприятными твоими молитвами, одожди ми капли покаяния: боюся бо тамошняго судища, в немже судия хощет судити всему миру.

*Богородичен:*

Милосердие на рабы твоя, чистая, простри, присно молящыя тя, страшныя муки избавляющи молитвами твоими.

*Катавасиа:*
В законе сени и писаний:

*Светилен:*

Плотская мудрования духу повинул еси, и яко злато огнем искусився, приятелище был еси духу пресвятому, отче никито святителю.

*Дважды.*
(с. 680)

*Слава, и ныне, Богородичен:*

Тя песньми ублажаем, Дево, Бога бо родивши на руку носила еси: того моли за душы нашя.

*На хвалитех стихиры на д~, глас д~. Подобен:*
Дал еси знамение.

Светильник тя стяжавше, * священную твою память восхваляем, * священно ублажающе: * церковь бо Христову украсил еси, * и люди твоя просветил еси, врученный тебе талант умножив, * радости сподобился еси Господа твоего. * И ныне, святителю, молися * о душах наших.

*Дважды.*

Воздержанием добре воспитався, * в преславную добродетелей высоту возшел еси, * святительства одеждею, пребогате, * и венцем добродетелей украшен, * благодатию божественнаго духа осияемь. * просвети молитвами твоими, * святителю никито, * достодолжно восхваляющих * священную и честную память твою.

Яко злато чисто обретохом, * честныя твоя мощи, никито святителю, * и сих любовию почитаем, * торжествующе радостно, * и яко священие душам обносяще, Христа прославляем, * прославльшаго тя угодника своего: * да и нас сподобит вечнаго наслаждения.

*Слава, глас и~:*

Благаго Бога верный рабе, винограда его прилежный делателю, добре стадо упасл еси, и евангельскими словесы людей твоих сердца напоил еси, и семя благочестия в них возрастил еси: и ныне предстоя Христу, молися, святителю никито, спасти и просветити душы нашя.

*И ныне, Богородичен:*
Владычце, приими молитву раб твоих:

*Славословие великое: На литургии, служба иерархов.*

