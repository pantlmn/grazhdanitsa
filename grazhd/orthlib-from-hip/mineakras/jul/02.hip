<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 17)

*Месяца тогоже во в~-й день.*

*Положение честныя ризы пресвятыя владычцы нашея Богородицы ко влахерне.*

*Вечер, обычная кафисма.*

*На*
Господи, воззвах, *стихиры на з~, глас д~: Подобен:*
Дал еси знамение:

Дал еси, человеколюбче, твою матерь, * помощь рабом твоим, * яко благоутробен: * еюже неизреченное и страшное соделал еси смотрение твое, * и первозданное наше исправил еси божественное достоинство. * темже всечестное тоя чтуще торжество, * воспеваем державу твою, * Иисусе всесильне, Cпасе душ наших.

*Дважды.*

Град почитающий тя, * и по долгу славящий, ограждаеши, всепетая, * ризою твоею честною * от безбожных, чистая, иноплеменник, * от глада же и труса, * и междоусобныя брани всегда, * Дево неискусобрачная: * и сего ради славит тя, пресвятая богоневесто, * человеков помощнице.

*Дважды.*

Ризу честную твою, богоблагодатная владычце, * даровала еси граду твоему, * богатство неотемлемо: * покров же и славу, * и необориму стену, * и исцелений сокровище, * и чудес источник приснотекущий, * пристанище же спасительное обуреваемым всегда, * сего ради поем тя, препетая чистая.

Почерпите человецы * здравие души и тела: * рака бо всем предлежит, * в нейже положися честная риза (с. 18) приснодевы, * источающая нам чудес струи, * и омывающая сердец омрачения, * и страстей осквернения, * и душы освящающая верных * божественною благодатию.

*Слава, и ныне, глас в~:*

Смысл очистивше и ум, со ангелы и мы торжествуем, светло начинающе Давидскую песнь отроковице, невесте всех царя Христа Бога нашего, воскресни, Господи, глаголюще, в покой твой, ты, и кивот святыни твоея: яко бо палату красну сию украсив, и причте ю граду твоему, Владыко, строити и покрывати от супостатных поган, державною силою твоею молитвами ея.

*На стиховне стихиры, глас а~. Подобен:*
Всехвальнии мученицы:

Палата одушевленная божия * едина была еси, * и честную ризу твою, * в дому святем твоем сокровену, * верным освящение, и стену даровала еси необориму: * еяже ради град твой, Богомати, спасается, * воспевая божественную державу твою.

*Стих:*
Воскресни, Господи, в покой твой, ты, и кивот святыни твоея.

Ризу честную твою, твое честное и святое тело, * чистая, покрывшую, * одежду славы даровала еси всем, * и источник источающь * благодати присноживотныя воды. * еяже празднуем положение, * почитающе тя, Богородице, всех честнейшую.

*Стих:*
Лицу твоему помолятся богатии людстии.

Храм твой, владычце, * твою священную ризу, * яко сокровище священия нося, * всегда освящает вся * верою притекающыя, * и тя по долгу блажащыя * в сем выну, * упование душ наших, * и твердый покров и державу.

*Слава, и ныне, глас в~:*

Яко венцем пресветлым, всечистая Богородице, ризою твоею честною, церковь божия приодеяся, и светится (с. 19) радующися днесь, и тайно ликовствует, владычце, вопиющи тебе: радуйся, диадима честная, и венче божественныя славы: радуйся, едина славы совершение, и вечное веселие: радуйся, к тебе притекающым пристанище и избавление, и спасение наше.

*Тропарь, глас и~:*

Богородице приснодево, человеков покрове, ризу и пояс пречистаго твоего телесе, державное граду твоему обложение даровала еси, безсеменным рождеством твоим, нетленна пребывающи: о тебе бо и естество обновляется и время. темже молим тя, мир граду твоему даровати и душам нашым велию милость.

*На утрени, на*
Бог Господь, *тропарь Богородицы, трижды.*

*По а~ стихологии седален, глас г~. Подобен:*
Красоте девства:

Красотою девства твоего, прекрасное слово рождши, и сего ризою твоею, чистая, яко младенца обвила еси. сию убо даровала еси рабом твоим, владычце, покров, помощь и источник священия. еяже честное положение, пресвятая Дево, вси верно празднуем.

*Слава, и ныне, тойже:*

*По в~ стихологии седален, глас г~. Подобен:*
Красоте девства:

Рождество нетленно и девство, едина имела еси, благословенная: одеяние же человеком спасительно, твою святую ризу даровала еси, даже до ныне нетленно пребывающую, богоневесто. еяже ради от Бога приемлем раби твои, чистая, велию милость.

*Слава, и ныне, тойже:*

*Каноны два: первый со ирмосом на и~, егоже краегранесие:*

Ризу почитаю пречистыя Девы. *Творение иосифово.*

*Глас д~. Песнь а~. Ирмос:*

Тристаты крепкия, рождейся от Девы, безстрастия во глубине, (с. 20) души тричастное потопи, молюся: да тебе яко в тимпане, во умерщвлении телесе победное воспою пение.

Ризу твою честную, Богородице Дево, чтущым тя людем даровала еси присно, священное ограждение, всякое сопротивных обстояние всегда побеждающи силою духовною.

Плотию нас ради от чистых твоих кровей, явльшагося на земли, ризу священную осязанием освятила еси, и телесе твоего прикосновением: еяже ради вся рабы твоя освящаеши, Дево, поющыя тя.

Сокровище честное верно тя чтущым даровала еси, благая Дево, воистинну честную ризу твою, вся обогащающи дары божественнаго духа и чудес многими деянии.

Нескверная агнице, агнца рождшая божия паче естества, даровала еси нам честную ризу твою, скверны истинно и враски очищающую всегда, покланяющихся ей, всенепорочная.

*Другий на д~. Творение тогоже.*

*Глас тойже. Песнь а~. Ирмос:*

Моря чермную пучину, невлажными стопами, древний пешешествовав Исраиль, крестообразными моисеовыма рукама, амаликову силу в пустыни победил есть.

Свеща светоявленная и незаходимая, пречистыя храм, якоже небо светлое обрет честную ризу ея, вселенную днесь благодатей просвещает зарями.

Крепость и утверждения союз, твою, пречистая, ризу божественную, воистинну стяжав град твой, державу непобедимую имать, тем и хвалится о тебе.

Древняго яко воистинну кивота честнейшая твоя рака, богородительнице, явися на земли, егоже знамения носящи, но и верных во истине познания сохраняющи.

*Катавасиа:*
Отверзу уста моя: (с. 21)

*Песнь г~. Ирмос:*

Яко неплоды роди от язык церковь, и многое в чадех изнеможе сонмище, чудному Богу нашему возопиим: свят еси, Господи.

Красное освящение, небесную дверь, божию матерь воспоем, и тоя ризу божественная точащу дарования, юже любовию целуем.

Нетления одеждею, тлением обнажшыяся твоим нетленным рождеством, всех одеяла еси, чистая: имже честную ризу твою даровала еси богатство неотемлемо.

Иже облаки, чистая, одевающаго все небо, ризою твоею обвила еси, пречистая. ейже покланяющеся верно, тя славим, покрове душ наших.

Врачевание безмездно болящым есть божественный сей храм: ризу бо твою, чистая, источник непрестанно точащий исцеления стяжа, пренепорочная.

*Ин. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище и утверждение.

Почитаем вернии, яко совокупления к Богу союз, чистыя днесь ризы, верно говеюще.

Исцеления верным многочестная нам днесь пречестно чистыя риза источает благодатию.

Яко роса утренняя радость твоя приснотекущая, пещь страстей, тя воспевающих, уставляет присно.

*Седален, глас д~. Подобен:*
Вознесыйся:

Чудес реки, Богородице, от всечестныя твоея раки происходящыя, яко из едема напаяют лице земли благодати проливающыя, верно тя чтущым: темже тя воспеваем, и верно восхваляем, и благодарно всегда взываем: радуйся, едина надежде поющих тя.

*Слава, и ныне, тойже:*
(с. 22)

*Песнь д~. Ирмос:*

Любве ради, щедре, твоего образа, на кресте твоем стал еси, и растаяшася языцы: ты бо еси, человеколюбче, крепость моя и хваление.

Возвеличим едину благословенную, и тоя ризе прикоснемся верою: яко да почерпем благодать духовную.

Яко многоценное сокровище стяжав, тебе чтущий град, ризу твою, отроковице, верою облобызает, и благодать приемлет.

Ризу твою, яко точащую нетление, одежду же славы бывшую, всем песнословящым тя, почитаем, всенепорочная.

Всенепорочная, и едина благословенная, херувим святейши явльшися, душы нас спаси от всякаго обстояния, верою чтущих тя.

*Ин. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Яко пречестную твердь, Богородице, творец и зиждитель тя водрузивый, якоже звездами украси тя божественными сиянии, имиже украшаеши концы.

*От*
земли нас возвлачит к небеси, богородительнице, божественная твоя риза, чистая, любовию сея распаленных тепле: темже тя славим, яко лучшаго вину.

Се благодать неисчерпаемая, приидите вси сокрушенным сердцем, почерпите божественныя токи, источающыя независтно, о празднолюбцы, от честныя раки твоея, всепетая.

*Песнь е~. Ирмос:*

Ты, Господи мой, свет в мир пришел еси, свет святый, обращаяй из мрачна неведения, верою воспевающыя тя.

Ты, владычце чистая, нам твоим рабом даровала еси (с. 23) утверждение ризу и честный твой пояс, и божественное ограждение.

Рай красен, благовоние духа, пречистая, испущаяй, храм держащий твою ризу показася.

Освяти нашя душы и телеса, верою святую твою, пресвятая, ризу почитающих, яко пречестну.

Храмы ны божия в тя всельшагося покажи, Богородице, в божественнем храме твоем верно тя блажащыя.

*Ин. Ирмос тойже:*

Ты, Господи, твою матерь возвеличил еси: ты вознесл еси над вся власти мысленныя без сравнения славу ея.

Благодать божию независтно точащая, ты еси, пречистая Богородице, от честныя раки твоея, любовию покланяющымся.

Твоею силою вернии царие опоясуются: тя союз, Богородице, твой имать град, ризою твоею почитается.

*Песнь з~. Ирмос:*

Возопи, прообразуя погребение тридневное, пророк иона, в ките моляся: от тли избави мя, Иисусе, царю сил.

Показала еси всеми царствующему граду, рождшая царя всех и Господа, яко нерушимую стену, честную и святую ризу твою.

Радующеся Девы благодать прославим, и сея пресвятую ризу почтим: из неяже всяко здравие немощным непрестанно происходит.

Вод тя животекущий источник вемы, Богородице, и почитаем божественную ризу твою, от неяже исцеление всегда вернии почерпаем.

Господь с тобою, Богородице, бывый, человеческое себе присвоил существо, и всяк вред чуждаго от него изгнал есть.

*Ин. Ирмос:*

Пожру ти со гласом хваления, Господи, церковь вопиет ти, от (с. 24) бесовския крове очищшися, ради милости от ребр твоих истекшею кровию.

Всю тя паче естества прослави Господь, всю украсив, отроковице, всю тя почте паче слова, Богородице, с поясом, ризою и божественною ракою.

Крепость тя вернии стяжавше, и похвалу, одеваются славою, честною твоею ризою, богородительнице, якоже пресветлое украшение и честное тя стяжавше.

Видети твою, Богородице, славу неизреченную, древле болезноваху божественне пророцы вси: но в последняя дни нам явися, иже лет превышший.

*Кондак, глас д~. Подобен:*
Вознесыйся:

Одеяние всем верным нетления, богоблагодатная чистая, даровала еси, священную ризу твою, еюже священное тело твое покрывала еси, покрове всех человеков. еяже положение празднуем любовию, и вопием со страхом ти, чистая: радуйся, Дево, Христиан похвало.

*Икос:*

Чистое одеяние, и скинию божия слова, одушевленный облак, и стамну манны, Богородицу марию, вси спасшиися рождеством ея верою ублажим: и честней ризе прикоснемся, еюже Владыку об\ъемши, яко отроча носила есть, в плоть оболкшагося: егоже ради человеческое естество взятся ко превысочайшей жизни и царствию. темже с радостию вопием велегласно: радуйся, Дево, Христиан похвало.

*Песнь з~. Ирмос:*

Авраамстии иногда в вавилоне отроцы пещный пламень попраша, песньми взывающе: отец наших Боже, благословен еси.

Высоким разумом, и смиренным сердцем царев превысокий престол прославим, всесвятую отроковицу обрадованную. (с. 25)

Чертог божий избранный, в честнем твоем сем чертозе лежащую ризу твою верою почитаем, яко кивот свят, и благочестивых покров.

Обновляется всяк приступаяй верою, и святый облобызаяй ковчег, держащий твою, чистая Дево, световидную ризу.

Богородительнице чистая, чтущий тя град глада, труса же и озлобления всякаго спасай, и языческаго нахождения, и сопротивнаго вреда.

*Ин. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Ты, якоже солнце правды един сый, блаже, божественно украсил еси храм чистыя различными твоими даровании, в немже возсиявшыя лучы испущает от сея ризы.

Изливают чудеса, пречистая, божественныя чашы твоя, благодать воистинну верным: и независтно чтущым тя от твоея раки проливаются, яко из другаго едема, мысленныя реки.

*От*
скверны всякия душевныя чистительна есть твоя, всенепорочная Дево, рака, покрывающая честное твое тело покрывшею ризою.

Ныне приступите с веселием вси, иже на земли, приидите, рака призывает тайне, об\ъяти госпожи преславную во мне сокровиществованную ризу ея.

*Песнь и~. Ирмос:*

Избавителю всех всесильне, посреде пламене благочествовавшыя, снизшед оросил еси, и научил еси пети: вся дела благословите, пойте Господа.

Благодарными гласы воспеваем тя, всех добрых (с. 26) нам ходатаицу, и честную ризу твою облобызающе, отроковице, взываем: благословите, вся дела господня, Господа.

Яко мысленную свещу имуще, на свещнице трапезы предлежащую, священную одежду пречистыя Девы, сердечныя просвещаем зеницы всегда.

Никакоже безчастны оставила еси, священнаго твоего, Дево, прикосновения недостойныя рабы твоя: вместо бо тела твоего живоноснаго, ризу твою всем даровала еси.

Песньми божественными почтим божие селение пространное, в матерех пречистую, небесную дверь, еюже заключися к смерти дверь ведущая.

*Ин. Ирмос:*

Руце распростер даниил, львов зияния в рове затче, огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

Ангели, пречистая, ныне сликовствуют в честнем храме твоем, чистая, и окружают, владычце, честную и святую твою ризу любовию и радостию: мы же веселием многим покланяемся, воспевающе тя славу рода нашего.

Жезл, яже цвет жизни прозябший, ты еси всех радость многочестная, пречистая, мироположница духа, сокровище благих, аромат источник, из негоже мира исцелений источает божественная рака.

Воспевают, пречистая, величия твоя, чистая, мысленная воинства: проповедают вси патриарси и пророцы ясно, и апостоли сия, и мучеников лик, и преподобных все исполнение: с нимиже покланяемтися.

*Песнь ф~. Ирмос:*

Ева убо недугом преслушания клятву вселила есть: ты (с. 27) же, Дево Богородице, прозябением чревоношения, мирови благословение процвела еси: тем тя вси величаем.

Се тя одр соломонов почитаем радостными песньми, и честную твою ризу, яко другий кивот священия окруживше, исцеления приемлем спасительная, приснодево.

Явися ныне божественная твоя рака, содержащая ризу твою честную, якоже источник света, Дево, лучы исцелений испущающи, и тму недугов отгонящи, юже с любовию целуем.

Днесь срадуются нам, всенепорочная, покланянием ризы твоея, вся небесныя силы, апостоли, пророцы и мученицы, преподобнии и праведнии вси, владычце едина приснодево.

Освятися вся земля всесвятаго владычня покоища положением ризы твоея, и Давид радуется древле положением кивота, прообразующаго тя, приснодево.

Светло одеяние твою ризу даровала еси, и ограждение тя чтущему царствующему граду всех градов, яко царица всех тварей сущи, богородительнице Мати Дево.

*Ин. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Чертог пречестный сей, богородительнице, явися рака твоя, честную твою ризу, девственное же одеяние, и невестническое яко имущи, и яко жизни сокровище соблюдающи.

Храм из\ъображающий всяко небесное благоукрашение Девы, днесь вернии достигше, чудес зарями якоже звездами сияем, и озаряемся благодатию.

Имать святый твой пояс, и честную твою ризу, (с. 28) богородительнице, твой град яко стену, и учений божественных соединение, и православных похвалу, и воинству победительная.

Поем неизреченную славу, и безчисленную твою благодать: ты бо еси источник премудрости, из негоже слово всем происходит, чтущым тя, пречистая, и величающым рождество твое.

*Светилен. Подобен:*
Свете неизменне:

Окрилившую Христа ризу богоотроковицы, и Богородицы марии, днесь приидите земнороднии, почтим песньми, яко да благодатию сея присно ублажаемся.

*Слава, и ныне:*

Едина и естество и время обновила еси, Богомати: нетленно бо твое рождество, нетленная и риза, еюже град твой покрываеши, и еюже скипетры благочестия содержиши.

*На хвалитех стихиры на д~, глас д~. Подобен:*
Яко добля:

Рака содержащая ризу твою, пречистая, * кивот освящения рабом твоим, * и священное ограждение, * и слава и похвала, * и исцелений источник * на всяк день познавается. * идеже днесь священно собравшеся, * воспеваем многая твоя величия, * и чудес пучину.

*Дважды.*

Се место преславно, * се дом присносветел, * в немже сокровище положися, * честная риза богоотроковицы благодатию, * приступите человецы, * просвещение и очищение из нея проявленне почерпите, * и возопийте благодарным сердцем: * пресвятая Дево, благословим тя, * спасаеми рождеством твоим.

Святое положение ризы твоея, владычце, * праздник стяжахом веселящеся, * яко граду твоему днесь датися (с. 29) сподобилася еси * священное одеяние, * хранилище некрадомо, * дар честен, * неотемлемо богатство, * исцелений река, * исполнена дарований духовных.

*Слава, и ныне, глас в~:*

Смысл очистивше и ум, со ангелы и мы торжествуем, светло начинающе Давидскую песнь отроковице, невесте всех царя Христа Бога нашего, воскресни, Господи, глаголюще, в покой твой, ты, и кивот святыни твоея: яко бо палату красну сию украсив, и причте ю граду твоему, Владыко, строити и покрывати от супостатных поган, державною силою твоею, молитвами ея.

*Славословие великое. И отпуст.*

*На литургии, блаженна, песнь г~ и з~ Прокимен, глас г~, песнь Богородицы:*
Величит душа моя Господа: *Стих:*
Яко призре на смирение рабы своея: *Апостол ко евреем, зачало т~к. Аллилуиа, глас и~:*
Воскресни, Господи, в покой твой: *Евангелие луки, зачало н~д. Причастен:*
Чашу спасения прииму:*

