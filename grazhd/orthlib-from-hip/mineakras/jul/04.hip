<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 55)

*Месяца тогоже в д~-й день.*

*Иже во святых отца нашего андреа, архиепископа критскаго иерусалимита:*

*И преподобныя марфы, матере святаго симеона дивногорца.*

*Стихиры андреа три, глас а~. Подобен:*
Небесных чинов:

Власти земныя возненавидев телесе, * чистым нравом * и простым сердцем, * Господеви присвоился еси, * отче мудре,* и богодохновенен орган{<::рус>Исправлена опечатка. В оригинале <::слав>огран. <::рус>Прим. <::лат> оrthlиb<::слав>} утешителя показался еси, * пение нам воспев спасительное.

Господню матерь обрет, * вину великих похвал, * медоточными словесы воспел еси, андрее, * священных апостол, и мученик же блаженных сословие, * с нимиже нас чтущих тя поминай.

Православия тя столп, отче, знаем, * образ целомудрия, * и кротости начертание, * и божественна песнописца, * Христовы церкви просвещающа, * священнотаинниче андрее: * темже твое празднуем торжество.

*Ины стихиры марфы, три, глас д~ Подобен:*
Яко добля:

К болезненному воздержанию, * к мужеским борением * противу врага ополчению, * запеншаго естество человеков, * отлучилася еси пощении и слезами, не пощадевши плоти * любве ради божественныя. * темже под\ъяла еси божественныя подвиги * смиривши разум сопротивоборца, * марфо честная и преславная.

*Дважды.*

Возгнушалася еси временных, * и тленных любве отбегла еси, * и жребий возжелела еси небесный, * праведным (с. 56) достойный вечнующий, * нетленный, чистая, * и жизнь непрестанную. * темже верою твою светлую и светоносную совершающе память, * песньми божественными почитаем, марфо славная.

*Слава, глас тойже, самогласен:*

Духовною благодатию отемлеши недуги, отгоняеши духи лукавыя, и целиши страсти, марфо всеславная, и просвещаеши верныя блистании чудес твоих. темже днесь гласы немолчными воспеваем светлую и светоносную, и досточудную память твою.

*И ныне, Богородичен, или крестобогородичен:*

Агнца и пастыря тя * на древе яко виде, * агница рождшая рыдаше, * и матерски ти вещаше: * сыне возжеленне, * како на древе крестнем повешен еси, долготерпеливе: * како руце и нозе твои, слове, * пригвоздишася от беззаконных, * и кровь твою излиял еси, Владыко;

*На стиховне октоиха. Слава, глас и~:*

Монахов множества наставника тя почитаем, отче наш андрее: твоею бо стезею воистинну право ходити познахом. блажен еси Христу работав, и вражию обличил еси силу, ангелов собеседниче, преподобных сопричастниче и праведных: с нимиже молися Господеви помиловатися душам нашым.

*И ныне, Богородичен, или крестобогородичен.*

*Подобен: О*
преславнаго чудесе!

Юница нескверная, * юнца видящи на древе * пригвождаема волею, * рыдающи жалостне, * увы мне, вопияше, * любимейшее чадо. * что ти сонм воздаде безблагодатный еврейский, * хотя мя обезчадствовати * от тебе, вселюбезне;

*Тропарь, глас д~:*

Правило веры и образ кротости, воздержания учителя яви тя стаду твоему, яже вещей истина. сего (с.57) ради стяжал еси смирением высокая, нищетою богатая, отче андрее, моли Христа Бога, спастися душам нашым.

*Другий тропарь, глас и~:*

В тебе, мати, известно спасеся, еже по образу: приимши бо крест, последовала еси Христу, и деющи учила еси, презирати убо плоть, преходит бо, прилежати же о души, вещи безсмертней. темже и со ангелы срадуется, преподобная марфо, дух твой.

*Канон един октоиха, и святых два. Канон святаго андреа, егоже краегранесие:*
Песньми восплещем мужескими андреа.

*Глас е~. Песнь а~. Ирмос:*

Коня и всадника в море чермное, сокрушаяй брани мышцею высокою, Христос истрясе, Исраиля же спасе, победную песнь поюща.

Сон от веждей оттряс, тебе самаго владыце добродетелию уготовал еси светло жилище, богоявленне преподобне, и божественное покоище.

Пением всесличным твою цевницу движя, Христову церковь песнословя уяснил еси, андрее чудне, святаго духа оглашаемь божественною благодатию.

Закону богописанному мудре повинуяся, телесныя страсти постнически умертвил еси: ум же возвысил еси крепким твоим желанием, поя песни божия, всемудре.

*Богородичен:*

Весь желание, и пречисто наслаждение, сын и Бог твой, благих исполнение есть, всенепорочная: егоже моли избавити верою ныне к тебе притекающыя.

*Канон преподобныя.*

*Глас и~. Песнь а~. Ирмос:*

Истрясшему в мори мучительство фараоне, и Исраиля сушею наставльшему, поим Христу, яко прославися во веки. (с. 58)

Божественным желанием уязвена вечных благ, славу тленную и пищу преобидела еси. темже и ангельское, преподобная, житие пожила еси божественне.

Распалаема божественным рвением, богомужно поживши родила еси светильника верным и забрало, втораго самуила, и пустыни красное воспитание.

Прозябение явися воздержания, возсиявши нам солнце многосветлое, и велика целебника премудраго симеона, и восточней стране предстателя же и стену.

*Богородичен:*

Земли исчадие, Богородице, сынове бывше божии благодатию божественною, и неизреченным рождеством твоим, поем тя прилежно, едину виновну сущаго спасения.

*Песнь г~. Ирмос:*

Водрузивый на ничесомже землю повелением твоим, и повесивый неодержимо тяготеющую, на недвижимем, Христе, камени заповедей твоих церковь твою утверди, едине блаже и человеколюбче.

управил еси добродетелию житие твое, преподобне, и божественным желанием Богу соединяяся, орган явился еси словесен, всю вселенную уясняя песньми, божественная сокровища почерпая.

Премудрости небесныя был еси исполнен: душевная бо уста разширив, преподобне, всю приял еси яве зарю светоносную трисолнечныя светлости, яко священнодейственник священен.

утвердив душевныя силы твоя, преподобне, и плоть удержав воздержанием, был еси весь пресветлая звезда, украшая церковь православными твоими учении и песненными пении.

*Богородичен:*

Избавити мя страстнаго пленения, ныне молю тя, (с. 59) Мати божия всенепорочная, и греховныя язвы вся очистити, грех вземлющаго мира преславно рождшая.

*Ин. Ирмос:*

Несть свят, яко Господь, и несть праведен яко Бог наш, егоже поет вся тварь: несть праведен паче тебе, Господи.

Плод пречестен из утробы твоея владыце принесши, жертву совершенну сама себе воздержания огнем принесла еси, марфо, песнословящи его.

Жертву благоприятну и присноживотну Христу твоему принесла еси, прозябшаго из ложесн твоих, богоносице преподобная, верных утверждение, и стену и забрало.

К высоте небесней вперила еси душу с телом, и была еси единожительница мудрым девам, и божественное из\ъображение, верою притекающым к Богу.

*Богородичен:*

На камени, пречистая, упования моего души моея восходы положь, недвижимь присно пребывая, хвалю и славлю тя, едину заступницу мою.

*Кондак марфы, глас в~. Подобен:*
В молитвах:

В молитвах Господеви предстоящи, пречистей Деве Богородице, пение и хвалы приносящи, марфо честная, породила еси священное отроча, симеона предивнаго, светильника всемирнаго: с нимже моли присно о всех нас.

*Таже седален андреа, глас д~. Подобен:*
Скоро предвари:

Яко камением, словесы твоими, церковный, премудре, украсив венец, священнодейственник священен, андрее, был еси. темже по многих в житии трудех приял еси нестареемое царство и славу: в немже поминающих тя, отче, поминай.

*Слава, седален марфы, глас тойже:*

Непрестанно в молитвах бдящи, и милостынею (с. 60) Богу угождающи, в божественныя храмы, прехвальная, часто ходящи, марфо, слезами и постом и верою молящися, прияла еси священно отроча: с нимже молися, спастися от бед нам, любовию чтущым тя.

*И ныне, Богородичен:*

Дево всенепорочная, яже пресущнаго Бога рождшая, со безплотными того непрестанно моли, оставление прегрешений, и исправление жития дати нам прежде конца, иже верою и любовию поющым тя по долгу, едина всепетая.

*Крестобогородичен:*

Дево пренепорочная, Мати Христа Бога, оружие пройде твою пресвятую душу, егда распинаема видела еси волею сына и Бога твоего: егоже, благословенная, молящи не престай, прощение прегрешений нам даровати.

*Песнь д~. Ирмос:*

Божественное твое разумев истощание прозорливо аввакум, Христе, со трепетом вопияше тебе: во спасение людей твоих, спасти помазанныя твоя пришел еси.

Слово твое житием украшено, богословия известное правило показался еси, чудне, препетыя Троицы славу сказуя ясно.

Деянием видения восход показав, мудре, и видением об\ъемся жития образом, андрее богогласе, уподобился еси.

Яко божествен святитель, пребогате, пастырски поборая, от церкве отгнал еси львов нашествия, андрее, мужеству тезоимените.

Велику похвалам вину Богородицу обрет, тщание показал еси сугубо, превышшую похвал хвалами многообразными почитая, мудре.

*Богородичен:*

Кроме убо совокупления зачала еси нетленно во (с. 61) утробе, и прежде болезни родила еси, и по рождестве Девою, Бога плотию рождши, сохранилася еси.

*Ин. Ирмос:*

Из горы приосененныя, слове, пророк, единыя Богородицы, хотяща воплотитися, боговидно усмотри, и со страхом славословяше силу твою.

Имущи Христа присно во тме, любве тленных и желания возгнушалася еси. и сего ради дарования сподобилася еси, марфо, того прославльши.

Попаливши страстей, марфо, треволнение, угасила еси зверей дивиих нашествия: мысленнаго же амалика многоплетенныя сети посрамила еси.

Была еси верных предградие и стена, чистою любовию тя чтущым, и святую твою память творящым, богоблаженная, верных помощнице.

*Богородичен:*

Явилася еси мысленный облак, Богородице, носящи самаго солнца славы с плотию, озаряющаго всю тварь светом божественныя благодати.

*Песнь е~. Ирмос:*

Одеяйся светом яко ризою, к тебе утренюю, и тебе зову: душу мою просвети омраченную, Христе, яко един благоутробен.

Ныне красящиися твоими учении, и песньми богодохновенными священно наслаждающеся, андрее всеблаженне, память твою почитаем.

Зарею просвещаемь яве духовною, святых ликостояния пресвято похвалил еси: с нимиже ныне радуешися, андрее всеблаженне.

Ныне не чувствы тленнаго тела, ни мечтаньми зриши божественная, умно же, премудре, душевными действы, соединяяся лучшым. (с. 62)

*Богородичен:*

Со слезами припадаю ти, зело моляся, моих согрешений ныне избавитися, тобою, всенепорочная, и вечныя радости сподобитися.

*Ин. Ирмос:*

*От*
нощи неведения, боговедением просветивый концы, просвети мя утром человеколюбия твоего, Господи.

На небо зрящи твое прозябение, столпом вознесена, сего божественными деянии, марфо, вышняго воспевала еси Христа.

С небесе ответ, богоблаженная марфо, прият яве, и зачала еси от божественнаго откровения великаго служителя.

Твое прозябение, преподобная, антиохийский убо град предлагает тепла предстателя и стену и прибежище сущым в скорбех.

*Богородичен:*

Жезл силы тя, надеющиися на тя, богоневесто, имуще, побеждаем супостатныя полки.

*Песнь з~. Ирмос:*

Неистовствующееся бурею душетленною, Владыко Христе, страстей море укроти, и от тли возведи мя, яко благоутробен.

Витии обличил еси безбожныя усты светлыми: честных бо икон уяснил еси воистинну, священнотаинниче, поклонение.

Священно украсил еси твою, отче славне, жизнь: страстное бо смущение угасил еси, и к жизни безстрастия притекл еси.

Добротами словес твоих и учении вси вернии благочестно наслаждающеся радуются, еретик языкоболия побеждающе.

*Богородичен:*

Весь примешается ми, иже безначально возсияв от отца, воплощением, пренепорочная, из тебе бывшим, богоневесто. (с. 63)

*Ин. Ирмос:*

Ризу мне подаждь светлу, одеяйся светом, яко ризою, многомилостиве Христе Боже наш.

Всяческих царицу от души вожделевши, украсилася еси сама чистотою, и дарования ея ради, марфо, улучила еси.

Старей мудрости твоей, честная, удивишася ангели, и человецы поют всяческих творца, тя прославльшаго.

Яко древо благорасленно же и красно, себе украсила еси, и зерцало была еси нескверно, явлением святаго духа.

*Богородичен:*

Тишину тя в бури страстей и скорбей, владычце, присно предзря, во пристанище спасения притекаю.

*Кондак, глас в~. Подобен:*
Вышних ищя:

Вострубив ясно божественная сладкопения, явился еси светильник мира светлейший, светом сияя Троицы, андрее преподобне. темже вси вопием ти: не престай моляся о всех нас.

*Икос:*

Восхвалити твое, отче, житие окаянный хощу, ведый ныне, исправлений твоих ради, ищу оттуду якоже дарования, похвалы прияти твоих украшений, и честному верху твоему, андрее, исплести, еже ангели почитают, зовый: моля не престай о всех нас.

*Песнь з~. Ирмос:*

Превозносимый отцев Господь, пламень угаси, отроки ороси, согласно поющыя: Боже, благословен еси.

Да светлость святых, преподобне, узриши, светлостию дел просветил еси житие твое, зовый: Боже, благословен еси.

Телом обложен, безплотных чином поревновал (с. 64) еси, преподобне, с нимиже согласно радуяся взываеши: Боже, благословен еси.

Иерусалим ныне светло веселится, светильника многосветла миру тя возсияв, блаженне, поя: Боже, благословен еси.

*Богородичен:*

Иже прежде убо безплотный воплощается, пречистая, за милосердие безчисленное, из ложесн твоих святых. емуже вси поем: Боже, благословен еси.

*Ин. Ирмос:*

В начале землю основавый, и небеса словом утвердивый, благословен еси во веки, Господи Боже отец наших.

Страстную совлекши ризу, в безстрастную одежду одеялася еси, и жениху чисто, преподобная, обручилася Христу, и угодила еси.

Столп огнен твое прозябение явися, марфо честная, просвещающ мир, и яже в мире очищая от неразумия темнаго, и всякаго инаго гнева.

Плотская погасила еси возношения, и мысленных враг коварствия возгнушалася еси, преподобная марфо, и сих сплетения на землю низвергла еси.

*Богородичен:*

Видети нам славу сына твоего, и чисте ея насладитися, тя желающым и воспевающым, молися прилежно, богоблагодатная.

*Песнь и~. Ирмос:*

Тебе вседетелю, в пещи отроцы всемирный лик сплетше пояху: дела всякая, Господа пойте, и превозносите во вся веки.

Новаго кивота церковь, отче, ясно обвеселил еси, лики составль взывая: вся дела господня, Господа пойте, и превозносите во вся веки.

Пение новое в церкви, блаженне, преподобно взывал (с. 65) еси вседержителю: вся дела господня, Господа пойте, и превозносите во вся веки.

Дая добродетелию боголепно дела, страдания воспел еси, андрее премудре, всех святых, древле удивленных и совершенных Христу во веки.

*Богородичен:*

Приидите, чистую богоотроковицу воспоем, глаголюще, божественными песньми: радуйся, Дево, еяже ради радость дадеся естеству человеческому, преблагословенная.

*Ин. Ирмос:*

На горе святей прославльшася, и в купине огнем приснодевы моисеови тайну явльшаго, Господа пойте и превозносите во вся веки.

Нищетою временных стяжала еси богатство, марфо, вечное и славу. и сего ради любовию взывала еси: Господа пойте, и превозносите его во веки.

Ведый Бог твое сердце и желание, егоже родила еси, от младенства, преподобная марфо, верою сердечною венча божественне, верою вопиюща ему во веки вся.

Светлый твоего праздника день озаряет верных мысли, и просвещает всю землю, якоже денница, даже до конец земли всесияя.

*Богородичен:*

Иже естество наше создавый, из тебе сие облек, Богородице, воображает, и обновляет яко человеколюбец, тя песнословящыя и славословящыя воистинну Богородицу.

*Песнь ф~. Ирмос:*

Исаие, ликуй, Дева име во чреве, и роди сына еммануила, Бога же и человека, восток имя ему: егоже величающе, Деву ублажаем.

Глагол твоих вещание всю обтече землю, учений же красота и светлость, андрее блаженне: темже Христос, иже всех царь, тя венчал есть благолепия венцем. (с. 66)

Соединением лучшим наслаждаяся зари трисиянныя, андрее таинниче, пачеестественных, любовию творящих твою святую память священно, ныне молитвами твоими от бед сохрани.

Со безплотными чинми веселишися ныне на небесех: сих бо на земли житие неуклонно яко пожив, и правыя веры явлься проповедник изряден, богоглаголиве досточудне.

*Богородичен:*

Приносимое уставила еси смерти неуставное стремление, рождши плотски воистинну паче ума жизнь вечную: ейже приразився усты горький ад упразднися, пресвятая Дево Мати.

*Ин. Ирмос:*

Величаем тя матерь божию, и славим тя, Богородице Дево, яко Cпаса рождшую душ наших.

Единообразно, марфо, ликующи с сыном, моли Христа Бога нашего о почитающих тя.

Благочестно поживши в труде мужески подвизалася еси: от негоже сокрыла еси богатство небесное.

Облобызаем твоих мощей раку, марфо всечестная, из неяже почерпаем исцелений воды.

*Богородичен:*

Паче солнечных луч молитва твоя возсиявши, просвещает, пречистая, тя величающыя.

*Светилен. Подобен:*
Небо звездами:

Ангельскаго жития желая, преподобне, темже покорил еси страсти плотския мужески, равноангелен быв, богоносе отче.

*Богородичен:*

Тя предстательницу имамы вси грешнии, о пресвятая Дево! ты благопременна сотвори твоего сына, матерними твоими молитвами. (с. 67)

*На стиховне октоиха. Слава, глас з~:*

Преподобне отче андрее, во всю землю изыде вещание исправлений твоих: тем на небесех обрел еси мзду трудов твоих, демонския погубил еси полки и ангельския достигл еси чины: ихже житию без порока поревновал еси. дерзновение имея ко Христу Богу, мир испроси душам нашым.

*И ныне, Богородичен, или крестобогородичен. Подобен:*
Тридневен:

Зачатие твое безсеменное, и рождество неизреченное помышляющи, удивляюся зело: како сице, якоже злодей, благоволил еси умрети, сыне; пречистая плачущи взываше.

*На литургии, прокимен, глас з~:*
Восхвалятся преподобнии во славе, и возрадуются на ложах своих. *Стих:*
Воспойте Господеви песнь нову. *Апостол к евреем, зачало ти~и от полу. Аллилуиа, глас в~:*
Священницы твои облекутся в правду, и преподобнии твои возрадуются. *Евангелие от матфеа, зачало к~а. Причастен:*
В память вечную:

