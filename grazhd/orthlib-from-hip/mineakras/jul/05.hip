<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 67)

*Месяца тогоже в е~-й день.*

*Преподобнаго отца нашего афанасиа афонскаго:*

*И обретение честных мощей преподобнаго и богоноснаго отца нашего игумена сергиа, радонежскаго чудотворца.*

Служба его писана по сей службе.

*А идеже храм афанасиа, творим бдение.*

*На малей вечерни стихиры на д~, глас а~. Подобен:*
Всехвальнии мученицы:

Божественнаго мира * тепл рачитель быв, * сим всяку низложил еси * демонов силу, * и коварствия их (с. 68) умучил еси, * и всяку добродетель соблюл еси, * безнаветно от онех * хитростей лестных, * отче афанасие.

Премудрости лучшее * начало страху предложив, * якоже основание непоколебимо, * и утверждаемо от него, * божественныя заповеди соблюл еси, * и сими очищся, * просветил еси душу, * неизреченных же сподобился еси в сердце твоем таин, * отче афанасие.

В земли не скрыл еси * тебе даннаго свыше * от божественныя благодати таланта: * но предал еси * и многим инем независтно, * богатно же божественных даров, * имже причастился еси, * яко верен строитель, * явился еси наследник божий, афанасие.

*Слава, глас з~:*

Безсмертия тезоименитаго вси восхвалим, во афоне мужески и доблественне постившася, иже и стадо собра сие, и храм Господеви воздвиже любовию, и матери божии возложи вся: ейже и молится о нас верою совершающих память его.

*И ныне, Богородичен:*
Богородице, ты еси лоза:

*На стиховне стихиры, глас в~. Подобен:*
Доме евфрафов:

Снидемся лицы отец, * иже во афоне, * в память божественнаго * и мудраго афанасиа, * славяще Господа.

*Стих:*
Честна пред Господем смерть преподобных его.

Вся от души * притекающыя, преблаженне, * к божественному храму твоему, * спасай от бед, * богомудре афанасие.

*Стих:*
Блажен муж бояйся Господа, в заповедех его восхощет зело.

Собор честный * отец собрався, * со ученики твоими, * раце честней твоей * вси прикасаемся.

*Слава, и ныне, Богородичен:*

Горе тя лицы, * Богородице Дево, * поют с дольними, * славяще непрестанно * рождество твое пречистое. (с. 69)

*Тропарь, глас г~:*

Еже во плоти житию твоему удивишася ангельстии чини, како с телом к невидимым сплетением изшел еси, приснославне, и уязвил еси демонския полки. отонудуже, афанасие, Христос тебе воздаде богатыми дарованьми: сего ради, отче, моли спастися душам нашым.

*Слава, и ныне, Богородичен:*

*На велицей вечерни поем,*
Блажен муж, *а~-й антифон.*

*На*
Господи, воззвах, *стихиры на и~, глас в~. Подобен:*
Киими похвальными:

Кия похвальныя почести принесем афанасию, преиспещренному деяньми, и из\ъобильному благодатьми, богосиянна светолития мечем посекшему страстей стремления, столпу боговиденьми сияющу, воздержания светильнику, на свещнице душевнем зарю испущающу божия веления, всем жизнь дающаго;

Киими похвальными венцы афанасиа венчаем словесы, священнаго течения рачителя, небесным учением взятаго боговидения крилы божественными, столпа смирения необоримаго, стену разсуждения непоколебимую, нравом украшения честное благолепие, о чадех своих Христа Бога молящаго, единаго благосердаго;

утро присносветлое, преподобне, показался еси, лучами благодатными: страстей мглою ослепевающих привел еси к свету невечернему, отче афанасие богомудре. отнюдуже яко возрастивша талант, душам тя целителя Христос предлагает, неисцельным струпом согнившым, мечем словес посекающа, и здравие присно и спасение всем подающа.

*Слава, глас з~:*

Яко божественная жизнь твоя, и всеосвященный твой (с. 70) конец, отче афанасие: в той бо всея горы множество снемшеся, яко виде без дыхания на одре тя, глаголы велегласными вопияше: даждь конечное слово рабом твоим, святе. научи, где оставляеши чада твоя, отче, ихже ущедри яко отец, поистинне милостив и любезен. обаче аще и зде гроб покрывает, на горе тя вси богатна имамы предстателя и молитвенника к Богу, любовию чтущии тя.

*И ныне, Богородичен:*
Кто тебе не ублажит:

*Вход. Прокимен дне. И чтения три.*

*Премудрости соломони чтение.*

[Глава г~] Праведных душы в руце божией, и не прикоснется их мука. Непщевани быша во очесех безумных умрети, и вменися озлобление исход их: и еже от нас шествие, сокрушение, они же суть в мире. Ибо пред лицем человеческим аще и муку приимут, упование их безсмертия исполнено, и вмале наказани бывше, великими благодетельствовани будут: яко Бог искуси я, и обрете их достойны себе. Яко злато в горниле искуси их, и яко всеплодие жертвенное прият я. И во время посещения их возсияют, и яко искры по стеблию потекут. Судят языком, и обладают людьми, и воцарится Господь в них во веки. Надеющиися нань разумеют истину, и вернии в любви пребудут ему: яко благодать и милость в преподобных его, и посещение во избранных его.

*Премудрости соломони чтение.*

[Глава е~] Праведницы во веки живут, и в Господе мзда их, и попечение их у вышняго. Сего ради приимут царствие благолепия, и венец доброты от руки господни: зане десницею покрыет я, и мышцею защитит их. (с. 71) Приимет всеоружие рвение свое, и вооружит тварь в месть врагом. Облечется в броня правды, и возложит шлем, суд нелицемерен: приимет щит непобедимый преподобие: поострит же напрасный гнев во оружие: споборет же с ним мир на безумныя: пойдут праволучныя стрелы молниины, и яко от благокругла лука облаков на намерение полетят: и от каменометныя ярости, исполнь падут грады: вознегодует на них вода морская, реки же потопят я нагло. Сопротив станет им дух силы, и яко вихор развеет их: и опустошит всю землю беззаконие, и злодейство превратит престолы сильных. Слышите убо, царие, и разумейте: навыкните, судии концев земли. Внушите держащии множества и гордящиися о народех язык: яко дана есть от Господа держава вам, и сила от вышняго.

*Премудрости соломони чтение.*

[Глава д~] Праведник, аще постигнет скончатися, в покои будет. Старость бо честна не многолетна, ниже в числе лет исчитается: седина же есть мудрость человеком, и возраст старости житие нескверное. Благоугоден Богови быв, возлюблен бысть, и живый посреде грешник преставлен бысть. Восхищен бысть, да не злоба изменит разума его, или лесть прельстит душу его. Рачение бо злобы помрачает добрая, и парение похоти пременяет ум незлобив. Скончався вмале, исполни лета долга: угодна бо бе Господеви душа его: сего ради потщася от среды лукавствия. Людие же видевше, и не разумевше, ниже положше в помышлении таковое: яко благодать и милость в преподобных его, и посещение во избранных его. (с. 72)

*На литии стихиры, глас а~. Самогласны:*

Незаходимаго светильника вселенныя, воспоем вси афанасиа: паче солнца бо возсия в твердыни веры, и верных составы к добродетели настави, ово убо богодохновенными учении, и спасительными глагол ввождении, иже независтными и обильными от устен источаше. ово же детелию чудною, и равноангельным житием, к ревности привлачая, и обоя житие и слово пресветло, якоже вождь изряден богоподобно показуя. того молитвами, Христе Боже наш, сие стадо соблюди, и православных веру утверди, яко человеколюбец.

*Глас в~:*

Христова рачителя тезоименитаго безсмертию, истиннаго таинника спасова, и красоту и хвалу единообразным всем, и наставником, освященнаго от младенства Господеви, лицы отец сошедшеся восхвалим: сей бо желание божественное в себе прием, мирскую убо остави прелесть, взят же ярем Христов на рамо, и полки бесов победи мужески, показав нам детельно божественныя любве изрядный путь: ибо и той сий претек во тщании, постиже свет истинный Троицы вседетельныя. о чудесе ужаснаго, и вещи богоподобныя! яко земен сый естеством, равен бысть мысленным существом, славу и честь божию восприемля, и молитвенник нам бывает: яко да улучим вечных благ в день судный.

*Глас д~:*

удиви мысленных, ужаси и земныя, пречудны труды воздержания твоего жития: якоже бо безплотен отнюд, во плоти старостне, враги невидимыя преборил еси. роди убо тя вси поют благочестивых, (с. 73) изряднее же твое честное стадо, светлость твоих болезней столпописание, еже показал еси, яко град в пустыни красен, иже жилище собором монашеским богоподобно составил еси, и еже якоже одеждами многочестными твоими красуется чудесы, и доблественными страдании: и твоими мольбами, афанасие, и молитвами испрошает, ко Христу соблюстися, имущему велию милость.

*Слава, глас е~:*

Вострубим трубою песней, благодать бо духа, всякия трубы благолепнейши, всех к пению созывает богоноснаго отца: царие и князи да чудятся всех царя искреннему рабу, иже миродержца начала и власти, духа божественнаго всеми оружии победившаго. пастырие и учителие, изряднаго воистинну правила же и образа пастве, да восхвалят, иже в повелениих светлаго, и в вере добляго, иже в видениих высокаго, в деяниих выше облак, во учениих пищу потока, наставника заблуждшым, подпору преклоненным, всех болящих милующаго, афону великое украшение, похваляюще вси рцем: отцем верховне афанасие, предстани твоим рабом всегда, отче наш, и спаси стадо твое молитвами твоими.

*И ныне, Богородичен, глас тойже:*

Вострубим трубою песней: преклоншибося свыше всецарица Мати Дева, благословеньми венчавает воспевающих ю. цари и князи да стекутся, и царице да восплещут в песнех, царя рождшей, смертию одержимыя первее, разрешити человеколюбно благоизволившаго: пастыри и учители, добраго пастыря пречистую матерь, сошедшеся восхвалим, свещник златозарный, светоносный облак, небес пространнейшу, одушевленный же кивот, (с. 74) огнезрачный владычен престол, манноприемную златую стамну, затворенную слова дверь, всех Христиан прибежище, песньми богогласными похваляюще, сице рцем: палато слова, сподоби смиренных нас небеснаго царствия, ничтоже бо невозможно ходатайству твоему.

*На стиховне, глас е~. Подобен:*
Радуйся:

Радуйся, ангельским беседуя ликостоянием, афанасие преподобне: житие бо сие, отче, на земли воистинну, добродетель удержав, пожил еси: показался еси чистоты нескверное зерцало, лучезарныя молнии восприемля духа святаго, всеславне. отонудуже озаряемь, зрел еси будущая, вся предглаголя, от божественнаго светоявления научаемь Христова: егоже моли душам нашым подати велию милость.

*Стих:*
Честна пред Господем смерть преподобных его.

Радуйся, постников начальник быв, и непобедимь поборник: страстей бо отсекая корень, и бесов стремления, представ мужески, афанасие, тех посрамил еси душепагубную прелесть. креста же спасова действо, и непобедимую явил еси силу, еюже и препоясався, победил еси вся отметающыя божие плотское явление Христово: егоже моли даровати душам нашым велию милость.

*Стих:*
Блажен муж бояйся Господа, в заповедех его восхощет зело.

Столп световиден, добродетелию утвержден, и облак осеняющь, иже во афоне, ты явился еси, отче, к небеси от земли Бога зрящих предводя, крестною палицею страстей искоренил еси море: мысленнаго же амалика отринув, непреткновенный небесный восход обрел еси, богоблаженне, и жребий непреминующь, со (с. 75) безплотными престолу радуяся предстоя Христову: егоже моли душам нашым подати велию милость.

*Слава, глас з~:*

отеческую доброту, постников украшение, источника чудес, и к Богу молитвенника непостыдна, стекшеся, о празднолюбцы, песненными похвалами воспоем, глаголюще: радуйся, монашескаго жития правило, и образ, и печать известная: радуйся, светильниче пресветлый, озаряяй всяку добродетель светлостьми: радуйся, иже в бедах великий утешителю, и теплый заступниче печальным. тем убо, афанасие, не престай моля Христа Бога о стаде твоем сем, и всех верных, почитающих всечестное твое успение.

*И ныне, глас тойже:*
Богородице, ты еси лоза истинная:

*Тропарь, глас г~:*
Еже во плоти житию: *писан на малей вечерни.*

*На утрени, на*
Бог Господь, *тропарь дважды. Слава, и ныне, Богородичен:*
Тя ходатайствовавшую:

*По а~-й стихологии седален, глас а~.*

*Подобен:*
Гроб твой:

Многосветлая звезда монашествующих показался еси, и степень известен, воздержания же предел, пресветлое зерцало разсуждения, преподобне, память твою радостно совершающым разрешения проси согрешений, преблаженне, Богу предстоя.

*Дважды.*

*Слава, и ныне, Богородичен:*

Настави нас на путь покаяния, уклоншыяся присно к безпутием зол, и преблагаго прогневавшыя Господа, неискусобрачная благословенная марие, прибежище отчаянных человеков, божие жилище. (с. 76)

*По в~-й стихологии седален, глас г~. Подобен:*
Божественныя веры:

Божественным желанием безсмертия, афанасие, одержимь, и крест на рамо взем, во афоне иже древле желанием, вселился еси, идеже, преподобне, Господеви собрал еси стадо. темже и молитвенника тя тепла стяжахом ко Господу.

*Дважды.*

*Слава, и ныне, Богородичен:*

Божественная скиния была еси слово, едина пречистая Мати Дево, чистотою ангелы превозшедшая, паче всех мене персть бывша, осквернена плотскими прегрешеньми, очисти молитв твоих божественными водами, подающи, чистая, велию милость.

*По полиелеи седален, глас и~. Подобен:*
Премудрости:

Видение и деяние восприим, чувствия, преподобне, украшая, житие направил еси к божественным повелением: монахом бо явился еси светильник светел, наставляя и просвещая нас к познанию. темже восхваляюще величаем любовию исходную память твою, богоносе афанасие. сего ради вопием ти: моли Христа Бога, прегрешений оставление даровати чтущым любовию святую память твою.

*Дважды.*

*Слава, и ныне, Богородичен:*

Небесную дверь и кивот, пресвятую гору, светлый облак воспоим, неопалимую купину, словесный рай, евы воззвание, вселенныя всея великое сокровище, яко спасение в ней соделася миру, и оставление древних согрешений. сего ради вопием ей: молися сыну твоему, прегрешений оставление даровати благочестно покланяющымся всесвятому рождеству твоему.

*Таже степенна, а~-й антифон д~-го гласа. Прокимен, глас д~:*
Честна пред Господем смерть преподобных его. *Стих:*
Что (с. 77) воздам Господеви о всех, яже воздаде ми; *Евангелие матфеа, зачало м~г.*

*По н~-м псалме стихира, глас з~:*

Безсмертия тезоименитаго вси восхвалим, во афоне мужески и доблественне постившася, иже и стадо собра сие, и храм Господеви воздвиже любовию, и матери божии возложи вся: ейже и молится о нас верою совершающих память его.

*Канон Богородицы, на з~: И святаго, на и~. Канон Богородицы.*

*Глас и~. Песнь а~. Ирмос:*

Воду прошед, яко сушу, и египетскаго зла избежав, Исраильтянин вопияше: избавителю и Богу нашему поим.

Многими содержимь напастьми, к тебе прибегаю спасения иский: о Мати слова и Дево! от тяжких и лютых мя спаси.

Страстей мя смущают прилози, многаго уныния исполнити мою душу: умири, отроковице, тишиною сына и Бога твоего, всенепорочная.

Спаса рождшую тя и Бога молю, Дево, избавитися ми лютых: к тебе бо ныне прибегая, простираю и душу и помышление.

Недугующа телом и душею, посещения божественнаго и промышления от тебе сподоби, едина Богомати, яко благая, благаго же родительнице.

*Канон святаго.*

*Глас тойже. Песнь а~. Ирмос:*

Колесницегонителя фараоня погрузи чудотворяй иногда моисейский жезл, крестообразно поразив и разделив море, Исраиля же беглеца, пешеходца спасе, песнь Богови воспевающа.

Безсмертия быв тезоименит, житием скончався, истиннаго явился еси, отче афанасие, безсмертия приятелище, прешед от временных: но Христу предстоя, помяни нас поминающих тя. (с. 78)

Благочестив от мягких быв ногтей, преподобне, к добродетели стяжанию родителей лишение тя никакоже возбрани: но все желание всею силою, и тщание обратил еси к единому содетелю.

*От*
устен скверных хвалу дерзнув пою тебе, иже о тебе желания приемник быв, и любве союзник: но, отче, милостив буди, и даждь по достоянию тебе сию принести хвалу.

*Богородичен:*

Младо отроча паче слова родила еси, ветхаго деньми, нову на земли стезю добродетели показавша: егоже угодник твой присный афанасий, отроковице, любовию снедаемь, сей храм тебе созда.

*Катавасиа:*
Отверзу уста моя:

*Песнь г~. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Предстательство и покров жизни моея полагаю тя, богородительнице Дево, ты мя окорми ко пристанищу твоему, благих виновна, верных утверждение, едина всепетая.

Молю, Дево, душевное смущение, и печали моея бурю разорити: ты бо, богоневестная, начальника тишины Христа родила еси, едина пречистая.

Благодетеля рождши, добрых виновнаго, благодеяния богатство всем источи: вся бо можеши, яко сильнаго в крепости Христа рождши, богоблаженная.

Лютыми недуги и болезненными страстьми истязаему, Дево, ты ми помози: исцелений бо неоскудное тя знаю сокровище, пренепорочная, неиждиваемое. (с. 79)

*Ин. Ирмос:*

утверждей в начале небеса разумом, и землю на водах основавый, на камени мя, Христе, заповедей твоих утверди. яко несть свят паче тебе, едине человеколюбче.

О детства уже к Богу любовию взят, сверстныя от детей собирая, и лик составляя, духовно вчитал еси, детския, премудре, сих обычаи изимая.

Премудрости желанием прешед, ко благоразумному граду константиню, богомудре, дошел еси, якоже пчела мудрая, и любодельно чистая от словес совокупль, неполезная оставил еси.

Ветрилом, отче, креста, душевный твой корабль окормив, благоутишно же и легко житейскаго лютаго потопления избегл еси, и к тишине божественных извлекл еси пристанищ, радуяся.

*Богородичен:*

Иже прежде век рождейся от отца неизреченно, напоследок из утробы твоея пройде, и обожи наше естество, Мати Дево, иже преподобных лики яве изводяй.

*Седален, глас и~. Подобен:*
Премудрости:

*От*
юности вся оставль житейская, красная же и лепотная, усердно последовал еси звавшему тя, преподобне, и на рамо взял еси крест Господа твоего, в постех, отче, тело изнурил еси. тем и пастыря тя своим овцам добре устрояет всеблагий Господи, афанасие блаженне: моли Христа Бога, прегрешений оставление даровати чтущым любовию святую память твою.

*Дважды.*

*Слава, и ныне, Богородичен.*

Яко Деву и едину в женах, тя без семене рождшую Бога плотию, вси ублажаем роди человечестии: огнь бо вселися в тя божества, и яко младенца млеком (с. 80) питаеши зиждителя и Господа. тем ангельский и человеческий род, достойно славим пресвятое рождество твое, и согласно вопием ти: моли Христа Бога, согрешений оставление даровати покланяющымся верою пресвятому божеству твоему.

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Страстей моих смущение, кормчию рождшая Господа, и бурю утиши моих прегрешений, богоневестная.

Милосердия твоего бездну призывающу подаждь ми, яже благосердаго рождшая, и Cпаса всех поющих тя.

Наслаждающеся, пречистая, твоих дарований, благодарственное воспеваем пение, ведуще тя Богоматерь.

Надежду и утверждение, и спасения стену недвижиму имуще тя, всепетая, неудобства всякаго избавляемся.

*Ин. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. Тем с пророком аввакумом зову ти: силе твоей слава, человеколюбче.

ум страстей владыку творя, и божественными законы наставляемь, и заповедьми божиими уверяемь, младенец беседования, и скверных сонмища, и плясания бесов, благочестно возрази, яко премудр, лучшее избирая.

Прием легкое Cпаса иго, и божественным страхом составляемь, и очищ тело и душу, был еси чистоты и целомудрия вина, и предел воздержания, и печать безстрастия, и любве образ, афанасие.

Прошед еже по нас, и внешнее ты наказание любомудрия, прозябательное и решительное, коеждо (с. 81) прохождал еси, правдою ограждаемь, мудростию и разсуждением, смирением и разумом, и инеми красными даровании.

*Богородичен:*

Плещми херувимскими страшными носимь Владыка, на престоле якоже огненне, в твою, чистая, вселися утробу, и плоти приятием человеческое обожи существо, яко учит изрядный в преподобных афанасий, едина всепетая.

*Песнь е~. Ирмос:*

Просвети нас повелении твоими, Господи, и мышцею твоею высокою, твой мир подаждь нам, человеколюбче.

Исполни, чистая, веселия сердце мое, твою нетленную дающи радость, веселия рождшая виновнаго.

Избави нас от бед, Богородице чистая, вечное рождши избавление, и мир всяк ум преимущий.

Разреши мглу прегрешений моих, богоневесто, просвещением твоея светлости, свет рождшая божественный и превечный.

Исцели, чистая, души моея неможение, посещения твоего сподобльшая, и здравие молитвами твоими подаждь ми.

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

Явился еси якоже магнит, привлачя сладостию, отче, словес твоих, к наказанию и послушанию учением, иже реченным непрестанно зрети и видети честное твое и радостное лице.

Законом божественным последуя, и повелением повинуяся сотворшаго, законоположник явился еси монахом, и правило известнейшее, наказатель (с. 82) безумным, и наставник заблуждшым, и светильник во тме, преславне.

Добродетелей орган, и благодарований приятелище духа святаго сый, священно и красно жилище создал еси, всяко житие и жизнь прорасленно монахом предлагая.

*Богородичен:*

Витийская не могут уста по достоянию тя пети, всепетая, вышшу сущу херувим, и всякия твари. темже с божественным афанасием Владыку о всех нас помоли.

*Песнь з~. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Смерти и тли яко спасл есть, сам ся издав смерти, тлением и смертию мое естество ято бывшее, Дево, моли Господа и сына твоего, врагов злодействия мя избавити.

Предстательницу тя живота вем, и хранительницу тверду, Дево, и напастей решающу молвы, и налоги бесов отгоняющу: и молюся всегда, от тли страстей моих избавити мя.

Яко стену прибежища стяжахом, и душ всесовершенное спасение, и пространство в скорбех, отроковице, и просвещением твоим присно радуемся, о владычце! и ныне нас от страстей и бед спаси.

На одре ныне немощствуяй лежу, и несть исцеления плоти моей: но Бога и Cпаса миру, и избавителя недугов рождшая, тебе молюся благой: от тли недуг возстави мя.

*Ин. Ирмос:*

Очисти мя, Cпасе, многа бо беззакония моя, и из (с. 83) глубины зол возведи, молюся: к тебе бо возопих, и услыши мя, Боже спасения моего.

умертвил еси плотския похоти воздержанием многим: распял еси себе миру и страстем, пощеньми и слезами, молитвами и песньми непрестанными прилепляяся Богу.

Монашествующих наставник сущих в горе афонстей, и образ начертание добродетельных деяний сый, украсил еси яже тамо вся безсупружных пребывания.

Сладок, прав и благ, кроток же и смирен, благоприступен приближник, милостив был еси, щедр и благосерд, тих образы, Христов подражатель нравы.

*Богородичен:*

Нов якоже моисей явлься, устроил еси якоже другую скинию, ограду, всечестне: юже и превозрастил еси болезньми и поты, и возложил еси матери божией.

*Кондак, глас и~. Подобен:*
Взбранной:

Яко невещественных существ зрителя изрядна, и деятельна сказателя всеистинна, взывает тя стадо твое, богоглагольниче: не оскудей моля о рабех твоих, избавитися напастей и обхождений, вопиющым ти: радуйся, отче афанасие.

*Икос:*

Свыше твое звание прием преславно, безсмертную жизнь наследовал еси: с плотию бо на земли безплотных житие прошед, был еси страстьми неприятен. темже тя хвалим, отче: радуйся, светлая монашествующих славо: радуйся, ясный целомудрия столпе: радуйся, мужества яве сказательное познание: радуйся, премудраго разума явление: радуйся, правило (с. 84) равностоятельное, правды известие: радуйся, словом совершившу ти деянием стремления: радуйся, уме наслаждаяся мыслей неизреченных: радуйся, всю тварь благочестно удивль: радуйся, имже посрамишася демони: радуйся, имже всяка страсть умертвися: радуйся, источниче животочных вод: радуйся, спасителю верно ти вопиющих: радуйся, отче афанасие.

*Песнь з~. Ирмос:*

*От*
иудеи дошедше отроцы в вавилоне иногда, верою троическою пламень пещный попраша, поюще: отцев Боже, благословен еси.

Наше спасение якоже восхотел еси, Cпасе, устроити, во утробу Девыя вселился еси, юже миру предстательницу показал еси: отец наших Боже, благословен еси.

Волителя милости, егоже родила еси, Мати чистая, умоли, избавитися от прегрешений, и душевных скверн, верою зовущым: отец наших Боже, благословен еси.

Сокровище спасения, и источник нетления, тя рождшую и столп утверждения, и дверь покаяния, зовущым показал еси: отец наших Боже, благословен еси.

Телесныя слабости, и душевныя недуги, богородительнице, любовию приступающих к крову твоему, Дево, исцелити сподоби, Cпаса Христа нам рождшая.

*Ин. Ирмос:*

Божия снисхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси, Боже отец наших.

Всю обтече отнюд тварь жития твоего исправлений вещание, отче: и в преславную достигл еси высоту, Богу тя прославльшу, и нарочита всем сотворшу.

Нищих строитель, вдовиц предстатель, (с. 85) промысленник сирых, печальных скорая утеха, потопляемых пристанище, обидимых заступление был еси, твоему, отче, подобяся учителю.

Звезду всемирну, и монашествующих светило незаходимо, помощника в бедах, грешников велие прибежище ведый, ходатая и молитвенника предлагаю владыце Христу тя, всечестне.

*Богородичен:*

Видети желая твой угодник, твоего сына и Бога неизреченную славу, богородительнице, сего честный крест на раму взем, последова живоносным его и божественным стопам.

*Песнь и~. Ирмос:*

Царя небеснаго, егоже поют вои ангельстии, хвалите и превозносите во вся веки.

Помощи, яже от тебе, требующыя, не презри, Дево, поющыя и превозносящыя тя во веки.

Неможение души моея исцеляеши, и телесныя болезни, Дево, да тя прославлю, чистая, во веки.

Исцелений богатство изливаеши верно поющым тя, Дево, и превозносящым неизреченное твое рождество.

Напастей ты прилоги отгоняеши, и страстей находы, Дево: темже тя поем во вся веки.

*Ин. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Юношески побеждая начала, афанасие, и власти тмы, велик учитель был еси, и наставник спасительный, наветы и лаяния и лести тех открывая, и стадо твое всего демонов злодействия невредимо соблюдая.

На земли яко человек ходя, житие на небесех яко (с. 86) воистинну стяжал еси, ангелом собеседник явлься, житие и жизнь совершая онех, с нимиже воспеваеши ныне: священницы благословите, людие превозносите Христа во веки.

Тя сошедшеся днесь достойно хвалим, и мощей твоих чтим раку, страстей избавление, согрешений оставление, всякия напасти и обстояния{<::рус>Исправлена опечатка оригинала: <::слав> остояния. <::рус>Прим. <::лат> оrthlиb<::слав>} разрешение, просяще молитвами твоими, святую твою память верно и радостно совершающе во веки.

*Богородичен:*

Якоже илиа первее в кармиле вселися, тако и ты в горе афонстей упражняяся, возжелал еси особь быти с богом, и богоначальными озарився видении, угодник явился еси чистей Богородице, вопия ей, радуйся, со архангелом.

*Песнь ф~. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

Тока слез моих не отвратися, яже от всякаго лица всяку слезу отемшаго, Дево, Христа рождшая.

Радости мое сердце исполни, Дево, яже радости приемшая исполнение, греховную печаль потребляющи.

Света твоего зарями просвети, Дево, мрак неведения отгонящи, благоверно Богородицу тя исповедающих.

На месте озлобления немощи смирившагося, Дево, исцели, из нездравия во здравие претворяющи.

*Ин. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

В чистоте и целомудрии, и в чисте пребывании, и житии несквернене, яко безплотен на земли пожив, (с. 87) востекл еси к небесным стезям, и со всеми радуешися преподобными и праведными, моля о всех Христа.

Вельми возвеличил еси на земли твоего Владыку, и уды твоими видением и детелию, сего прославль преславно, явился еси взорен всюду, и славен был еси, богоносе: добродетель бо весть воистинну посрамити и супостата.

Совокупился еси со безплотными воинствы, и преподобным ликом сочетался еси, и со избранными всеми ликуеши, причащся истинным обожением, и безсмертною, отче, жизнию. с нимиже о стаде твоем непрестанно твоего Владыку моли.

*Богородичен:*

Храм освящен, вместен единому от Троицы сый, храм твой, владычце, угодник честен афанасий воздвиже в славу твою и честь: в немже непрестанно не престай дарующи помощь молитвами твоими.

*Светилен.*

Яко издалеча возсиял еси темным, сый светоносен, и мрачныя страны, афанасие, просветил еси твоих добродетелей светлостию: но не престай моляся о мире Господеви.

*Дважды.*

*Слава, и ныне, Богородичен:*

умолена бывши, всецарице, мольбами твоего честнаго афанасиа, храни стадо твое неприкосновенно всякаго супротивства, всегда тя молящее предстательницу мира.

*На хвалитех стихиры на д~, глас и~. Подобен: О*
преславнаго чудесе:

Честна воистинну смерть * твоего преподобнаго, Христе, * пред тобою бысть. * се бо источи от ноги угодник твой * источник крове, * и по смерти всяк недуг отгонящь, * и прогонящь лукавствия духи, * на няже еще жив * сопротив ополчися даже и до крове.

*Дважды.*
(с. 88)

Источник чудес показа, * и реку дарований, * раку мощей твоих человеком Господь, * афанасие премудре: * слепым еже видети сия даровася, прокаженным очищение, * одержимыя нечистыми духи * от тех власти избавляет, * и целомудрити творит.

Радуйся, постников светило, * монашествующих звездо, * пастырей похвало, отче афанасие, * преподобных совсельниче: * радуйся, Троицы жилище: * радуйся, любве и целомудрия источниче: * радуйся, пресветлый светильниче разсуждения: * радуйся, правило добродетелей правое, * и столпе одушевленный.

*Слава, глас и~:*

Монахов множества наставника тя почитаем, отче наш афанасие: твоею бо стезею воистинну право ходити познахом. блажен еси Христу работав, и вражию обличил еси силу, ангелов собеседниче, и преподобных сопричастниче и праведных: с нимиже молися Господеви помиловатися душам нашым.

*И ныне, Богородичен:*
Владычце, приими молитвы раб твоих:

*Славословие великое. И отпуст.*

*На литургии: Блаженна от канона святаго, песнь г~-я и з~-я. Прокимен, глас з~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Апостол к галатом, зачало сг~и. Аллилуиа, глас з~:*
Блажен муж бояйся Господа: *Стих:*
Сильно на земли будет семя его. *Евангелие луки, зачало к~д. Причастен:*
В память вечную: (с. 89)

*Служба обретению честных мощей преподобнаго и богоноснаго отца нашего сергиа игумена, радонежскаго чудотворца.*

*На малей вечерни, стихиры на д~, глас а~: Подобен:*
Небесных чинов:

Небесных чинов радование, * и на земли человеков веселие, * в наставшее ныне торжество * честнаго обретения чудотворных мощей, * во отцех великаго и преподобнаго сергиа, * того молитвами, Христе, спаси душы нашя.

Иже на небеси человека божия, * и на земли ангела суща с плотию, * Богу от чрева матерня освященнаго блаженнаго сергиа * днесь наста обретение чудотворных мощей, * и созывает все церковное исполнение, * возсылати славу Христу Богу.

Выспрь на небеси ангели радуются, * и низу на земли человецы ликовствуют * и церковь божия украшаема веселится * о преславном пренесении честных мощей твоих, * отче сергие, Христу вопиющи: * ты ми держава, Христе, и утверждение.

*Слава, глас з~:*

Приидите, вси концы земнии радующеся, псалмы и песньми духовными, честное пренесение заступника нашего благочестне восхвалим, и обстояще честную его и чудотворную раку, на помощь того призываем, сице глаголюще: преблаженне отче, сергие, даруй отечеству нашему и духовному стаду твоему (с. 90) твоими молитвами пособие на враги, и отечество миром огради, и воя его на сопротивныя укрепи, и спаси душы нашя.

*На стиховне стихиры, глас в~. Подобен:*
Доме евфрафов:

Дом духа пресвятаго * был еси, отче: и нас молитвами твоими, * вселение покажи святей Троице, богомудре сергие и пребогате.

*Стих:*
Честна пред Господем смерть преподобных его.

Приидите вернии радующеся, * и внидем в церковь в веселии сердца, * облобызающе честныя мощи сергиа богомудраго, исцеление и грехов прощение приимем, * молитвами его.

*Стих:*
Блажен муж бояйся Господа, в заповедех его восхощет зело.

Приими пение * чад твоих, сергие отче, * и поющым обретение мощей твоих, * и любящым тя, * подавай еже на пользу прошение.

*Слава, и ныне, Богородичен:*
глас и подобен тойже:

Вышнии лицы, * Богородице Дево, * поют с нижними, * славяще непрестанно * рождество твое пречистое.

*Тропарь, писан на велицей вечерни.*

*На велицей вечерни, на*
Господи, воззвах, *стихиры на и~, глас д~.*

*Подобен:*
Званный свыше:

Егда прежде рождества твоего, * прииде заченшая тя в церковь божию, * тогда во чреве ея трикраты возгласил еси, * Троицу прославляя, богомудре отче сергие. * прежде мирскаго познания Бога познал еси, * паче же богом познан был еси, преблаженне, * проявляя всем хотящая быти на тебе, * божия благодати сияние, * и светлостьми лица твоего, * показуя душевную и (с. 91) телесную чистоту, * еяже ради избранный сосуд быв Христа Бога нашего: * егоже моли, * спасти и просветити душы нашя.

Егда божие рачение найде на тя, * богомудре и всеблаженне отче сергие, * тогда вся сущая в мире преобидел еси, * и Христа единаго от души возлюбив, и того живоносным стопам последуя, * пустыню достигл еси: * и сию насеяв семенем трудов твоих, * и напоив тучами слез твоих, * умножил еси плоды добродетелей: * и теми напитав чада, привел еси я Христу Богу. * егоже моли, * спасти и просветити душы нашя.

Егда божественный глас услышал еси, богомудре, глаголющ ти: се пречистая грядет: * тогда во мнозе подвизе прилежне молился еси, яко да сподобишися онаго страшнаго посещения. * и абие пресветлый паче солнца свет * осия тя, преподобне, * и владычцу Богоматерь разумныма и телесныма очима видети сподобился еси, * и тоя сладкий глас ушима внушил еси реченный: * неотступна буду от места сего, * и не имать оскудети обитель твоя: * юже моли, * спасти и просветити душы нашя.

Егда приспе время * еже к Богу отшествия твоего, * тогда яко звезда пресветлая востекл еси в небесныя обители, * и тамо с лики святых престолу единосущныя Троицы предстоиши: * блаженное же и честное тело твое, * на многа лета землею покровено бывшее, * ныне от земли издавшеся чудес зарю испущает, * чтущым обретение твое, богомудре сергие. * отечеству нашему на сопротивныя победы даруй, * и всем верным грехов прощение испроси у Христа Бога нашего: * егоже моли, * спасти и просветити душы нашя. (с. 92)

*Слава, глас и~:*

Приидите, вси вернии российстии собори, и насладимся нынешняго светлаго торжества, приидите священных исполнение, и монахов сословие, и видите, како церковь божия украшается, псалмы и песньми и пеньми духовными исполняема: честная же и славная обитель богоблаженнаго отца сергиа веселия и радости исполняема: во обретении честных мощей его, хвалящися вселенную созывает радостно вопити Господеви: ты даровал еси, Владыко Христе, отечеству нашему крепкаго воина, и непобедимое оружие на невидимыя и видимыя враги, и Христоименитым людем сокровище неистощимо неисчерпаемых дарований. того молитвами подаждь душам нашым велию милость.

*И ныне, Богородичен. Вход. Чтения.*

*Притчей чтение.*

[Глава и~] Память праведнаго с похвалами, и благословение господне на главе его. Блажен человек, иже обрете премудрость: и смертен, иже уведе разум. [г~] Лучше бо сию куповати, нежели злата и сребра сокровища. Честнейшая же есть камений многоценных: все же честное недостойно ея есть. Долгота бо дней, и лета живота в деснице ея: в шуице же ея богатство и слава: от уст ея исходит правда, закон же и милость на языце носит. [и~] Послушайте убо мене, о чада! честная бо реку: и блажен человек, иже пути моя сохранит: исходи бо мои, исходи живота, и уготовляется хотение от Господа. Сего ради молю вас, и предлагаю мой глас сыновом человеческим: яко аз премудрость устроих, совет и разум и смысл аз призвах. Мой совет и утверждение, мой разум, моя (с. 93) же крепость. Аз мене любящыя люблю, ищущии же мене обрящут благодать. Разумейте убо, незлобивии, коварство, ненаказаннии же, прилагайте сердца. Послушайте мене и паки, честная бо реку: и отверзу от устен правая, яко истине поучится гортань мой, мерзски же предо мною устны лживыя. С правдою вси глаголы уст моих: ничтоже в них стропотно, ниже развращенно. Вся права суть разумевающым, и проста обретающым разум. Научаю бо вас истине, да будет о Господе надежда ваша, и исполнитеся духа.

*Притчей чтение.*

[Глава и~] уста праведнаго каплют премудрость, язык же неправеднаго погибнет. устне мужей праведных каплют благодати, уста же нечестивых развращаются. [а~и] Мерила льстивая, мерзость пред Господем, вес же праведный приятен ему. Идеже аще внидет досаждение, тамо и безчестие: уста же смиренных поучаются премудрости. Совершение правых наставит их, и поползновение отрицающихся упасет их. не пользуют имения в день ярости, правда же избавит от смерти. умер праведный, остави раскаяние: наручна же бывает и посмеятельна нечестивых пагуба. Правда непорочнаго исправляет пути, в нечестие же падает неправда. Правда мужей правых избавит их: безсоветием же пленяются беззаконнии. Скончавшуся мужу праведну, не погибнет надежда: похвала же нечестивых погибнет. Праведник от лова убегнет, в негоже место предается нечестивый. Во устех нечестивых сеть гражданом, чувство же праведных благоспешное. Во благих праведных исправится град, и в погибели нечестивых радование. Во благословении правых возвысится град, усты (с. 94) же нечестивых раскопается. Ругается гражданом лишенный разума, муж же мудрый безмолвие водит.

*Премудрости соломони чтение.*

[Глава г~] Праведных душы в руце божией, и не прикоснется их мука. Непщевани быша во очесех безумных умрети, и вменися озлобление исход их: и еже от нас шествие, сокрушение, они же суть в мире. Ибо пред лицем человеческим аще и муку приимут, упование их безсмертия исполнено, и вмале наказани бывше, великими благодетельствовани будут: яко Бог искуси я, и обрете их достойны себе. Яко злато в горниле искуси их, и яко всеплодие жертвенное прият я. И во время посещения их возсияют, и яко искры по стеблию потекут. Судят языком, и обладают людьми, и воцарится Господь в них во веки. Надеющиися нань разумеют истину, и вернии в любви пребудут ему: яко благодать и милость в преподобных его, и посещение во избранных его.

*На литии стихиры, глас з~:*

Приидите, празднолюбцы и постников сословие, верою сошедшеся, истиннаго постника почтим днесь сергиа, с веселием шествовавшаго по стопам Владыки своего узкий путь, и безстрастную жизнь, и верою возопиим: о всеблаженне! преподобным сожителю, и постником похвало, о нас молися ко Господу, помиловатися душам нашым.

Преподобне и богоносе сергие, любве ради Христовы вся оставил еси, и в пустыню вшед, никакоже убоялся еси невидимых враг коварствия: аще бо и многажды приидоша на тя, скрежетанием зубным ярость показующе, ты же молитвами твоими, яко дым без (с. 95) вести сих сотворил еси. о непорочныя твоея души, и крепкаго терпения твоего! Христа непрестанно моли спастися душам нашым.

Российская убо всеосвященная, и великая церковь, с православными люди, монаси же и простии, евангельских источник струями напоившеся, духовно веселимся, в нарочитом празднице, добраго пастыря и учителя, и целебныя его мощи обстояще любезно облобызаем, и сих яко цветы песньми и хвалами увязем, рекуще: радуйся, сергие блаженне, небесный человече, земный ангеле, и духа святаго обитель: радуйся, яко многих ко спасительному пути наставил еси: радуйся, воинству нашему похвала и утверждение, преподобне сергие богоприятне, отечеству твоему пресветлый светильниче, и молитвенниче о душах наших.

*Глас а~:*

Приидите, священных собори, и православных исполнение, приидите монахов совокупление, и внидем радующеся в церковь Бога нашего, и чудотворную раку преподобнаго отца сергиа об\ъимем радостно, яко чудес сокровище неиз\ъемлемо: и честныя его мощи любовию лобызающе, различных недуг свободимся, и душам спасение приимем, вопиюще ему: о всеблаженне отче сергие! моли преблагаго Бога нашего, даровати пособие на враги отечеству нашему, и спасти душы нашя.

Днесь веселится небо свыше, и земля радуется с человеки, и да ликовствуют новоизбраннии российстии собори, и светло торжествуют монашеская совокупления: святая же церковь божия, и дивная в правду, яко пресветлыми зарями просвещаема, многих чудес (с. 96) наполняющися от честных и многоцелебных мощей преподобнаго отца сергиа, всю вселенную созывает похвалити подвиги его. тем вси сошедшеся, того обретение в песнех и пениих весело празднующии, воспоем Христа Бога нашего, да подаст нам молитвами его мир и велию милость.

Наста днесь светлое торжество пренесения мощей богоблаженнаго отца сергиа: приидите, вси вернии, церковь божию песньми венчаем, и в ней прославим в Троице певаемаго Христа Бога нашего, вопиюще и глаголюще: ты даровал еси, Владыко Христе, твоего угодника граду нашему москве твердую стену, и всем российским странам крепкаго предстателя показал еси, и Христоименитым людем таковаго чудесоподателя, и неисцельных недуг целителя, и бесовом прогонителя, и молитвенника о душах наших.

*Слава, глас з~:*

Приидите, монашествующих множество днесь, сергиа, благочестия подражателя, песньми и пеньми восхвалим, и честную его и многоцелебную раку обстояще, любезно облобызаем, глаголюще: радуйся, преславне сергие, отечеству твоему пресветлый светильниче: радуйся, яко чисте чистейшему свету совокуплься: радуйся, яко Троице предстоиши со ангелы, юже непрестанно моли, даровати душам нашым велию милость.

*И ныне, Богородичен:*

*На стиховне стихиры, глас д~: Подобен:*
Дал еси знамение:

Дал еси украшение церкви твоей, Господи, * честныя и многоцелебныя мощи * преподобнаго сергиа твоего угодника: * и яко утварь царскую имущи красуется, * и яко венец пресветлый носящи веселится, * созывающи (с. 97) своя чада, ихже водою и духом евангельски породи. * темже твое человеколюбное смотрение славим, * Иисусе человеколюбче, * и Cпасе душ наших.

*Стих:*
Честна пред Господем смерть преподобных его.

Дал еси державу необориму * царствующему граду москве, Господи, * и всем российским странам утверждение: * честней же обители твоей твердое укрепление * и стену непоколебиму, цельбоносныя и святыя мощы * преблаженнаго сергиа твоего рачителя. * тем твоя человеколюбныя щедроты славим, * Иисусе всесильне, * и Cпасе душ наших.

*Стих:*
Блажен муж бояйся Господа, в заповедех его восхощет зело.

Дал еси российскому отечеству, Господи, * твердое защищение, и оружие спасения, * и воем его великое на сопротивныя одоление, * святителем же честное украшение, и всем болящым врачевство безмездно, * святыя мощи преподобнаго и треблаженнаго сергиа, * ихже ныне радостно облобызаем, * исцеления различная приемлюще, * твое неизреченное милосердие славим, * Иисусе благосерде, и Cпасе душ наших.

*Слава, глас и~:*

Монахов множества наставника тя почитаем, отче наш сергие: твоею бо стезею воистинну право ходити познахом. блажен еси Христу работав, и вражию обличил еси силу, ангелов собеседниче, преподобных сопричастниче и праведных: с нимиже молися Господеви, помиловатися душам нашым.

*И ныне, Богородичен:*
Безневестная Дево:

*На благословении хлебов тропарь, глас и~:*

*От*
юности восприял еси Христа в души твоей, (с. 98) преподобне, и паче всего вожделел еси мирскаго мятежа уклонитися: мужески в пустыню вселился еси, и чада послушашя в ней, плоды смирения возрастил еси. тем быв Троице вселение, чудесы твоими всех просветил еси, приходящих к тебе верою, и исцеления всем подая обильно: отче наш сергие, моли Христа Бога, да спасет душы нашя.

*На утрени по а~-й стихологии седален, глас а~.*

*Подобен:*
Камени запечатану:

Приспе днесь память твоя, отче сергие прехвальне, веселящи избранное твое стадо: в нюже честно празднуем обретение святых твоих мощей, и радостно величаем Христа Бога, чудес благодать тебе даровавшаго, вопиюще: слава давшему ти крепость: слава венчавшему тя: слава дающему тобою всем исцеление.

*Дважды.*

*Слава, и ныне, Богородичен:*

Гавриилу вещавшу тебе, Дево, радуйся, со гласом воплощашеся всех Владыка, в тебе святем кивоте, якоже рече праведный Давид: явилася еси ширшая небес, поносивши зиждителя твоего. слава всельшемуся в тя: слава прошедшему из тебе: слава свободившему нас рождеством твоим.

*По в~-й стихологии седален, глас а~. Подобен:*
Гроб твой:

Великий пастырь наш ныне да похвалится, монашеский пресветлый столп да воспоется песньми, просвещаяй нас чудес светлостьми, от пречестных его мощей исходящими, и яко росодательный облак, погашаяй пламень страстей наших, и орошаяй верных разумы, божественный сергий.

*Дважды.*
(с. 99)

*Слава, и ныне, Богородичен:*

упование Христиан, пресвятая Дево, егоже родила еси Бога, паче ума же и слова, непрестанно моли с вышними силами, подати оставление грехов наших всех, и исправление жития, верою и любовию присно тя славящым.

*По полиелеи седален, глас г~. Подобен:*
Красоте девства:

Милостивому Христову угоднику, пастырю нашему и учителю, вси тебе прилежно молимся, и любовию облобызаем мощи твоя честныя, и радостию от души вопием: разруши поганых нашествия, и покори под нозе воинству нашему, и разори облак страстей наших, и бесовская мечтания прогони от стада ученик твоих, и всяческих избави искушений любовию тя поющих, сергие преподобне.

*Дважды.*

*Слава, и ныне, Богородичен:*

Недомысленно и непостижимо есть, владычце богорадованная, еже содеянное на тебе страшное божие таинство: ибо необ\ъименнаго заченши родила еси, плотию обложена от пречистых кровей твоих: егоже всегда, чистая, яко сына твоего моли, спастися душам нашым.

*Степенна, а~-й антифон д~-го гласа. Прокимен:*
Честна пред Господем смерть преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие матфеа, зачало м~г.*

*По н~-м псалме стихира, глас и~:*

Преподобне отче, мира красоты и пищи временныя отнюд возненавидел еси, монашеское житие паче возлюбив, и ангелом собеседник быти сподобился еси, и светильник многосветлый российския земли, чудесми якоже второе солнце сияя: но всех нас поминай, совершающих священную память твою. мы бо чада твоя, и (с. 100) овцы словесных твоих учений, и тя на помощь призываем, просяще тобою прияти мир и велию милость.

*Канон Богородицы со ирмосом на з~: И преподобнаго сергиа на и~.*

*Глас д~. Песнь а~. Ирмос:*

Пределив пучину чермную Бог, фараона погрузивый в ней, провед моисеа немокренно в пустыню, и одождив манну в снедь людем Исраилевым, яко силен.

Светом твоего трисолнечнаго божества, содетелю мой, просвети помраченныя очи души моея, молютися, и очисти сердце мое, да возмогу пети обретение честных мощей преподобнаго сергиа твоего рачителя.

Даждь ми слово, слове божий, во отверзение уст моих, и уясни ми язык, милостиве, и не поминай грехов моих множества, да твоею благодатию наставляемь, возмогу пети преподобнаго твоего сергиа.

Якоже во чреве матерни проглашением Троицу проповедал еси, тако и та прослави тя: како на многа лета сокровены землею честныя мощи твоя нетленны обретошася, благоухания вкупе же и чудес верных исполняюще.

*Богородичен:*

Пречистая владычце, небесных сил превышшая, порождшая Cпаса всех содетеля, единосущна отцу и духу, даждь нам слово, препетая, яко да возможем пети тя, сущую заступницу рода нашего.

*Катавасиа:*
Отверзу уста моя:

*Песнь г~. Ирмос:*

Да не хвалится мудр хваляйся, но о сем, еже разумевати, яко несть свят, яко Бог наш, возносяй рог наш, даяй крепость царем нашым.

Креста господня силою укрепляяся, страсти душевныя и плотское мудрование духу покорил еси: и сего ради (с. 101) духу пресвятому прекрасная обитель быв, и нераздельныя Троицы избранно покоище.

Житием твоим, еже в мире сем, образ быв всем, от души Христу поработившымся, чистотою же яко солнце просиял еси: и сего ради стократное воздание от руку вседержителя приял еси, богомудре сергие. темже тя радостно ублажаем.

Приидите, снидемся в настоящее ныне торжество, узрим и радости исполнимся, и Христа да прославим тако прославляюща его прославляющих, и нам стену необориму и чудес подателя даровавшаго, богоблаженнаго сергиа.

*Богородичен:*

Благодарение, вкупе же и пение, Богомати, радуяся приносим ти, яко родила еси плотию Бога вседержителя, твердую предстательницу тебе Христианом даровавшаго.

*Седален, глас и~:*

Житейское море преплыл еси многим воздержанием, и пристал еси в тихое пристанище, в небесныя обители, яко звезда светозарна сияеши, и яко солнце незаходимое молниями чудес твоих вселенную всю просвещаеши, и озаряеши стада ученик твоих: всем верным даруеши грехов прощение, и жития исправление, и еже на сопротивныя одоление, яко да радостно обстояще честную и многоцелебную раку, любезно лобызаем святыя мощи твоя, и яко отцу чадолюбиву вопием ти: богомудре и преблаженне отче сергие, моли святую Троицу, ейже в житии сем поработал еси, грехов оставление даровати чтущым любовию обретение честных мощей твоих.

*Дважды.*
(с. 102)

*Слава, и ныне, Богородичен:*

Яко Деву и едину в женах, тя без семене рождшую Бога плотию, вси ублажаем роди человечестии: огнь бо вселися в тя божества, и яко младенца млеком питаеши зиждителя и Господа. тем ангельский и человеческий род, достойно славим пресвятое рождество твое, и согласно вопием ти: моли Христа Бога, согрешений оставление даровати покланяющымся верою пресвятому рождеству твоему.

*Песнь д~. Ирмос:*

Небса добродетель твоя покрыла есть, и земля исполнися славы твоея, Христе. темже верно вопием: слава силе твоей, Господи.

*От*
утробы матерни Богу прилепился еси, блаженне отче сергие, и зачало мудрости страх божий в сердцы твоем имел еси, корень и основание всех благих, нищету духовную возлюбив. сего ради Владыка Христос чудесы обогатил тя есть.

Яко крин благовонный, от земных недр издашася честныя мощи твоя, преблаженне сергие, и яко сокровище, чудес зарю испущают, веселяще духовная чада твоя.

Днесь радуется царствующий град москва, и веселия исполняется вся вселенная: честная же обитель твоя, богоблаженне сергие, хвалящися украшается, имеющи в себе честныя мощи твоя, яко сокровище неоскудное и пречудное.

*Богородичен:*

Дево господоименитая, и царице всея твари, многими пророки пронареченная рождшая царя небесных сил, даждь, госпоже, победу на враги воинству нашему, и царствия небеснаго всех нас сподоби молитвами твоими. (с. 103)

*Песнь е~. Ирмос:*

Часть моя еси, Господи, и слава лица моего: ты бо мя из тмы неведения един избавил еси богоразумием. и тебе молюся, Христе. даруй рабу твоему мир, яко человеколюбец.

Яже в Троице Бога нашего святая церковь и дивная вправду, светло красуется: всенародное множество духовне радуется, зряще тя, богомудре сергие, рукама архиереа божия честно вземлема, и на плещу священных носима.

Посещения ради Богоматере радости исполнився, свет был еси стаду твоему, и наставник новому Исраилю, преводя нас, отче, от земли к небесным обителем, идеже ныне наслаждаешися неизреченныя светлости.

Матерня утроба освятися честным зачатием твоим, славный же град ростов просветися рождеством твоим: великая же твоя и многославная обитель прославися подвиги твоими, вся же вселенная наполнися чудес твоих, преподобне отче сергие.

*Богородичен:*

Мати божия пречистая, твердая заступнице на тя надеющымся, покрове и страж граду нашему, и необоримая стено святей обители сей, и оружие спасения отечеству нашему, спаси всех благочестно покланяющихся святому образу твоему.

*Песнь з~. Ирмос:*

Да не погрузит мене буря водная, ниже пожрет мене глубина: отвержен бо есмь во глубины сердца морскаго зол моих. тем зову, яко иона: да взыдет от тли зол живот мой к тебе, Боже.

*От*
младаго возраста, отче сергие, Христа возлюбив, и сего живоносным стопам последуя, мира всего (с. 104) избегл еси, и достигл еси в незаходимый свет разума, идеже ныне дерзновенно святей Троице предстоиши: юже о всех нас умоли.

удивишася во плоти житию твоему безплотнии чинове, и устрашишася бесовская полчища от Бога данныя тебе на них победы: мы же прославляем тя, преподобне сергие, обстояще раку честных мощей твоих, и величаем Христа, чудесы тя прославльшаго.

Иже любовию и чистою верою чтущым честное и славное обретение святых мощей твоих, и празднующым светло священную память твою, отче преблаженне сергие, молитвами твоими всем полезная испроси.

*Богородичен:*

Без семене во чреве твоем заченши творца всех и спасителя, Богомати владычце, и рождши плотию Христа Бога: егоже молитвами твоими милостива нам сотвори, и да сподобимся вси явления его и царствия.

*Кондак, глас и~. Подобен:*
Взбранной:

Днесь яко солнце пресветло возсиявше от земли честныя мощи твоя, нетленны обретошася, яко благоуханный цвет, множеством чудес сияюще, и всем верным источающе различная исцеления, и веселяще избранное твое стадо, еже мудре собрав, добре паствил еси. о нихже и ныне Троице предстоиши моляся, и воинству победительная на враги даровати, да вси вопием ти: радуйся, сергие богомудре.

*Икос:*

Сущая в мире преобидев, премирная и нетленная селения, отче богомудре, стяжал еси, и независтными дарми от вседержительныя десницы по числу добродетелей обогатився, и венцем почести яко победитель (с. 105) венчався, чудесы всех обогащаеши, поющих ти сице: радуйся, богоблаженне сергие: радуйся, иже прежде рождения твоего трикраты проглашением прославивый святую Троицу: радуйся, яко от младенства твоего избранный сосуд быв пресвятому духу: радуйся, мирскую красоту и славу яко уметы вменил еси: радуйся, яко вселивыйся в пустыню: радуйся, яко град сию сотворил еси: радуйся, яко в ней храм пречестен в похвалу святыя Троицы воздвигнувый: радуйся, яко славну и превелику обитель в славу божию создал еси: радуйся, яко в ней множества монашествующих собрав, Господеви привел еси: радуйся, яко милостиваго посещения Богоматере сподобился еси, той бо во плоти яко ангел послужив: радуйся, яко Господеви молишися о чтущих обретение честных мощей твоих: радуйся, народу нашему оружие спасения, и победитель на враги, егоже соблюдай выну здрава и весела, да вси твое обретение светло празднуем, радостно вопиюще: радуйся, сергие богомудре.

*Песнь з~. Ирмос:*

Не предаждь нас до конца имене твоего ради, и не разори завета твоего, и не остави милости твоея от нас, Господи Боже отец наших, препетый во веки.

Божиим хранением соблюдено бысть честное тело твое, богомудре сергие, многими леты землею покровено цело, и ничимже вредимо изыде. мы же чада твоя сие зряще, радостно вопием: благословен Бог отец наших.

Веселия ризою облечеся, радости венцем венчася честная глава твоя, светло вниде в небесный чертог царя Христа, почесть приемля трудов твоих, поя Господеви: благословен Бог отец наших. (с. 106)

Светлым житием твоим сияя, чудне сергие, в жизни сей, безплотных чины достигл еси, ныне же с ними ликуеши у престола всех Бога: проси грехов оставление даровати, совершающым любовию память обретения честных мощей твоих.

*Богородичен:*

Простри моление, пречистая Дево владычце, к рождшемуся из тебе Богу нашему, и тобою адама наздавшему, и наше естество обновившу, да вси вопием ти: благословен, пречистая, плод чрева твоего.

*Песнь и~. Ирмос:*

Всяческая, Владыко, премудростию твоею составил еси, земли же паки утвердил еси, якоже веси, дно, основанием водрузивый на водах безмерных. тем вси вопием, воспевающе: благословите, дела господня, непрестанно Господа.

Веселится днесь церковь божия, яко царскою порфирою одевающися: честная же обитель твоя, богоблаженне отче сергие, яко многоценно сокровище имущи честное тело твое, различна исцеления подавающе всем, верно поющым: благословите вся дела господня непрестанно Господа.

Светом небесным просвещается храм божий, и в нем благочестивых собори радуются, видяще тя, богоблаженне отче сергие, архиерейскима рукама носима и от всех верных покланяема, Христу вопиющих, благословите вся дела господня непрестанно Господа.

С небесными воинствы ныне Троице предстоя, и с лики всех святых водворяяся, верно почитающым память твою, грехов прощение испроси: и светло празднующым обретение честных мощей твоих, спасение нам даруй, да радующеся поем: благословите вся дела господня непрестанно Господа. (с. 107)

*Богородичен:*

Превечный во чреве твоем, Дево чистая, зачинается, и совершенный Бог, иже из тебе неискусобрачныя отроковицы младенец плотию родився, совершен Бог и человек, человеки видится, сопрестолен сый отцу и духу: егоже превозносим во веки.

*Песнь ф~. Ирмос:*

Моисей на горе неопалимую купину виде, иосиф в вертепе неизреченное рождество слыша, нескверная Дево, безмужная Мати, песньми тя, Богородице, величаем.

Взятся к высоте небесней добродетельми, богомудре отче сергие, и в веселии сердца предстоиши престолу святыя Троицы, не забуди чад твоих. Совершенно здравие и дивну победу даруй на враги воинству нашему, да вси тя песньми непрестанно величаем.

Преславная память твоя, богоносе, паче луч солнечных, верныя просвещает, благочестно тя почитающыя, и верою и любовию покланяющыяся раце честных мощей твоих, и в песнех поющыя тя, богомудре сергие.

Рукою моею недостойною, и любовию сердечною приносимое тебе малое моление, приими, богоблаженне отче сергие, душам нашым спасение, и телесем здравие, и миру мир молитвами твоими даруй: да тя множае в песнех величаем.

*Богородичен:*

О Дево владычце всепетая, Мати Христа Бога нашего! спаси вся на тя надеющыяся, и к твоему заступлению притекающыя, и благочестно тя сущую Богородицу в песнех величающыя.

*Светилен. Подобен:*
Жены услышите:

Днесь сошедшеся небесная со земными радуются, и (с. 108) верных совокупления со священными, вкупе же и монахи, веселия духовнаго и даров чудес твоих исполняются, преподобне сергие, в твое обретение, славяще Господа.

*Дважды.*

*Слава, и ныне, Богородичен:*

Премудрость впостасную, слово отчее присносущное, врача человеком Христа рождшая, Дево пречистая, язвы и струпы сердца моего исцели, лютыя и многовременныя, и страстная взыграния утиши плоти моея.

*На хвалитех стихиры на д~, глас д~. Подобен:*
Яко добля:

Яко звезда многосветлая * Христа солнца незаходимаго, * зарями твоих добродетелей * всех просвещаеши, * блистанием чудес вся концы озаряеши, * богоблаженне и богомудре отче сергие, * верою чтущих святую память твою, * и честное обретение мощей твоих, * в песнех светло почитающих.

*Дважды.*

Яко светильник многосветлый, * и болящым врачь преизрядный, * и монашеский пастырь доброразсудный показался еси, * воинству нашему оружие спасения, * и на враги победа, * и всея российския земли удобрение, * и молебник верен о всех, * верою имя твое, сергие, призывающих, * и любовию празднующих обретение честных мощей твоих.

Яко цвет благовонен, * и кадило благоухания, * и яко божественная мироположница, * запах мастей твоих * во вся страны испущаеши, * и молниями чудес твоих * люди Христоименитыя просвещаеши, * верою совершающыя священную память твою, * преподобне и всеблаженне сергие.

*Слава, глас з~:*

Днесь вернии Христоименитии народи сошедшеся, радости исполнимся, и лик составльше, духовне празднуем, (с. 109) во благонарочитое торжество преподобнаго отца, во псалмех и пениих Христу вопиюще: ты проявил еси, Владыко Христе, последнему роду нашему, таковаго чудес дарователя, великаго заступника всея земли российския: но, о преподобне, и богомудре отче сергие! молися прилежно Христу Богу нашему за всех, верою и любовию тя почитающих.

*И ныне, Богородичен: Славословие великое. И отпуст.*

*На литургии, блаженна, от канона преподобнаго песнь г~-я и з~-я. Прокимен, апостол и аллилуиа преподобнаго. Евангелие луки, зачало к~д. Причастен:*
В память вечную:

