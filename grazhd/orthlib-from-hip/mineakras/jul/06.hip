<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 109)

*Месяца тогоже в з~-й день.*

*Преподобнаго отца нашего сисоа великаго.*

*Стихиры, глас д~. Подобен:*
Дал еси знамение:

Светло возсия якоже солнце, преподобне, * всепразднственная память твоя, * зарями облистающи * твоих добродетельных деяний, всеблаженне, * и озаряющи верных мысли * сиянием чудес твоих. * сию убо празднующе, радостно тя чтем, * и верно ублажаем, * монахов похвала.

Ангел земный, * якоже другий пожил еси, * воздержанием тело твое увядил еси, пребогате, * и бденьми и памятию смертною всегда поучаяся * божественно, отче, * и возрастая великими восхождении * к желанию крайнему. * темже воистинну приближился еси * в самое то совершение.

Чудо паче ума, * во успении твоем бысть, * (с. 110) преподобномудре чудесне, * внегда лик святых, отче, предста внезапу. * якоже бо солнце, мудре, лице твое облиста, * являя блистающий зрак, * твоея души чистоту, и уверяюще всех, * какову кончину получил еси.

*Слава, глас и~:*

Монахов множества наставника тя почитаем, отче наш сисое: твоею бо стезею воистинну право ходити познахом. блажен еси Христу работав, и вражию обличил еси силу, ангелов собеседниче, преподобных сопричастниче и праведных: с нимиже молися Господеви, помиловатися душам нашым.

*И ныне, Богородичен, или крестобогородичен:*

Юница нескверная, * юнца видящи на древе * пригвождаема волею, рыдающи жалостне, * увы мне, вопияше: * любимейшее чадо: * что ти сонм воздаде безблагодатный еврейский, * хотя мя обезчадствовати * от тебе, вселюбезне;

*Тропарь, глас а~:*

Пустынный житель, и в телеси ангел, и чудотворец явился еси, богоносе отче наш сисое, постом, бдением, молитвою небесная дарования приим, исцеляеши недужныя, и душы верою притекающих ти: слава давшему тебе крепость, слава венчавшему тя, слава действующему тобою всем исцеления.

*Канон.*

*Глас и~. Песнь а~. Ирмос:*

Поим Господеви, проведшему люди своя сквозе чермное море, яко един славно прославися.

Страстьми умерщвлена оживи мя, отче, молитвами твоими, жизни ныне живущих, со дерзновением многим предстоя. (с. 111)

Желанием, отче, божественным рачение плоти отринув, последовал еси любовию зовущему, сисое блаженне.

Зарю невещественну, отче, внутрь в сердцы прием, просветился еси, и всестрастную мглу потребил еси.

*Богородичен:*

Спаси мя, в бури всех сластей обуреваемаго, Cпаса рождшая, всех тишину, пренепорочная.

*Песнь г~. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Плоть покорил еси помыслу крепко, преподобне, душу же показал еси работы страстныя свободну.

Болезньми твоими бразду душевную, мудре преподобне, добре делая, клас безстрастия и чудес израстил еси.

В мертвость одеялся еси животворца Христа, преподобне, стопам последуя: тем возставляти тебе и мертвыя благодать дает.

*Богородичен:*

Место священия, и мысленну, чистая, трапезу, хлеб Христа жизнь всех приемшую, поем тя.

*Седален, глас д~.*

Воздержанием житие украсил еси, и уды умертвив, победил еси страстная приревания, сисое блаженне, и преставился еси к Богу в вечный живот, яко достоин наследник. тем не престай моляся, спасти душы нашя.

*Слава, и ныне, Богородичен:*

Теплая предстательнице и непобедимая, упование известное и непостыдное, стено и покрове и пристанище прибегающым к тебе, приснодево чистая, сына твоего и Бога моли со ангелы, умирение дати мирови, и спасение, и велию милость. (с. 112)

*Крестобогородичен:*

Крестом сына твоего, богоблагодатная, идольская прелесть вся упразднися, и демонская крепость попрася. сего ради вернии по долгу тя присно поем и благословим, и Богородицу воистинну исповедающе тя величаем.

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Одождением благодати, отче, реки чудес источил еси, от скверны очищая, верою, блаженне, к тебе притекающыя.

Всенощными мольбами, и вседневными, преподобне, стоянии, душу пред\ъочистив, Троице дом сию показал еси.

В пустынях удалился еси, отче, бегая, и ожидая тя спасающаго, блаженне, от малодушия и озлобления.

*Богородичен:*

Несекомую гору тя древле аввакум провиде, всенепорочная, из неяже Бог явися, и нас истлевшыя обновил есть.

*Песнь е~. Ирмос:*

утренююще вопием ти, Господи, спаси ны: ты бо еси Бог наш, разве тебе иного не вемы.

Храм трисолнечнаго божества быв, страстей кумиры твоея души потребил еси.

умертвив плоти твоея мудрование, богоносе, мертвыя воскресил еси действом духа.

Духов нечистых отгонитель явился еси, отче: святаго бо духа чистое жилище был еси ты.

*Богородичен:*

Солнца рождши незаходимаго, Богородице, всего просвети омрачена мя страстьми.

*Песнь з~. Ирмос:*

Очисти мя, Cпасе, многа бо беззакония моя, и из (с. 113) глубины зол возведи, молюся: к тебе бо возопих, и услыши мя, Боже спасения моего.

Кита мысленнаго всегубительства избежал еси, воздержание, молитву, любовь немутну, державное смирение, и любление твердо, ко Христу, отче, стяжав.

Бог твоя яже к нему направи стопы, сильный сильна яве содела, попирающа змиев и скорпий главы, богоносе всеблаженне.

Мановением еже к Богу, Бог яве был еси, ко свету всею любовию свет быв, ангел земный, богоносе отче, небесный же человек.

*Богородичен:*

Марие, чистый девства сосуде, очисти мой ум от страстнаго омрачения и исполни благодати и правды сердце мое, всенепорочная.

*Кондак, глас д~. Подобен:*
Явился еси:

Подвизався, ангел на земли виден был еси, озаряяй, преподобне, помышления верных богознаменьми всегда. темже тя верою, сисое, почитаем.

*Песнь з~. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Всю духа зарю приял еси умом чистым, и светильник верно вопиющих был еси: благословен еси, Господи Боже, во веки.

*Дважды.*

Божественным огнем воздержания попалил еси терние греховное, и к свету мысленному прешел еси, взывая: благословен еси, Господи Боже, во веки.

*Богородичен:*

Спаси мя, Мати Cпаса, содержима глубиною согрешений: (с. 114) и всякия вражия исхити злобы, да твое спасаемь величаю заступление.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Непрестанными прилежя молитвами и мольбами, мрак от души страстей отгнал еси, и ума твоего зрительное очистил еси. темже прозрети пророчески сподобился еси будущая, сисое, благочестно воспевая: людие, превозносите Господа во веки.

Ангельски пожил еси с телом, преподобне, и противныя победил еси полки. темже в невещественней жизни, идеже ангельския чины, с веселием, отче, вселился еси, с нимиже взываеши: священнии воспойте Господа, людие превозносите во вся веки.

Олядевшую страстьми душу мою очисти, твоими к Богу священными молитвами, и содержащаго мя пленения избави, отче богоносе, да пою чисто: отроцы благословите, священницы воспойте, людие превозносите во вся веки.

*Богородичен:*

Освятившися духом, прияла еси во утробе твоей содетеля человеческаго естества, и сего несказанно родила еси, отроковице чистая. егоже непрестанно воспевающе поем: отроцы благословите, священницы воспойте, людие превозносите во вся веки.

*Песнь ф~. Ирмос:*

устрашися всяк слух неизреченна божия снизхождения, яко вышний волею сниде даже и до плоти, от девическаго чрева быв человек. темже пречистую Богородицу, вернии, величаем.

Явися чудо страшное, в самое время успения (с. 115) твоего, паче солнца твоему лицу, отче, облиставшу, егда приидоша лицы ангельстии, дух твой приемлющии, и свету трисолнечному приносящии.

Божественными, блаженне, добротами наслаждаяся, и причастием обожаемь, и просвещаемь светлыми оттуду сиянии, светоносную твою верно память чтущыя, твоими мольбами, мудре, мрачныя страстей пагубы избави.

Праведен, непорочен, всякаго огребаяся зла, отче, был еси, преподобен, незлобив, Богу послужив в преподобии: темже почила есть Троица в сердце твоем, еяже ныне яснее наслаждаешися светло, досточудне.

*Богородичен:*

*От*
дел отнюд во мне спасения несть, всенепорочная: противною бо шествуя стезею, тмы исполнихся. но свет от света нам возсиявшая, просвети и спаси мя, не презри мене люте погибающа.

