<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 127)

*Месяца тогоже в и~-й день.*

*Святаго великомученика прокопиа:*

*В тойже день воспоминание знамения, явльшагося от иконы пресвятыя владычцы нашея Богородицы, честнаго и славнаго ея благовещения, во граде велицем устюзе:*

*И святаго прокопиа, Христа ради юродиваго, устюжскаго чудотворца:*

*В тойже день явление образа пресвятыя Богородицы во граде казани.*

Службы их писаны по сей службе.

*Стихиры мученика, на з~, глас д~. Подобен:*
Яко добля:

С небесе звание твое, * якоже бысть проповеднику языков, * прокопие всеславне, * и просвещся мыслию, * тму оставил еси идольскую, * и светильник верных был еси, * божественными сиянии честных твоих подвиг * озаряя концы мира, * слава мучеников и похвала.

Воздержанием первее * плотская взыграния обуздав, * послежде к страданию * мужемудренно отлучился еси, * всеблаженне прокопие, * не пощадев плоти силою духа. * темже всяк претерпел еси * вид мучений, * венценосец к вышним любостоянием востекл еси.

Воевода яко непобедимь, * крестом вооружився, * токи кровными * вси силу сопротивных погрузил еси, * и тучи источил еси исцелений богатно, * от источник изливая, * досточудне, спасительных, * и всех напаяя, * пламенем страстей содержимых, богодохновенне. (с. 128)

*Ины стихиры, глас тойже. Подобен:*
Дал еси знамение:

Яко павла первее * с небесе тя призва * Иисус истина, * прокопие преславне: * емуже благодушно, блаженне, веровав, * отеческую преданую лжу * и безбожную лесть оставил еси: * и радуяся отлучился еси к болезненным трудом, * совершеннаго страдания * просвещся мыслию.

Трезубцы стружемь, * и огнем изнуряемь, * и в темнице затворяемь, пребыл еси непреложен, * ко предлежащым божественным воздаянием * просвещенным помыслом * предзря, мучениче многострадальне. * темже тя венча венцедавец Христос, прокопие, * подвиги скончавшаго * и веру соблюдшаго.

образом страдания, еже плотию прият, * Иисус уловил тя есть, * доброты, прокопие, вожделев искренно, божественныя души твоея: ейже удивишася врази терпению и светлости. * темже тя ублажаем * со страдавшими с тобою, славне: * с нимиже проси оставление лютых поющым тя.

*Слава, глас з~:*

Просия днесь славная память твоя, прокопие многострадальне, созывающи нас празднолюбцев ко благохвалению и славе Христа Бога нашего. темже и притекающе к раце мощей твоих, исцелений дарования приемлем: и венчавшаго тя Cпаса Христа воспеваем во веки, непрестанно славяще.

*И ныне, Богородичен, или крестобогородичен. Подобен:*
Все отложше:

Агнца своего * агница нескверная древле * и непорочная владычца * на древе крестнем яко узре, * матерски восклицаше, * и дивящися вопияше: * чадо сладчайшее, * что зрение сие новое и преславное; * како сонм (с. 129) безблагодатный * судищу пилатову предаде тя, * и осуждает на смерть * живота всяческих; * но воспеваю твое неизреченное, слове, снизхождение.

*На стиховне октоиха. Слава, глас и~:*

*[Прокопиа хартофилакса]*
Тайными сиянии пресветлыя Троицы озаряемь, мучениче прокопие доблемудренне, положением бог был еси, обожаемь причастием. темже верою творящыя твой светоносный праздник, от напастей многообразных спасай твоими молитвами.

*И ныне, Богородичен, или крестобогородичен.*

*Подобен: О*
преславнаго чудесе!

Тя видящи пригвождаема * на кресте, Иисусе, * и страсти приемлюща волею, * Дева и Мати твоя, Владыко, * увы мне, вопияше, * чадо сладкое: * раны неправедно како терпиши, * врачу, исцеливый человеческое неможение, * и от тли всех избавивый милосердием твоим;

*Тропарь, глас д~:*

Мученик твой, Господи, прокопий во страдании своем венец прият нетленный от тебе Бога нашего: имеяй бо крепость твою, мучителей низложи, сокруши и демонов немощныя дерзости. того молитвами спаси душы нашя.

*На утрени оба канона октоиха без мученичнов. И святаго на з~.*

*Глас д~. Песнь а~. Ирмос:*

Моря чермную пучину, невлажными стопами, древний пешешествовав Исраиль, крестообразными моисеовыма рукама, амаликову силу в пустыни победил есть.

Богатыми сиянии духа облиян, светоносный сей, и честный праздник твой чтущыя, страстей мглы избави и напастей, мучениче прокопие.

Звание не от человек бысть твое, прокопие, но с (с. 130) небесе яко павла первее Христос улови, страстей своих свидетеля всеистиннаго тя соделав.

Воинством тленным, премудре, на вечнующая яко смыслен пременив, и смертнаго царя на безсмертнаго, и царствие нетленное тебе подавающаго, прокопие.

*Богородичен:*

Естеством содетеля родила еси, нас обожившаго паче ума соединением истинным, Богородице препетая: егоже моли, просветити поющыя тя.

*Песнь г~. Ирмос:*

Не мудростию и силою, и богатством хвалимся, но тобою, отчею впостасною мудростию, Христе: несть бо свят, паче тебе, человеколюбче.

Посреде креста преславно Христос тебе является, научая яве, еже к нам схождение, и тя к страданию призывая.

Храм и столп воздвигл еси тебе самаго божественному духу, ревностию дыхая божиею: храмы и бездушныя истуканы демонския низложил еси, мучениче прокопие.

Совлеклся еси кожных риз строганием, нетления же одеждею одеявся, прокопие: и многокозненнаго, мучениче, обнажил еси.

*Богородичен:*

Избави мя всякаго прилога сопротивнаго змия, Мати Дево чистая, и сердце мое просвети, верою тя славящаго, пренепорочная.

*Седален, глас а~. Подобен:*
Гроб твой:

Яко павла первее Христос с небесе, прокопие мудре, тя зовет к вере, доброту божественную проведый сердца твоего. темже пострадал еси мужески, проповедая страсти, и того к человеком, преблаженне, сошествие.

*Дважды.*
(с. 131)

*Слава, и ныне, Богородичен:*

Безневестная чистая Богородице Дево, едина верных предстательнице и покрове, бед и скорбей и лютых обстояний всех избави, на тя упование, отроковице, имущих, и душы нашя спаси божественными молитвами твоими.

*Крестобогородичен:*

Зрящи тя, Христе, всенепорочная Мати, мертва на кресте простерта, вопияше: сыне мой, собезначальне отцу и духу, что неизреченное твое сие смотрение, имже спасл еси пречистых рук твоих, щедре, создание;

*Песнь д~. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Превознесеннаго державою нечестия гордаго мучителя, ко владыце божественными воззрении взывая, разразил еси: слава силе твоей, Господи.

Является в темнице тебе затворену избавитель, прокопие, дерзости наполняя тя, сиянием же просвещая тя, и звание сугубо твоему предспеянию подая.

Благодатию божественною просвещено зряще твое лице неверия мраком покровеннии, свет веры божественным мановением приемлют.

*Богородичен:*

Отягчена сном уныния, к покаяния утру мя твоею неусыпною, владычце, воздвигни молитвою, и спаси мя едина Cпаса рождшая.

*Песнь е~. Ирмос:*

Нечестивии не узрят славы твоея, Христе, но мы тя, единородне, отеческия славы сияние божества, от нощи утренююще, воспеваем тя, человеколюбче.

Светом словес твоих воинство богопокорное привел еси Христу, мучения кровию наследствовавшее, с тобою, прокопие, царство недвижимое. (с. 132)

Сигклитства явишася вышняго причастницы, жены сигклитския, и рода светлости отрекшеся, и умрети изволиша по тебе, слове безсмертне.

огнем распаляеми божественным душы, опаляемаго и нещадно жегомаго тела пренебрегше, яже твое возжелевшыя царство, многомилостиве.

*Богородичен:*

Заченши родила еси Бога еммануила, на обновление человеком, пресвятая, чистая, плоть бывша:егоже присно моли спасти душы нашя.

*Песнь з~. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

Источая твой медоточный язык учения медоточная, и горести безбожия воистинну избави, благопокорно тебе притекающыя, мучениче прокопие.

Матерь благочестие, мучениче, стяжав, злочестия из\ъимаеши, твою по плоти честную матерь, и приводиши небесному отцу страдания ради.

Ланиты стружа железом мучитель, помысла твоего твердости, мучениче, не поколеба, водруженаго любовию, страсти плотию претерпевшаго.

*Богородичен:*

Святаго святых неизреченно родила еси, пресвятая Дево, верныя присно освящающаго и мученическия лики со ангелы совокупляющаго.

*Кондак, глас в~: Подобен:*
Вышних ищя:

Ревностию ко Христу божественною распалаемь, и креста крепостию ограждаемь, врагов шатание и дерзость низложил еси, прокопие, и честную церковь возвысил еси, верою преуспевая, и просвещая нас. (с. 133)

*Икос:*

уста разума мне подаждь, пребезначальне слове, хотящу пети твоего оружника прокопиа: имаши бо богатство милосердия неизчетно, Христе мой, пучину твоих судеб: да и аз душевнаго мрака очищуся, ума же всяку скверну отмыв, храм священия делы божественными твоими буду, и достойная пою мученику, верою преуспевая, и просвещая нас.

*Песнь з~. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Тяжестию олова твоей выи сокрушаеме, мучениче, не чул еси: носити бо иго на выи возжелел еси прелегкое, за милосердие нам примешшагося.

Благодать свыше исцелений прием, недуги отемлеши, мучениче, и лукавыя отгоняеши духи, вопия: благословен еси, Господи Боже отец наших.

Многообразныя от враг язвы приемля, блаженне, и огнем опаляемь, твердостне нечестие попалил еси, благословен еси, вопия, Боже отец наших.

*Богородичен:*

*От*
Девы нетленныя паче естества раждается слово, иже словом вся содеваяй, безсловесия хотя избавити вольное славословящыя того снитие.

*Песнь и~. Ирмос:*

Руце распростер, даниил львов зияния в рове затче: огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

Свещами опаляемь люте, остны же подбодаемь, и (с. 134) летным ранам строгание приемля, и болезнуя зело, мучениче, взывал еси: благословите, вся дела господня, Господа.

Твоею десницею темная демонов лица, блаженне, заушил еси: сию бо на углие горящее, славне, опалитися положил еси, беззаконному мучителю противляяся, и взывая: благословите, вся дела господня, Господа.

Каменя Христа незыблема, всеблаженне славне, имея основание, камением, прокопие, радовашеся сурово отягчаваемь, к нетяжцей тя радости облегчает, вопиюща: благословите, вся дела господня, Господа.

*Богородичен:*

Се вси, отроковице, роди, якоже прорекла еси, тя ублажают, Бога блаженнаго рождшую, блаженны содевающаго, иже повелением его последующыя верно, и вопиющыя: благословите, вся дела господня, Господа.

*Песнь ф~. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Возжеленный тебе получившу конец, велемудренно преклонил еси Богу выю, ударен же быв мечем, якоже на колесницу твоею всел еси кровию, и к нему, мучениче, востекл еси.

Точиши реки исцелений, источник быв чудес, уставляеши же пламень страстей, демонския же погружаеши полки, всесильною духа божественною крепостию, досточудне.

Всесвятую твою память радостно творящыя, всякаго прещения, всякаго же недуга и всякия беды спасай, прокопие, к зиждителю Богу священными твоими мольбами. (с. 135)

*Богородичен:*

Свет нам возсия, отроковице, от светоносныя твоея утробы, создатель солнца и звезд, и всякия твари: егоже прилежно моли, просветити поющыя тя.

*Светилен:*

С небесе, яко павлу, бысть тебе звание, емуже тезоименитно преспевая, прокопие, Господеви лики мученик привел еси: с нимиже молиши о хвалящих тя.

*Богородичен:*

Свет рождшая, Дево, иже от света нерожденна, незаходимаго света, твоими неусыпными молитвами наставляющи не престай, тя поющыя, Мати приснодево.

*На хвалитех стихиры, на д~ Глас в~. Византиево:*

Яко преуспевая в Бозе, о всех молися, страстоносче, преуспевати в нем, мучеником похвало, великий прокопие, яко дерзновение имея к нему, и того престолу присно предстоя в богоизрядных стезях, и божественных деяниих благоугождающих ему, и тя блажащих.

*Глас г~. Германово:*

Юношеским возрастом подвизаяся, якоже божественнейший павел, свыше божественное дарование приял еси: и лютаго борца дерзость всеоружеством креста низложил еси, мучеником похвало, страстоносче прокопие, о нас ко Господу молися, спасти душы нашя.

*Глас д~. Киприаново:*

Хвала Богу от бренных устен приносится, в божественней памяти твоей, прокопие многострадальне: ты бо явился еси изрядный воин слова веры, победив в трудех идольския зраки: и ныне просветился еси светом троическим, озаряя наша помышления, молитвами твоими. (с. 136)

*Глас е~:*

Церковь днесь одеявшися державою твоею, мучениче Христов, веселится: и твою всеизрядную память по достоянию благохвально взывает, почитающи: радуйся, иже павлу поревновавый, и крест Христов взем, и сети сокрушил еси чуждаго: радуйся, мучеников похвало, прокопие многострадальне: о нас ко Господу не престай моляся, яко дерзновение имея, страдальцев украшение.

*Слава, глас д~:*

Червленицею кровей мучения твоего, украсившися церковь божия, солнечныя зари испущает, прокопие многострадальне: крестом бо вооружив себе, и умрети по Христе желая доблемудренно ко ополчению чуждаго супротиву стал еси, и посрамив умышления беззаконных, победный воин явлься Христов. темже молим тя, яко имея дерзновение к нему, мучеников украшение, моли спастися душам нашым.

*И ныне, Богородичен, или крестобогородичен. Подобен:*
Яко добля:

Распинаема Христа человеколюбца видящи пречистая, * и ребра ископаваема копием, * плачущи вопияше: * что сие, сыне мой; * что ти безблагодатнии людие воздаша, * за яже сотворил еси добрая им; * и тщишися безчадствовати мя, вселюбезнейший: * удивляюся, благоутробне, * твоему вольному распятию.

*На стиховне октоиха. Таже глаголем припев:*
Дивен Бог во святых своих, Бог Исраилев. *И поем стихиру, глас з~:*

Приидите, вси земнии концы, духовный лик составим, пением трубный глас восприимше, и благодарныя песни принесем, глаголюще: радуйся, Христов воине, мучениче прокопие: любовию бо сего пострадал еси, (с. 137) блаженне: радуйся, иже тело отдав на раны лютыя за вечную и блаженную воистинну жизнь: радуйся, несытною душею наслаждаяся непрестанно, яко общник Христа Бога нашего. темже о творящих верою славную память твою моли, избавитися всякаго гнева и тли и мучения.

*Слава, глас и~.*

Якоже павел звание от Бога прием, мучениче прокопие, и преуспевая в Бозе креста желанием, мучителей злочестия и мучения вся мужественно посрамил еси. темже и до крове противостал еси ко греху, к невидимым врагом подвизаяся: и молишися непрестанно избавителю и Богу, даровати вселенней мир, и душам нашым велию милость.

*И ныне, Богородичен, или крестобогородичен.*

*Подобен:*
Мученицы господни:

Не терплю, чадо, видящи тя на древе уснувша, бодрость всем подающаго, яко да древле преступления плодом, сном погибельным уснувшым, божественную и спасительную бодрость подаси, Дева глаголаше плачущися, юже величаем.

*На литургии: блаженна октоиха, и от канона святаго песнь г~-я. Прокимен, глас д~:*
Дивен Бог во святых своих, Бог Исраилев. *Стих:*
В церквах благословите Бога, Господа от источник Исраилевых. *Апостол к тимофею, зачало сч~в. Аллилуиа, глас д~:*
Праведник яко финикс процветет: *Евангелие матфеа зачало л~ф. Причастен:*
В память вечную: (с. 138)

*Служба святаго блаженнаго прокопиа, Христа ради юродиваго, устюжскаго чудотворца.*

*Вечер,*
Блажен муж: *На*
Господи, воззвах, *стихиры, глас и~.*

*Подобен: О*
преславнаго чудесе!

Блаженне прокопие богомудре, * чистая твоя душа * правоверным смыслом сияющи, * облистающи добродетелей светлостьми, * озаряет верных исполнение, * бесовскую тму отгонящи: * темже яко причастника тя * невечерней благодати * ублажаем благочестно вси, досточудне.

Имея душу милостивну, * и чист помысл, и сердце бодро, * веру неблазнену, и любовь воистинну нелицемерну, * от земли преставился еси к небесным, * и с лики праведных водворяешися. * темже тя почитаем священными песньми, * и благочестно вси славим, * досточудне прокопие.

Божественными учении укрепляяся, * страсти плотския от души отгнал еси, * и святей Троице селение преочищеное был еси. * тем к божественней жизни преставился еси, * Богу соблюдающу ныне * невредимо твое блаженное тело, * божественным судом, * имже сам весть, * прославляяй тя яве, прокопие.

*Слава, глас а~:*

Яко течение добре скончавшему, и веру соблюдшему непорочну, и враги безплотныя терпением своим поправшему, возложися на честный твой верх победы (с. 139) венец пресветел, от руки вседержителя Бога, егоже ради мир и яже в нем суетства преобидел еси: тем и святая твоя чистая душа на небеса востече радующися, праведных же лицы сретоша тя веселящеся, и небесная селения светло восприяша: блаженное же и честное тело твое на земли пребывает нетленно, верным подавая исцеление. темже верою правою и теплым желанием, святому твоему гробу припадающе, богомудре, прокопие, просим испросити у Христа Бога нашего, граду твоему непоколебиму и безмятежну пребыти от навет вражиих, и поганскаго нашествия, отечеству нашему победы на враги, умирения миру, и спасения душам нашым.

*И ныне, Богородичен воскресен. Вход.*
Свете тихий: *Прокимен дне. Чтения г~. Сего месяца в пятый день.*

*На литии стихиры, глас в~:*

Юродством премудрости достиг глубину, преблаженне, и райская селения наследив, и ныне веселяся с лики праведных, и чести зря владычния доброты, и со ангелы предстоя святей Троице, поминай, блаженне, всегда чтущыя память твою.

Тесным шествовав путем, достигл еси райския широты, ныне же изрядне наслаждаяся небесныя пищи, и венцем страдания венчался еси от руки вседержителевы. егоже ныне моли, блаженне прокопие, о еже сохранитися граду твоему от враг ненаветну, и душам нашым даровати велию милость.

Легкостию крил прелетев от многомятущаго, и треволновательнаго мира, и вне бурнаго пристанища достиг, заступая от напастей вся призывающыя тя верно, покрывай, преблаженне, и нас притекших в храм (с. 140) твой. о преблаженне прокопие! спаси стадо твое молитвами твоими ко Господу.

Яко солнце светозарно, добродетельнаго ради жития твоего, повсюду просиял еси. храму убо, идеже лежат честныя твоя мощи, якоже царскую имущу утварь, граду же убо всюду яко трубе велегласно вопиющу и хвалящуся, имеющу в себе процветша чудес источника неисчерпаемаго, и из\ъобильно всем подавающа богатно дарования чудес. о преблаженне, и чудоносче прокопие! испроси молитвами твоими у Христа Бога, еже даровати отечеству нашему пособие на варвары, и иже твое празднество творящым честно, очищение и спасение душам нашым.

*Слава, глас и~:*

Добродетелей твоих, богомудре, исправления уясниша верных сердца: кто бо слышав безмерное твое смирение, и терпение, не удивится; еже ко всем кротость и беззлобие, к скорбящым милование, и к сущым в бедах скорое поможение, в путь шествующым благое поспешение, и к плавающым немятежное пристанище: вся благолепно предвари, досточудне прокопие, и ныне неувядаемым одеявся венцем от руки вседержителя Бога. егоже моли, спастися душам нашым.

*И ныне, Богородичен:*

*На стиховне стихиры, глас в~. Подобен:*
Доме Евфрафов:

Дом и жилище * духа пресвятаго, * премудре прокопие, был еси. * темже и нас домы того соделай, * святую твою память почитающих.

*Стих:*
Возвеселится праведник о Господе, и уповает на него.

Житие твое яко солнце * в сердца верных возсия, * чудес зарю испущая: * темже и нас светом невечерним озари, * всечестную твою память почитающих. (с. 141)

*Стих:*
Праведник яко финикс процветет, яко кедр, иже в ливане, умножится.

Не престай моляся, прокопие, * о присных твоих рабех, * ихже духовным твоим житием просветил еси, * да вси честное твое успение * веселящеся почитаем.

*Слава, глас тойже: Самогласен:*

Светом разумным от Бога просвещен, мирскаго пристрастия отбегл еси, буйство Христа ради стяжав: тем града нашего устюга заступник быв, в немже чистым и непорочным житием Господеви угодил еси, и многия люди удивил еси чудесы, богоблаженне прокопие: но и ныне имея дерзновение ко владыце всех Христу Богу, моли о верою творящих всечестную память твою, и притекающих со усердием к чудотворному гробу твоему, избавитися страстей, душевных же вкупе и телесных, и всяких бед и скорбей, и спастися душам нашым.

*И ныне, Богородичен: Тропарь, глас д~:*

Просветився божественною благодатию, богомудре, и весь разум в сердцы, от суетнаго мира сего к зиждителю неуклонно возложил еси, целомудрием и многим терпением, во временней жизни течение добре скончав, и веру соблюл еси непорочну. темже и по смерти явися светлость жития твоего: источаеши бо чудесем источник неисчерпаемый верою притекающым ко святому твоему гробу, прокопие всеблаженне, моли Христа Бога, да спасет душы нашя.

*На утрени, по а~-й стихологии седален, глас и~:*

*От*
юности яко светильник возсиял еси, блаженне, зельным воздержанием умертвил еси плотская (с. 142) взыграния: тем и на высоту востекл еси богоразумия, преславне, пожив в мире богоугодно, посрамил еси бесовская ополчения, прокопие всеблаженне. сего ради вопием ти, моли Христа Бога, согрешений оставление даровати чтущым любовию святую память твою.

*Дважды.*

*Слава, и ныне, Богородичен:*

Помышления нечиста, и устны льстивы, дела же моя вся осквернена, и что сотворю; како усрящу судию; владычце Дево, моли сына твоего и зиждителя и Господа, яко да в покаянии приимет дух мой, яко един благоутробен.

*По в~-й стихологии седален, глас д~:*

Был еси бездомен на земли, богомудре прокопие, всяко озлобление претерпевая, добрыя детели, якоже фимиам благовонен, и жертву благоприятну Богу принесл еси. тем ныне на небеси дерзновение стяжав к нему, моли даровати согрешений очищение верою хвалящым святую память твою.

*Дважды.*

*Слава, и ныне, Богородичен:*

Обновила еси, чистая, божественным рождеством твоим истлевшее во страстех земнородных мертвенное существо, и воздвигла еси вся от смерти к животу нетления. темже тя по долгу блажим вси, Дево препрославленная, якоже прорекла еси.

*По полиелеи седален, глас и~:*

Яко врача премудра, и угодника господня благоприятна, к чудоносному твоему гробу прикасающеся, богомудре, сошедшеся любовию и верою, во псалмех и пениих возрадуемся славяще Христа, таковую благодать тебе даровавшаго исцелений, прокопие всеблаженне. моли (с. 143) Христа Бога, согрешений оставление даровати, верою и любовию празднующым всечестную память твою.

*Дважды.*

*Слава, и ныне, Богородичен:*

Тя молим, пречистая, предстательницу нашу: смущаемыя в печалех не презри до конца погибнути рабы твоя, но ускори из\ъяти нас настоящаго гнева и печали, о богорадованная пресвятая чистая! ты бо нам еси стена и помощь необорима.

*Степенна, а~-й антифон д~-го гласа. Прокимен:*
Возвеселится праведник о Господе, и уповает на него. *Стих:*
услыши, Боже, глас мой, внегда молитимися к тебе. *Евангелие матфеа, зачало м~г. По н~ псалме стихира, глас з~:*

Человече божий, верный рабе, угодниче Христов, совершителю того божественных повелений, муже дивный в чудесех, столпе и утверждение града нашего, царствия небеснаго наследниче, богоблаженне прокопие, дерзновение имея ко Христу Богу, не престай молитися о душах наших.

*Канон Богородицы, со ирмосом на з~: и святаго прокопиа на и~.*

*Глас в~. Песнь а~. Ирмос:*

Во глубине постла иногда фараонитское всевоинство преоруженная сила, воплощшееся же слово всезлобный грех потребило есть: препрославленный Господь, славно бо прославися.

Высоко житие имея, и восхождении божественными весь светел быв, просвещение ми испроси похваляющу честныя твоя подвиги, имиже добре пожив, получил еси ихже надеялся еси, блаженне прокопие.

Мироуханная любя учения, и во чтении святых писаний упражняяся, сластей уклонился еси, блаженне, смрадных и безчестных: и облаговонился еси божественными дарованьми удобряяся. (с. 144)

Дремание веждома от души, блаженне, отгнал еси, бдя и Богу приединеваяся всенощными стоянии, непреклонен нуждами естественными: темже ко дню невечернему прешел еси.

*Богородичен:*

Яко чертог одушевленный божий и кадильницу разумнаго и светоноснаго угля, приснорадованную блажим Богородицу, зовуще: радуйся, ходатаице спасеннаго воззвания.

*Катавасиа:*
Отверзу уста моя:

*Песнь г~. Ирмос:*

На камени мя веры утвердив, разширил еси уста моя на враги моя, возвеселибося дух мой, внегда пети: несть свят, якоже Бог наш, и несть праведен, паче тебе, Господи.

Глаголом животочным внимая, испил еси воду спасения, возгнушався горькаго греха, и поя глаголал еси Богу, прокопие: яко несть свят паче тебе, Господи.

Милование стяжал еси Христоподобно, раздал еси богатство{<::рус>Исправлена опечатка оригинала: <::слав>багатство. <::рус>Прим. <::лат> оrthlиb<::слав>} требующым, небесное богатство ходатайствующее тебе, егоже и получил еси, вопия, прокопие: яко несть свят паче тебе, Господи.

Присвоився зиждителю любовию божественною, приял еси небесное наследие. древа животнаго получити сподобился еси, блаженне, боготворением обожаяся, и поя, славне: яко несть свят паче тебе, Господи.

*Богородичен:*

Сущи ангел святейши, зиждителя ангелов во твою боку носила еси, и родила еси, Богомати, на избавление человеком поющым ти: яко несть пречисты, разве тебе, владычце.

*Седален, глас д~:*

Благоволив благими деянии, искусился еси яко злато в пещи напастьми, прокопие славне. темже и по смерти источаеши чудеса богатно яко воды, недуги (с. 145) уставляеши: о нас присно молися, яко да согрешений прощение приимем.

*Дважды.*

*Слава, и ныне, Богородичен:*

Чистая, всенепорочная и неискусомужная, яже едина безлетнаго сына и слова божия в лето рождши. сего со святыми и честными патриархи, и мученики, и пророки, преподобными моли, даровати нам очищение и велию милость.

*Песнь д~. Ирмос:*

Пришел еси от Девы не ходатай, ни ангел, но сам, Господи, воплощся, и спасл еси всего мя человека. тем зову ти: слава силе твоей, Господи.

Повеления отеческая храня невредимо, правоверным смыслом, ты от юности имел еси житие чисто, и милостивен нрав, досточудне.

Ни смущение мирское, ни власти держание, ни слава временная, твоего к Богу рачения, прокопие, преврати: но благоволил еси воистинну божественным деянием.

Вознесся божественными поучении выну, врага смирил еси: исцеления детель приял еси, прокопие, судом праведным всяческая правящаго.

*Богородичен:*

Препетая, воинствы горе препетаго Бога родила еси, человека воистинну бывша: егоже за рабы твоя молящи не престай, приснодево.

*Песнь е~. Ирмос:*

Просвещение во тме лежащих, спасение отчаянных, Христе Cпасе мой: к тебе утренюю, царю мира, просвети мя сиянием твоим: иного бо разве тебе Бога не знаю.

Светом чистым святыя Троицы просвещен, законом же сея огражден, нощь житейскую без претыкания прешел еси: видении божественными возвышаяся, блаженне, в божественный живот вселился еси. (с. 146)

Ныне на тебе чудо велие видится, и ужаса исполнено: како по погребении воистинну надолзе соблюдается невредимо, блаженне, твое тело во гробе лежащо, судом имже весть Бог, прославляяй тя.

Блаженне прокопие, твое дерзновение к Богу, и любовь юже от сердца к тому имети благоволив, истинно именито же возсияв преславно, божественными светлостьми просвети верных сонмища.

*Богородичен:*

За ны из тебе воплощшагося, Дево Мати, всегда моли, благочестно тя блажащым избавитися бед, душетленных страстей и печалей, и вечнующаго пламене мучения.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Капли сладкия искапавше, блаженне, пот твоих сладость, и исцелений сияния, на хвалу Христа Бога нашего.

Во дворех Бога процвел еси, виноград многоплодеп прозяб, и добродетелей гроздие, делателю душам обилие подав.

Царства божия возжелел еси, над страстьми царствовав, прокопие, и по произволению лучшему, радость праведных получил еси.

*Богородичен:*

Избранно Богу бывши яко прекрасное селение, и пространное сему, Дево, была еси, и чертог, и свещник, и трапеза.

*Кондак, глас д~:*

Христа ради, юродством воздушная мытарства на руках ангельских неприкосновенно прешед, царскаго достигл еси престола, и от царя всех Христа Бога дар прием благодать исцелений: многими бо чудесы твоими и знамением страшным удивил еси град твой (с. 147) великий устюг: людем твоим милость испроси, миро от честнаго образа пресвятыя Богородицы молитвою извел еси, и недужным подал еси цельбы. темже молим тя, чудоносче прокопие, моли Христа Бога непрестанно, подати грехов наших прощение.

*Икос:*

Како возмогу грешный и скверный аз душею вкупе и телом исписати во плоти сущее равноангелом житие твое, и преславная чудеса; аще убо мнози премудрии не достигнут исповедати многаго твоего терпения, и смирения, и теплыя ко Христу любве: но обаче надеяся на твое беззлобие, о блаженне! сице вопию ти: радуйся, пресветлая звездо, от востока добродетелей возсиявшая, и вселенную чудесы озарившая: радуйся, возненавидевый родительскую любовь, Христа же единаго над всеми сущаго Бога всем сердцем возлюбивый и тому невозвратным желанием последовавый: радуйся, яко буйственное и юродственное, еже по апостолу, жительство избравый: радуйся пременивый тленная и настоящая, надеждею будущих благ: радуйся, древнему иову уподобивыйся терпением: радуйся, страстотерпче Христов непобедимый, но присно победивый диавола твоим смирением: радуйся, яко древний он лазарь нищий ныне почиваеши в недрех авраамлих: радуйся, иже по отшествии мира сего, сущым в бедах, и искушениих готов обретаяйся предстатель и заступник: радуйся, везде призывающыя тя быстро предваряяй: молиши бо Христа Бога непрестанно, подати грехов наших прощение.

*Песнь з~. Ирмос:*

Богопротивное веление беззаконнующаго мучителя высок пламень вознесло есть: Христос же простре богочестивым отроком росу духовную, сый благословен и препрославлен. (с. 148)

Крепостию возмог живодавца, плотское удержал еси желание, пребогате, и ум возвысил еси на небесная, поя крепко: сый благословен и препрославлен.

Сам неблагороден сотворився, благородны правы стяжал еси умом целым: поучением же упражняяся богодохновенных писаний, все желание твое к Богу всевидцу, блаженне, возложил еси.

Горнее царство, вышний град, божий рай, праведных наслаждение, и пищу несодеянную, богатство некрадомое, свет невечерний, обрести сподобился еси, блаженне прокопие.

*Богородичен:*

Егоже породила еси, владычце, присно моли, от работы избавити мя страстей, и осуждения, и стужающаго ми лютаго окаменения, и оскорбляющаго, чистая, одержания, богорадованная.

*Песнь и~. Ирмос:*

Пещь иногда огненная в вавилоне действа разделяше, божиим велением халдеи опаляющая, верныя же орошающая, поющыя: благословите, вся дела господня, Господа.

огнь помышляя страшный, пред престолом Христовым хотящ изыти, умилением сердца теплы проливаеши потоки слезныя, погашая теми страстей пещь, прокопие богомудре.

Любовию предложил еси твою, мудре, к Богу душу, и к тому прилепился еси, вопия песненно, Христе мой, ты ныне мя избави страстей смертоносных во веки.

Терпением пождатель и сердцем смирен, ты виден был еси, милостив требующым, обычай присно благ имея, и нрав добродетельный, всечестне. в нихже добре пожив, чудес точиши благодать.

*Богородичен:*

Адамов содетель от кровей твоих чистых (с. 149) зиждется, и млеком питается, питаяй всяко дыхание, Дево Богородице. тем яко матерь тя божию прославляем.

*Песнь ф~. Ирмос:*

Безначальна родителя сын, Бог и Господь, воплощся от Девы, нам явися, омраченная просветити, собрати расточенная. Тем всепетую Богородицу величаем.

Видети желая славу Бога нашего, добродетельми богоразумия себе удобрил еси: и свещу нося, вшел еси во светлый чертог, со ангелы живый яснее наслаждаяся божества.

Яко утреннее солнце взыде память твоя, сущыя во мраце сердца просвещающи: ты бо света и дне явился еси воистинну сын, богомудре прокопие: сего ради тя почитаем.

Мудростию украшаяся, и разумом просвещаяся, смирением сердца красуяся, высотою жития, досточудне, в разумныя дворы вшел еси, идеже нас помяни чтущих тя, блаженне прокопие.

*Богородичен:*

Света жилище, вся озарившаго, и сень видена была еси, богоблагодатная, мост и лествица, на высоту земныя возводящи, Дево. тем тя ублажаем, и верно величаем.

*Светилен. Подобен:*
Жены услышите:

удалился еси, бегая мирскаго сожительства, и Христу сущему над всеми Богу нашему непорочным житием благоугодил еси, всеблаженне прокопие. егоже и ныне моли о нас рабех твоих, верою празднующих всечестную память твою.

*Дважды.*

*Слава, и ныне, Богородичен:*

Премудрость впостасную, слово отчее присносущное, (с. 150) врача человеком Христа рождшая, Дево пречистая, язвы и струпы сердца моего исцели лютыя и многовременныя, и страстная взыграния утиши плоти моея.

*На хвалитех стихиры святаго на д~, глас д~.*

*Подобен:*
Дал еси знамение:

Дал еси притчу терпения и мужества, * преблагий Господи, * праведнаго прокопиа и многочудеснаго, * добродетельми и словесы * и делы сияюща, * целомудрием украшаема и кротостию: * тем твое неизреченное смотрение славим, * Иисусе всесильне * и Cпасе душ наших.

*Дважды.*

Праведен и незлобив, * истинен же и непорочен и верен, * уклоняяся от всякия злобныя вещи, * показался еси, прокопие блаженне, * просвещен добродетельми, * и благочестием сияя. * тем тя ублажаем, и святое твое и честное днесь празднуем успение, * радующеся, богомудре.

Целомудрием и благоверием, * яко багряницею многоценною одеявся, прокопие, * правдою же и кротостию, * яко божественным венцем увязлся еси, * со страждущими Христа ради * царствовати возжелел еси. * и ныне царю сил предстоиши, * Иисусу всемилостивому * и спасу душ наших.

*Слава, глас и~:*

Добродетелей твоих, богомудре, исправления уясниша верных сердца: кто бо, слышав безмерное твое смирение и терпение, не удивится; еже ко всем кротость и беззлобие, к скорбящым милование, и сущым в бедах скорое поможение, в путь шествующым благое поспешение, и к плавающым немятежное пристанище: вся боголепно предварил еси, досточудне прокопие: и ныне неувядаемым увязлся еси венцем от (с. 151) руки вседержителя Бога, егоже моли спастися душам нашым.

*И ныне:*
Все упование:

*Славословие великое. И час а~-й. И отпуст. На литургии, блаженна, песнь г~-я и з~. Прокимен, апостол, аллилуиа, и евангелие преподобнаго.*

*Служба явлению иконы пресвятыя владычцы нашея Богородицы казанския.*

*Вечер,*
Блажен муж: *На*
Господи, воззвах, *поставим стихов и~, и поем стихиры, глас д~. Подобен:*
Яко добля:

Яко прекрасная слова палата * и престол светоносивый, Богородице владычце, сопрестольное слово отчее * во твоих ложеснах вместила еси: * и рождши свет незаходимый, * наше омрачение просветила еси, * лесть змиину отгнала еси, * и тление потребила еси. * жизнь вечную миру даровала еси твоим рождеством. врата рая отверзла еси, * и вся благая человеческому естеству даровала еси. * но и ныне, госпоже, твоими молитвами, * избавляй рабы твоя от всех бед.

Яко велика сущи царица * и Мати на небеси превысоких сил царя, * пречистыя твоя руки простерши, * молебно за ны предстоиши, * и на земли яко державная помощница, * божественною твоею иконою, и духом с твоими рабы пребываеши, * и весело спасаеши, и избавляеши от всякия напасти, * благочестно Богородицу тя исповедающыя.

Яко златозарный рай, * и место прекрасное, и богопросвещенное, * и древо святое, * духом святым осененное, * вместилище света невечерняго, * тебе ведущым ясно (с. 152) немерцающися божественною лучею, * младенцем твоим светиши всей твари: * егоже молящи, царице Богородице, спаси отечество и люди, * к тебе прибегающыя от всех бед.

Яко порфирою царскою и виссом, * иконою твоею и твоего сына, Богородице, * церковь божия просветившися, * красуется чудесы: * днесь явлением вся созывает праздновати, * паче сияния солнечнаго, * благодатию святаго духа блистающися, * на болящих и недужных исцеления источники источающи, * и всем дарующи богатую милость.

*Ины стихиры. Глас и~:*

Высокий царю непостижимый, со отцем седяй на престоле и божественным духом, благоволивый родитися на земли, от Девы неискусобрачныя, Иисусе, ущедряя твое создание, человеческое естество неизреченными добротами, приими твоея матере приносимыя тебе за ны молитвы, и не помяни беззаконий наших. но помилуй и спаси душы нашя, яко милосерд.

*Дважды.*

Преклонив небеса царь славы, сниде обновити адама, преступлением всего истлевшаго. вселися в тя, чистая Дево, и родися, ключей девства не рушив, и на руках твоих смирен младенец, иже архангелов царь, ношашеся: и ныне твою молитву приемлет, и прошение твое во всем исполняет, Богородице, яко твой сын и Бог, емуже усердно молися, да спасет душы нашя, яко милосерд.

Паче скинии моисеевы, по образу небесному сотворенныя, всю тя Бог освяти, Богородице, духом святым, весь вселився в тя, всего человека оживи. тем и твоя икона, паче аароня кивота, наполнися благодати божия, и источает освящение душам и телесем: ейже любезно покланяющеся, просим от тебе великия милости, да спасеши душы нашя, благословенная помощнице. (с. 153)

*Слава, и ныне, глас и~:*

Приидите, возрадуемся державней заступнице рода нашего царице Богородице. приидите к тихому ея чудному, почитаемому ангелы, честному поклонимся образу: дарует бо Богородица верным обильныя дары целебныя от неистощимаго источника святыя иконы, неоскудную благодать источающи. тмы избавляет нас искушений и бед, и всякаго греха, благочестно и богоприятно прославляющих и чтущих светлую и чудную Богоматре святую икону. тем воспевающе воззовем первообразней: радуйся, любезная миру помоще, во спасение душ наших.

*Вход. Прокимен дне. И чтения.*

*Бытия чтение.*

[Глава к~и] Изыде иаков от студенца клятвеннаго, и иде в харрань. И обрете место, и спа тамо, зайде бо солнце: и взят от камения места того, и положи возглавие себе, и спа на месте оном и сон виде: И се лествица утверждена на земли, еяже глава досязаше до небес, и ангели божии восхождаху и низхождаху по ней. Господь же утверждашеся на ней, и рече: аз Бог авраамов, отца твоего, и Бог исааков, не бойся. Земля, идеже ты спиши на ней, тебе дам ю, и семени твоему. И будет семя твое яко песок земный, и распространится на море и ливу, и север, и на востоки: и возблагословятся о тебе вся колена земная, и о семени твоем. И се аз с тобою сохраняяй тя на всяком пути, аможе аще пойдеши, и возвращу тя в землю сию, яко не имам тебе оставити, дондеже сотворити ми вся, елика глаголах тебе. И воста иаков от сна своего, и рече: яко есть Господь на месте сем, аз же не ведех. И убояся, и рече: яко страшно место (с. 154) сие, несть сие, но дом божий, и сия врата небесная.

*Пророчества иезекиилева чтение.*

[Глава м~г и м~д] Тако глаголет Господь: будет от дне осмаго и прочее, сотворят иереи на олтари всесожжения вашего, и яже спасения вашего, и прииму вы, глаголет адонаи Господь. И обрати мя на путь врат святых внешних, зрящих на востоки, и сия бяху затворена. И рече Господь ко мне: врата сия затворена будут, и не отверзутся, и никтоже пройдет сквозе их, яко Господь Бог Исраилев пройдет ими, и будут затворена. Яко игумен сядет в них снести хлеб, по пути еламских врат внидет, и по пути его изыдет. И введе мя по пути врат святых, сущих к северу, прямо храму, и видех, и се исполнь славы храм Господень.

*Притчей чтение.*

[Глава ф~] Премудрость созда себе дом, и утверди столпов седмь. Закла своя жертвенная, и раствори в чаши своей вино, и уготова свою трапезу. Посла своя рабы созывающи с высоким проповеданием на чашу, глаголющи: иже есть безумен, да уклонится ко мне, и требующым ума рече: приидите, ядите мой хлеб, и пийте вино, еже растворих вам. Оставите безумие, и живи будете: и взыщите разума, да поживете, и исправите разум в ведении. Наказуяй злыя, приимет себе безчестие: обличаяй же нечестиваго, опорочит себе: обличение бо нечестивому, раны ему. Не обличай злых, да не возненавидят тебе, обличай премудра, и возлюбит тя. Даждь премудрому вину, и премудрейший будет: сказуй праведному, и приложит приимати. Начало премудрости, страх Господень, и совет святых, разум: разумети бо закон, помысла есть благаго: сим бо образом (с. 155) многое поживеши время, и приложатся тебе лета живота.

*На литии стихиры, глас в~, Самогласны:*

Яко воистинну древняго кивота пречестнее, егда Давид собрав чины ликовствоваше, ныне твоя, Богородице икона, ейже предстоят архиереев собори, и с чинми ангел. монаси же и простии, и все Христоименитых людей множество, достойно блажат тя матерь божию, и прославляют раболепно, и чествуют, и покланяются, и молятся тебе по Бозе: да мир умириши в православии, и отечество утвердиши, и спасеши от всех зол твоя рабы, яко едина благословенная.

Предстоят ти, госпоже Богородице, пред твоим, пречистая, образом архиереев сословие, и вси людие, монаси и простии, ведуще тя воистинну помощницу сильну и непобедиму, моления тебе приносити от всея души подвизаются, и поущаются на молитву к Богу, требующе твоея помощи, да простреши богоносныя твоя руки, и умолиши за мир. вонми и услыши, владычце, и подаждь утешение рабом твоим, дондеже не одолеют ны грехи нашя тяжкия и лютыя: твоея бо всегда требуем вси помощи.

*Глас з~:*

Первее написавшейся твоей иконе евангельских таин благовестником, и к тебе царице принесенней, да усвоиши ту, и сильну соделаеши спасти чествующыя тя, и порадовалася еси, яко сущи милостива, спасения нашего содетельница, яко уста и глас иконе бывше, якоже и Бога внегда зачинающи во чреве, песнь воспела еси: се от ныне ублажат мя вси роди, и на ту зрящи глаголала еси со властию: с сим образом благодать моя и сила. и мы истинно веруем, яко се рекла еси, (с. 156) госпоже, сим образом с нами еси: тем благоговейно предстояще, покланяемся тебе раби твои, посети ны твоими матерними щедротами.

*Глас з~:*

Гора еси великая и преславная, паче горы синайския, Богородице: она бо не терпяше снития славы божия во образех и сенех, огнем возгарашеся, и громи и молнии тамо быша. ты же весь божественный огнь сущь, божие слово во чреве твоем неопально носила еси, и от сосец твоих млеком питала еси манием носящаго вся. и матернее дерзновение к нему имущи, помози, владычце, верно празднующым твой честный праздник, и не забуди, милостивно посещающи: прияла бо еси от Бога дар строити и покрывати Христоименитое стадо, рабы твоя.

*Слава, и ныне, глас з~:*

Тебе вси роди человечестии хвальныя дары приносят, владычце, и молятся яко царице и матери божии, пророцы тя премудро проповедаша, левити благословиша, апостоли и мученицы исповедаша. священницы покланяются, архиерее проповедают, монаси и простии благоговеют, богатии и убозии, сироты и вдовы, и всяк возраст, и всяко преспеяние, старческое и младенческое, под кров твой державный с верою прибегаем: покрый и соблюди, госпоже, молитвами твоими, и спаси от бед душ нашя.

*На стиховне стихиры, глас в~:*

Вместилище чистое света пречистаго, Богородице, како тя раби достойно воспеваем, яко явлением пречистыя твоея иконы, и превечнаго младенца, вся освящаеши;

*Стих:*
Помяну имя твое во всяком роде и роде.

О Дево нескверная, богорадованная! что ти когда таково благодарение принесем; яко блаженнаго твоего рождества всесияющею лучею всех от тления к жизни возвела еси. (с. 157)

*Стих:*
Слыши, дщи, и виждь, и приклони ухо твое.

О Дево госпоже, Мати зиждителева, небесных еси чинов радование, и человеческому роду благословенная помощнице, моли о спасении душ наших.

*Слава, и ныне, глас е~:*

Воспоем людие светло Давидскую песнь, отроковице невесте божии, и матери царя Христа: предста царица одесную тебе, Владыко, рясны златыми одеяна, и преукрашена божественными благолепотами. сию убо, яко избранную и добрую в женах, паче всего мира удобрив, благоволил еси родитися из нея, великия ради милости, и сию помощницу людем твоим даровал еси, спасати и покрывати от бед всемогущею твоею и божественною силою: еяже молитвами, Христе Боже, помилуй нас.

*Тропарь, глас д~:*

Заступнице усердная, Мати Господа вышняго, за всех молиши сына твоего Христа Бога нашего, и всем твориши спастися, в державный твой покров прибегающым. всех нас заступи, о госпоже царице и владычце! иже в напастех и скорбех, и в болезнех обремененных грехи многими, предстоящих и молящихся тебе умиленною душею, и сокрушенным сердцем пред пречистым твоим образом со слезами, и невозвратно надежду имущих на тя, избавления всех зол, всем полезная даруй, и вся спаси, Богородице Дево: ты бо еси божественный покров рабом твоим.

*На утрени, на*
Бог Господь, *тропарь, трижды.*

*По а~-й стихологии седален, глас г~:*

Людие благочестивии, правовернии собори Христоименитии, приступите верно вси, божественному припадающе божия (с. 158) матере образу: тая бо исцеление болящым радостно подает, уязвляет же злославныя яко стрела от лука, нас всех веселит световидно, и благодатию озаряет, молитвами своими.

*Слава, и ныне:*

Всю тя Бог освяти Деву добрую, и непорочную в женах, пророки прообразив честно, иереи благословив, во святая святых всели, ангелом воспита, с небесе пищу хлеб подая: сам же преблагий, единородное Бог слово, вселися в тя и плотию пройде из тебе. темже ти покланяемся, и чтим, яко воистинну истинную сущую Богородицу.

*По в~-й стихологии седален, глас д~:*

Да ликовствует светло верных все множество, рыдает же демонское воинство, видяще многоименныя сияюща праздники божия матере, ублажаему божию матерь, божественными песньми. идеже бо богоприятно славится преблагословенная Богородица владычца, богоизбранная отроковица, неприязни падение, Христианом же крепкое утверждение.

*Слава, и ныне:*

О всеблагословенная Богородице владычце, богоизбранная отроковице, светлое пророческое сбытие, апостольская похвало, и мученическое исповедание и венче, ангелы чтомая, и человеческими роды многопетая, и всего мира вожделенная помощнице, избави рабы твоя осуждения будущаго, и езера огненнаго, едина благословенная.

*По полиелеи седален, глас а~:*

Правоверно чтущыя тя, и к тебе прибегающыя, и иконе твоей святей любезно покланяющыяся, о божия Мати! спаси и не даждь в расхищение сопостатом, ниже найдут на ны вся злая, яже (с. 159) грехи нашя уготоваша нам, ниже беззакония наша превзыдут на главы нашя, но да твоя матерняя к Богу преодолеет за ны богоприятная молитва.

*Слава, и ныне:*

Пречистая твоя икона, Богородице Дево, врачевство всему миру духовное, к нейже прибегающе тебе покланяемся и почитаем, и лобызаем и чтим, исцелений благодать почерпающе от нея, и недуг телесных, и душевных страстей, твоими молитвами свобождаемся.

*Таже степенна, а~-й антифон д~-го гласа. Прокимен:*
Помяну имя твое во всяком роде и роде. *Стих:*
Слыши, дщи, и виждь, и приклони ухо твое. Всякое дыхание: *Евангелие луки, зачало д~ По н~-м псалме стихира, глас и~:*
Приидите, возрадуемся: *Писана на*
Господи, воззвах:

*Канон одигитрии пресвятыя Богородицы, со ирмосом на з~.*

*Творение иеромонаха игнатиа.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою, радуяся тоя чудеса.

Радостно, чистая, ныне наставшее хваление приношаю радуяся, и тихим гласом, одигитрие, вопию ти: радуйся, и исполни мя разума, пети начинающа.

Христа родившая радость нам вечную, о радуйся, всепетая, православных надежда, одигитрие всепетая девице, радости исполни мя мирови желанныя.

Ликуют вси человецы и ангели, всегда согласно вопиюще, на небеси и на земли, одигитрие: радуйся, девице, радости бо рождеством твоим всяческая исполнила еси.

Радость, одигитрие, со страхом ти вопиющих (с. 160) радости сподоби, Мати сущия радости, избавляющи скорбей всяческих, и всех помилуй к тебе прибегающих.

*Ин канон праздника, на и~, глас тойже.*

*Песнь а~. Ирмос тойже.*

Благоговеют ти Богородице, ангелов начальницы, и святых чини честно служат, праведнии красуются, небесных ходатаицу блажат тя: купно же и земля и небо в веселии светло восхваляют тя, и мы грешнии милости просим: озари наша сердца, владычце, воспети песнь святыя твоея иконы явлению.

Приидите, соберитеся Христоименитии людие, умы тайно очистившеся, во святую церковь матере Христа Бога нашего: источает бо нам неоскудно, от святыя иконы источник духовен, целебен душам и телом, песнь вопиющым: благословен из тебе рождейся Бог наш.

Дивит, пренепорочная, и ужасает всяк слух странно чудо божественнаго твоего рождества, како херувимскаго творца зачала еси! како огнь нестерпимый во утробе носила еси! како сущую жизнь плотию облекла еси и живот всему миру родила еси, Бога купно и человека!

Под кров твой, Дево госпоже, прибегаем вси роди человечестии, просвети нас светом рождества твоего, грешныя рабы твоя молящыяся прилежно, и кланяющыяся пречистей твоей иконе, просяще от тебе прияти великия милости.

*Катавасиа:*
Отверзу уста моя:

*Песнь г~. Ирмос:*

Твоя песнословцы, Богородице, живый и независтный источниче лик себе совокупльшыя духовно утверди, в божественней твоей славе венцев славы сподоби.

Христа вышняго царя, о радуйся, непоколебимая, (с. 161) чистая и одушевленная палато! радуйся, одигитрие, радуйся: тобою бо нерушимь наш град сохраняется.

Вместити егоже не возможе тварь, во утробу неискусобрачную, одигитрие девице, телесно вместила еси. темже ти: радуйся, поем, по долгу величающе.

Радость многопетая мирови, радостно ти поюще присно, вечнующия, чистая, радости сподобляемся, твоими матерними молитвами, к рождшемуся из тебе, одигитрие.

Златую тя стамну, и свещник, и жезл, и трапезу, чистая, призываем, одигитрие, и глас еже: радуйся, тебе присно привношаем, с симиже имены.

*Ин. Ирмос тойже:*

Кую ти достойную похвалу наше принесет конечное неможение; яко явлением пречистыя твоея божественныя иконы, независтныя источники целебныя источаеши, верно прибегающым к тебе рабом твоим.

Божественныя твоея иконы святое явление, Богородице Дево, яко светозарное возсия нам солнце, преславных чудес лучи пущающи, тмы лютых обстояний отгоняющи, священными твоими, владычце, предстательствы.

Исполнила еси благодати иногда первописанную твою икону, госпоже Дево Богородице: и ныне таже благодать истинствует, сиянием веры чудес, яко тоя ради первописанныя, ко спасению верно к тебе по Бозе прибегающым.

Покланяемся, Богородице, твоему пречистому образу, и пресладкому твоему младенцу, превечному и незаходимому свету Христу, имже спасла еси от лютых зол, и тления смертнаго все человеческое естество.

*Седален, глас и~. Подобен:*
Премудрости:

Божественнии слова апостоли, евангелиа Христова велегласнии (с. 162) вселенныя благовестницы, божественную церковь создавше, в пресвятое твое имя, Богородице, и к тебе, госпоже, приходят, моляще тя приити на тоя освящение. ты же, о Богомати, рекла еси: идите с миром, и аз с вами тамо есмь: они же шедше обретают тамо на стене церкве, твоего, владычце, образа подобие, божественною писано силою, шаровными подобии: и видевше поклонишася ти, и прославиша Бога. с нимиже и мы божественней твоей покланяемся иконе, просяще от тебе великия милости: даруй согрешений оставление рабом твоим, едина благословенная.

*Слава, и ныне, тойже:*

*Песнь д~. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Радуйся, чудо чудес, одигитрие владычце, радуйся, всех радосте градов и весей, непобедимое Христианское в бедах хранилище, и предградие, и на враги побеждение.

Радуйся, радуйся, людей православных похвало, и Христолюбивых воинств покров пребываеши всех, царице: радуйся, одигитрие, прибежище всем нам и утверждение.

Радуйся, всем скорое в бедах избавление: радуйся, готовое всем скорбящым утешение: радуйся, всепетая: радуйся, одигитрие всеблагословенная, всем немощным исцелительнице.

Радуйся, еяже величия вся тварь славити убо спешит по достоянию, но не возмогает, одигитрие, и сего ради зовет ти. радуйся, владычце, боговместимое жилище.

*Ин. Ирмос тойже:*

Почтим, людие, чистыя в чистоте икону Девы Богородицы, (с. 163) и тоя божественнаго младенца Христа Бога нашего, и лобызаем и прославляем со страхом и трепетом: почитаем бо икону благочестно, паче же почитаем самую тую сущую чистую Богоматерь.

Давид божественный и чудный пророк издалеча провидя, глагола: лицу твоему помолятся богатии людие. мы же вернии покланяемся, и лобызаем честную икону, душами купно и телесы освящаемся.

Евангелиа Христова богогласный списатель лука, божиим мановением, всенепорочный твой написует образ, Богородице, и младенца превечнаго на руках твоих вообразив: к немуже притекающыя напастей и бед избавляеши, и вся покрываеши, и спасаеши твоею милостию.

Ты еси похвало и венец святым всем, о царице! ты упование наше и помощнице по Бозе, и на тя надежду спасения нашего возложихом вси. тебе молимся яко божии матери: одожди грешным рабом твоим богатыя твоя душеспасительныя милости.

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Благостыни бездно и щедротам еси, радуйся, одигитрие девице: радуйся, всем радость творящи верным: о радуйся, сущым в бедах, скорбящым пребыстрая заступнице.

Радости от исполнения величия чудес твоих зряще исполняемся вси, не зряще, и слышаще же вернии. темже радуйся, тебе присно всюду, и вси, одигитрие, поем.

Христа Бога нашего, о радуйся, одигитрие, жилище и (с. 164) дом, неизреченней и пребожественней, Дево, славе его: о радуйся, палато преукрашенная: радуйся, граде одушевленный, присноцарствующий.

Радость неоскудную тя разсмотряюще, яко море, отроковице, одигитрие девице, радующеся вси, радуйся, вопием ти: и поюще божественных даров невидимо присно от тебе ожидаем.

*Ин. Ирмос тойже:*

Всяко, пречистая, существо воспети недоумеет тя: паче бо горних умов превозвысилася еси, рождши неприступнаго и страшнаго всецаря и Бога: но яко милостива, и скорая человеком помощница, вонми молению раб твоих, и даруй твою помощь.

Идеже осенит благодать твоя, Богородице, страхом исчезают демони, и разрушается злокозненное тех мечтание, бегают дуси темнии, радуется же верных все множество, тебе песнь хвальну от сердца вопиюще: радуйся, божественный покрове душ наших.

Без\ъочесным сладкое зрение дается, глухим слышание, немым благоглаголание, хромым хождение, прокаженным очищение, демонствуемым целомудрие: и в болезнех сущым различных исцеление, осенением пречистыя твоея, Богородице, иконы.

Не умолчим никогдаже, Богородице, псалмы и песньми воспевати величия твоя, обрадованная: Бога бо воистинну воплотившагося родила еси, во спасение наше всемирное и избавление.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

Христа, чистая, приемлющи, глас еже радуйся, (с. 165) одигитрие девице, слышала еси, егоже неизреченно рождши, и радуйся, от всех слышиши всегда.

Радости вся исполнила еси, вышняя и нижняя ты совокупила еси, одигитрие. темже радостно и согласно ныне, небо и вся земля зовет ти.

Вдовам, о радуйся, всепетая, и всем сирым, одигитрие, утешение: радуйся, всем источающи нищым богатство неистощимое.

Злата всякаго блистаема, и утра солнечнаго светлейши, жилище Христово: радуйся, одигитрие: радуйся, девице: радуйся, невесто неневестная.

*Ин. Ирмос тойже:*

Божественнаго твоего рождества, Дево госпоже, пребогатая благодать, юже древле изглашением предала еси пречистому твоему образу, неоскудне действовати великая же и преславная, во спасение на тя надеющымся.

Идеже прославляется святое имя обрадованныя Богородицы, тамо всяческих благих источницы проливаются: приидите в чистоте человецы, се бо явлением божественныя Девы иконы, сказует царицы пришествие, во спасение всех верных.

Целения болезней, отгнание же страстей, и душепитательное спасение, грехов прощение, и вечное избавление, от пречистыя твоея иконы, владычце, верно приходяще приемлем, Богомати всенепорочная.

К тебе, госпоже, прибегают роди православных, просят великия милости, и приемлют неоскудно сущии в недузех исцеление, в страстех пременение, в печалех утешение: источи мне, владычце, каплю душеспасительную, да со всеми и аз пою твое величие.

*Кондак, глас и~. Подобен:*
Взбранной:

Притецем людие к тихому сему и доброму (с. 166) пристанищу, скорой помощнице, готовому и теплому спасению, покрову Девы, ускорим на молитву, и потщимся на покаяние: источает бо нам неоскудныя милости, пречистая Богородица, предваряет на помощь, и избавляет от великих бед и зол, благонравныя и богобоящыяся рабы своя.

*Икос:*

Смысл очистивше и ум, притецем к Богородице, светло песньми ублажающе ю, и пречистую икону ея прославляем и чтим, и припадающе покланяемся яко самой сущей оной: честь бо иконы на первообразное восходит, и почитаяй и покланяяйся ей почитает самое первообразное, якоже божественнии отцы рекоша. и аще кто не чтит пресвятыя Богородицы, и не покланяется иконе ея, анафема да будет: посрамляет бо и погубляет не чтущыя ю, избавляет же от великих бед и зол благонравныя и богобоящыяся рабы своя.

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Радуйся, радуйся, Богородице одигитрие, всех и всегда наставляющи верных, шествовати ко всякому пути спасенному: радуйся, владычце, тобою бо присно избавляемся настоящия варварския беды.

Радуйся, радуйся, одигитрие, бдящи и молящися о нас к Богу, и всякия злобы ходатайством твоим, всяческих скорбей, богородительнице, всех людей избавляющи.

Радуйся, радуйся, пресвятая одигитрие, прошения наша к пользе нам исполняющи, и ходящи всем присно (с. 167) всегда любодружное благое единство, спешное же во изящных.

Радуйся, радуйся, кораблем, одигитрие, нуждно плавающым, избавляющи верных, и всем избавление от всякия скорби, и недуги пестротныя, и медленныя разрешающи вскоре.

*Ин. Ирмос тойже:*

Приидите, почерпем отпущение от неистощимаго источника, точащаго святыню, пречистыя Девы, и тоя пречистаго младенца божия слова, нас ради вочеловечшагося. к немуже возопиим: творче избавителю препрославленный со отцем и духом Боже, благословен еси.

Неусыпную, чистая, и богоприятную имущи молитву, и непреодолеемую державу крепости, врагов наших дерзость яже на ны разори, и выя их под нозе верному воинству нашему низложи, да возвеселимся о тебе раби, сыну твоему вопиюще: отец наших Боже, благословен еси.

Радуемся и веселимся вернии людие, чудному явлению иконы пречистыя владычцы Богородицы. река бо явися неисчерпаема, целебную воду точащи: слепым бо видети дает, и глухим слышание, хромым хождение, и всем сущым в недузех безмездно исцеление.

Неиспытанна глубина, недоведомо таинство, непостижимь образ, Дево, зачатия твоего: зачатие без семене, без мужа рождество, безплотный воплотися, превечный младенствует, сын божий сын тебе Девы бывает. емуже вопием: Боже, благословен еси.

*Песнь и~. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю (с. 168) воздвизает пети тебе: Господа пойте, дела, и превозносите его во вся веки.

Радуйся, всеблагословенная марие, из тебе бо всеблагословенный Бог одеяся во всего мя человека, и одеявся соедини своему божеству неизреченным соединением, Дево одигитрие: радуйся, обрадованная, радосте всего мира.

Радуйся, лукавых духов прогонительнице: радуйся, Богородице одигитрие: радуйся, юже небесная невидимая воинства славословят всегда, и величают яко матерь божию бывшую: радуйся, яже нижняя сочетавши с вышними.

Радуйся, всех небесных сил без разсуждения превосходящая: радуйся, одигитрие: радуйся, всякия твари яко Бога рождшая господьствующи, ей, владычце всепетая: радуйся, пребываеши Дево чистая и по рождестве.

Радуйся, женам всем славо, храме преосвященный Бога нашего: радуйся, одигитрие: радуйся, душеспасительная всей вселенней: радуйся, покрывающий облаче, небес ширшая: радуйся, мироположница, божественнаго мира полна.

*Ин. Ирмос тойже:*

ум ангельский и человеческий ужасается, Богородице, како Бога небеснаго ложеснами об\ъемши воплотила еси; како младенца рождши, яко сына на руку носиши; егоже ужасается тварь, и трепещут горнии престоли, вопиюще непрестанно: свят, свят свят еси, Боже, препетый и превозносимый во веки.

Радуйся, сущая радосте всего мира, со архангелом гавриилом вопием ти, Богородице: радуйся, вместилище невместимаго: радуйся, благодатная, носило божества всего: радуйся, адамово воззвание, с тобою Господь, и тебе ради с нами, спасая нас, егоже поем и превозносим во веки. (с. 169)

Корень иессеев освященный, корень греха нашего исторгнула еси, жезл ааронов процветший, жизнодателя цвета израстивши Христа, стамно манноприемная, смерти всю силу сокрушила еси, и в породу жизни возвела еси род человеческий. темже тя поем, добрых виновную.

Ты похвала Христиан еси, владычце, ты оружие на враги, и стена к тебе прибегающих. тя и ныне на помощь призываем, госпоже: не даждь врагом вознестися на люди твоя, иже тебе не хвалят, ни сына твоего, Богородице, и твоей иконе не кланяются, сих победи, и душы нашя спаси.

*Песнь ф~. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Радуйся, свеще, свет невечерний понесшая, и в рождестве твоем многобожия тму разрушившая, и адовы пропасти избавльшая люди: радуйся, одигитрие Богородице, доброт всех предходатаице.

Радуйся, земле, из неяже клас прозябши небесный верным, и мира всего душегубнаго глада избави, разумная и одушевленная: о радуйся, винограде, иже грозд животный рождшая, Богородице чистая одигитрие!

Радуйся, тайных цветов прекрасный сущий раю: радуйся, Мати Дево, невидимых разум, чистотою страннолепно побеждши, богородительнице: радуйся, отроковице: радуйся, одигитрие, всемирное чудо и слышание.

Лето живота нашего прочее сохрани неврежденно, поможением твоим, Дево отроковице, и сподоби (с. 170) конец благий получити нам, воспевающым тя, и взывающым: радуйся, всеблаженная, Богородице чистая одигитрие.

*Ин. Ирмос тойже:*

Тебе твердую помощницу роду человеческому, Богородице марие, лик пророческий многообразно провозвести, сень святую, небес пространнейшую, скрижаль богописанную, и купину неопалимую, дверь богопроходную, гору же, и лествицу, и мост, и жезл процветший: мы же воистинну Богородицу тя величаем.

Тайна глубины рождества твоего ум ангельский ужасает, Дево, и пречистая икона демоны прогонит, и лица нечестивых омрачает, и в студ поревает: не терпят бо взирати на силу ея, бегают же и исчезают. мы же любезно покланяемся и лобызаем, и тя Богородицу величаем.

Предстательница сущи неотступна к вышнему царю, яко имущи матерне дерзновение непостыдно, в мире глубоце православных житие утверди, и отечество наше возвыси, и вся полезная даруй всегда рабом твоим, да тя, Богородице, величаем.

О всемилостивая Христианом помощнице! не может тя воспети достойно ум человеческий и ангельский, яко всея твари честнейшии, небесных и земных славнейши: всех бо родила еси творца и Бога. но, о владычце! приими милостивно, юже тебе от сердца возложихом песнь, спасай нас всегда, на тя бо надеемся.

*Светилен:*

Да почтится всепетая Мати божия, жизнь сущую рождши Христа Бога нашего, райских дверей отверзение, и всего мира очищение, к животу возведение. сей есть пророки глаголавый, тому поклонимся, Богу и спасу душ наших.

*Дважды.*
(с. 171)

*Слава, и ныне:*

Приидите, вернии с чистотою, возвеличим пречистыя матере Бога нашего чудную икону, и божественнаго младенца Cпаса Христа. егоже яко рождшая на руку носивши, и матерне дерзновение к нему имущи, непрестанно молит за ны, и подает рабом своим богатыя милости.

*На хвалитех стихиры, на д~, глас д~:*

Прославим вернии обрадованную Богородицу, паче же во устех наших имамы всегда святое и благословенное имя ея, непрестанно прибегающе к пречистей ея и цельбоносней иконе: тою бо обретаем яже на земли вся благая и полезная, и сущих на воздусе от демонов запинаний избавляемся: яко Мати рождшая всех творца, спасает от бед душы нашя.

*Дважды.*

Да рыдает вечно сонм злочестивых, не исповедающих тя в рождестве чистую богородительницу, и не покланяющихся пречистей твоей иконе: вернии же людие радующеся исповедаем тя истинную Деву Богородицу, яко воистинну родила еси плотию Христа Бога нашего, тление адамово попрала еси, и от греха всего мира очистила еси, жизнь безконечную даровала еси, райский вход верным отверзла еси божественным твоим рождеством. егоже моли, спастися нам поющым верно твое таинство.

Радуется убо и веселится неизреченною радостию все множество благочестивых: припадающе же покланяются, вси благоговеют божии матери с боязнию, благодаряще сию по Бозе, яко Бога, толиких превеликих благ ходатаицу, в няже желают ангели приникнути, дарова Богородицею верным Христос Бог наш, имеяй премножество щедрот и великую пребогатую милость. (с. 172)

*Слава, и ныне, глас и~:*

Святая твоя и сообразная икона, Богородице Дево, благодатию твоею пребогатый сущий источник, кипящий всей подсолнечней, и светящий всему миру светолучными святаго духа сияньми и исцелений светлостьми. ты бо Бога слова плотию несказанно родила еси, от архангела гавриила сицевая слышавше: радуйся, обрадованная, Господь с тобою, и дух святый осенит тя к зачатию. такожде рекла еси к первописанной твоей иконе, на ту зрящи: с тою моя благодать, и слово твое со властию иконе бысть. и образ и глас, и сила и дело, и всяк ум превосходящая божественная благодать, спребывающи вечно, знамения и чудеса непрестанно содевает, и душеполезное исцеление всем верно приходящым подает, твоими Богоматерними непрестанными к Богу молитвами.

*Славословие великое и отпуст.*

*На литургии, блаженна Богородицы, песнь г~-я и з~- я. Прокимен, аллилуиа, и причастен Богородице. Апостол, и евангелие, ряд, и Богородице.*

