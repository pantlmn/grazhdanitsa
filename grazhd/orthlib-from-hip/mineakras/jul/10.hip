<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 179)

*Месяца тогоже в и~-й день.*

*Святых четыредесяти пяти мучеников, иже в никополи арменстей:*

*В сий день празднуем положение честныя ризы Господа нашего Иисуса Христа, яже есть хитон, в царствующем граде москве:*

*И память преподобнаго отца нашего антониа печерскаго, иже в киеве, бывшаго начальника всех российских монахов:*

*И празднование пресвятей Богородице ради чудотворныя иконы в коневской обители.*

Службы, ризы господни, и антониа, писаны по сей службе.

*Стихиры мучеников, глас а~. Подобен:*
Всехвальнии мученицы:

Всехвальнии мученицы, * вы камением сокрушаеми, * Христа камене не отвергостеся нерушимаго: * но победоносцы благодатию бывше, * со ангельскими лики радуетеся. * с нимиже молитеся, * даровати душам нашым * мир и велию милость.

Добропобеднии мученицы * в темницах купно затворяеми, * яко заповедем божиим хранители, * и (с. 180) истаяваеми жаждею, * с небесе росу приясте, * вас духовно прохлаждшу. * темже молитеся, * даровати душам нашым * мир и велию милость.

Непобедимии мученицы, * жизнь истинную желающе, * и присно пребывающую, * смерть неправедну беззаконным мечем, * радующеся под\ъясте: * и ныне с мученики веселитеся, * с нимиже молитеся, * даровати душам нашым * мир и велию милость.

*Слава, и ныне, Богородичен:*

Всепетая владычце, * надежде верных и утверждение, * прибежище и помощь, * тя молим, от всякия беды рабы твоя сохрани, * верою покланяющыяся рождеству твоему. * егоже моли, * даровати душам нашым * мир и велию милость.

*Крестобогородичен:*

Своего агнца, * агница и непорочная владычца, * на кресте яко виде зрака не имуща ниже доброты, * увы мне, рыдающи глаголаше: * где доброта твоя зайде, сладчайший; * где благолепие; * где благодать блистающая * образа твоего, сыне мой любезнейший;

*Тропарь, глас д~:*

Мученицы твои, Господи, во страданиих своих венцы прияша нетленныя от тебе Бога нашего: имуще бо крепость твою, мучителей низложиша, сокрушиша и демонов немощныя дерзости. тех молитвами спаси душы нашя.

*Канон, егоже краегранесие:*

Боговенчанный полк пою мучеников.

*Глас е~. Песнь а~. Ирмос:*

Спасителю Богу, в мори люди немокрыми ногами (с. 181) наставльшему, и фараона со всевоинством потопльшему, тому единому поим: яко прославися.

Богомудренно вернии, воины Христовы, и страстотерпцы воспоем, яко потребители лести, и победители светлы, Богу победную песнь поюще: яко прославися.

На земли страдальцы подвизавшеся светло, муки претерпесте, и на небесех венцы приясте, согласно воспевающе песнь победную: яко прославися.

Единством душевным связани верно, от лести отвратистеся, и победители венценосцы явистеся, согласно воспевающе песнь победную: яко прославися.

*Богородичен:*

Пречистая Мати божия, воплощеннаго из тебе и от недр родительных не отлучившагося Бога, непрестанно моли, от всякаго обстояния спасти, яже созда.

*Песнь г~. Ирмос:*

Силою креста твоего, Христе, утверди мое помышление, во еже пети и славити спасительное твое вознесение.

Разумом Христовым воини украшени, нечестиваго врага потописте струями кровей ваших.

Тело свое предавше горьким и лютым мукам, достохвальнии мученицы, божественное наследие восприясте верою.

Каменным страстотерпцы метанием, повелением мучителя сокрушаеми, благоверия державу крепко соблюдосте.

*Богородичен:*

Непрестанно моли, чистая, с мученики, прошедшаго из чресл твоих, избавити от лести диаволи поющыя тя, всенепорочная.

*Седален, глас д~. Подобен:*
Вознесыйся:

Воини Христовы доблии, подвигшеся добре, лукаваго (с. 182) врага до конца потопиша кровными струями, камением сокрушаеми, и мечи ссекаеми, огнем сожигаеми, и в воду вметаеми, венценосцы показашася яве: темже чтоми суть, и верою славими.

*Слава, и ныне, Богородичен:*

Иже на престоле херувимстем седяй, и в недрех отчих водворяяся, яко на престоле святем седит своем, владычце, в недрех твоих: воплощся бо Бог воистинну, воцарися над всеми языки, и разумно ныне поим ему. егоже умоли спастися рабом твоим.

*Крестобогородичен:*

Иже от безначальнаго отца рожденнаго напоследок тя плотию рождшая, на кресте висяща зрящи, Христе, увы мне, любезнейший Иисусе, вопияше: како славимый яко Бог от ангел, от беззаконных ныне человек, сыне, хотя распинаешися; пою тя, долготерпеливе.

*Песнь д~. Ирмос:*

услышах слух силы креста, яко рай отверзеся им, и возопих: слава силе твоей, Господи.

Боголюбивыми содержими обычаи, богопротивнаго врага страдальческий лик победил есть, благодатию спасовою укрепляемь.

Богозванный полк страстотерпец Христовых, богопротивных множество злочестивых враг победисте, воспевающе: слава силе твоей, Господи.

Свет неприступный видевше страстотерпцы, в темнице седяще, многобожия тму идольския лести разориша, божиею силою укрепляеми.

*Богородичен:*

Осени тя, Дево, вышняго сила, и рай содела тя, животное древо имущи посреде, ходатая и Господа. (с. 183)

*Песнь е~. Ирмос:*

утренююще, вопием ти, Господи, спаси ны: ты бо еси Бог наш, разве бо тебе иного не вемы.

Словесы воспитани духа святаго, идольское безсловесие мученицы упраздниша.

Звезды светоносныя бывше страстотерпцы, и цветы веры благоухания испущающе.

Нива явистеся, святии, вышняго, серпы мучения пожинаеми, всехвальнии.

*Богородичен:*

Не престай молящи, Богородице, егоже родила еси, спасти душы нашя, прилежно воспевающих тя.

*Песнь з~. Ирмос:*

Обыде мя бездна, гроб мне кит бысть, аз же возопих к тебе человеколюбцу, и спасе мя десница твоя, Господи.

Веселящеся мученицы вопияху: в руце твои, Владыко человеколюбче, приими духи нашя, и покой их: тебе бо любим единаго многомилостиваго.

Ангелом равносельницы быша, лик мученик твоих, человеколюбче: течение бо скончавше, ныне молят спастися душам нашым.

Мученическая слава, мученическая красота, мученический личе богоизбранный, прилежно молите спастися всем прибегающым к вам.

*Богородичен:*

Зачатия твоего безсеменнаго чудо кое слово изрещи может, пренепорочная; Бога бо зачала еси, за милосердие к нам пришедшаго.

*Кондак, глас и~. Подобен:*
Яко начатки:

Христа ради мученицы многия муки под\ъясте, и многобожие низложисте все идольское, и разрушисте безбожие всякия прелести, Христовою силою сия поправше, нас всех верно научаете вопити яве: аллилуиа. (с. 184)

*Песнь з~. Ирмос:*

В пещи огненней песнословцы спасый отроки, благословен Бог отец наших.

В пещи, Христе, страстотерпцы твои вопияху: благословен Бог отец наших.

Просвещени светом троическим страдальцы, с веселием душы своя предаша, поюще: благословен Бог отец наших.

Предстояще Богу венценосцы страдальцы с веселием, тому за ны молитеся.

*Богородичен:*

Яко спасение наше, тя, Богородице, молим: моли за ны воплощшагося из тебе.

*Песнь и~. Ирмос:*

Из отца прежде век рожденнаго сына и Бога, и в последняя лета воплощеннаго от Девы матере, священницы пойте, людие превозносите во вся веки.

С мученики буди прошение наше верных, и тех наследия причастницы будем, Христа поюще, и превозносяще его в веки.

Радостию сердечною, лик терпеливых страдалец, от Христа венцы боголепно приемлет, и светло поет, и превозносит его во веки.

Струями кровей ваших обагрившеся, достохвальнии, и на небесех во веки со Христом царствуете, благочестно поюще, и превозносяще его во веки.

*Богородичен:*

Херувим вышши явилася еси, Богородице чистая, во чреве твоем седящаго на них понесши: егоже со безплотными земнии славословим, и превозносим во веки.

*Песнь ф~. Ирмос:*

Тя паче ума и словесе матерь божию, в лето безлетнаго неизреченно рождшую, вернии единомудренно величаем. (с. 185)

За общее спасение молитеся, преславнии мученицы, Христу предстояще, егоже ради и муки претерпесте.

Силою крепкою прелестную твердость низложисте непобедимии: и ныне в жилищах небесных со ангелы жити сподобистеся.

Законными обычаи мученическими, победивше гордаго мучителя, и венцы приясте праведныя, всечестнии.

*Богородичен:*

Радуйся, Богородице Мати Христа Бога, егоже родила еси, моли с мученики, грехов оставление даровати верою воспевающым тя.

*Служба на положение ризы, яже есть хитон, великаго Господа Бога и Cпаса нашего Иисуса Христа.*

*Вечер,*
Блажен муж: *а~-й антифон. На*
Господи, воззвах, *стихиры на и~, глас а~. Подобен:*
Всехвальнии мученицы:

Риза честная твоя, Владыко, * яже твое божественное * и пречистое тело покрывающая, * одежду исцелений дарова нам: * и источник источающи благодати * присноживотныя воды: * тоя празднуем положение, * воспевающе тя * всех содетеля.

Храм твой, Владыко, * твою священную ризу * яко сокровище спасения * и исцеления нося, * освящает вся, * иже верою притекающыя, * и тя по долгу поющыя всегда, * упование душам нашым, * и твердый покров и держава.

Держава непобедимая * нам Христианом даровася, * риза твоя, Иисусе Cпасе наш, * еюже иноплеменных языцы * присно побеждаются, * и мир церкви твоей, Христе, (с. 186) осеняет. * сего ради верою целующе ю, * покланяемся тебе, человеколюбче, и молим, * части сподобити нас святых твоих.

*Слава, и ныне, глас и~:*

Кресту твоему честному, и ризе святей покланяемся, преблагий, и любовию облобызаем, славяще твое еже паче ума сошествие, и безмерную милость, и богатую благостыню: имиже исцеления подаваеши болящым, и спасаеши человеческое естество, содержимо бывшее во тме прегрешений, яко человеколюбец.

*Вход. Прокимен дне. И чтения три.*

*Исхода чтение.*

[Глава е~и] Поят моисей сыны Исраилевы от моря чермнаго, и веде их в пустыню сур: и идяху три дни в пустыни, и не обретаху воды, да быша пили. Приидоша же в мерру, и не можаху пити воды от мерры, горька бо бе. Сего ради наречеся имя месту тому горесть. И роптаху людие на моисеа, глаголюще: что пием; Возопи же моисей ко Господу: и показа ему Господь древо, и вложи е в воду, и сладка бысть вода. Тамо положи ему Бог оправдания и суды. И тамо искушаше его, и рече: аще слухом услышиши глас Господа Бога твоего, и угодная пред ним сотвориши, и внушиши заповеди его, и сохраниши вся оправдания его: всяку болезнь, юже наведох на египтяны, не наведу на тя: аз бо есмь Господь, исцеляяй тя. И приидоша во елим, и бяху тамо дванадесять источник вод, и седмьдесят стебль финиковых: и ополчишася тамо при водах. И воздвигшеся от елима, и прииде весь сонм сынов Исраилевых в пустыню син, яже есть между елимом и между синою. (с. 187)

*Притчей чтение.*

[Глава г~] Сыне, не пренебрегай наказания господня: ниже ослабевай от него обличаемый. Егоже бо любит Господь, наказует: биет же всякаго сына, егоже приемлет. Блажен человек, иже обрете премудрость, и смертен, иже уведе разум. Лучше бо сию куповати, нежели злата и сребра сокровища. Честнейшая же есть камений многоценных. Не сопротивляется ей ничтоже лукавое, благоразумна есть всем любящым ю: всякое же честное недостойно ея есть. Долгота бо жития, и лета жизни в деснице ея: в шуице же ея богатство и слава: от уст ея исходит правда, закон же и милость на языце носит. Путие ея, путие добры и вся стези ея с миром. Древо живота есть всем держащымся ея, и восклоняющымся на ню, яко на Господа, тверда.

*Пророчества исаиина чтение.*

Тако глаголет Господь: отверзутся врата твоя, иерусалиме, выну день и нощь, и не затворятся, еже ввести к тебе силу языков, и цари их ведомыя: Языцы бо и царие, иже тебе не поработают, погибнут: и языцы запустением запустеют. И слава ливанова к тебе приидет, в кипарисе и певке и кедре, вкупе прославити место святое мое, и место ног моих прославлю. И пойдут к тебе боящиися, сынове смиривших тя, и прогневавших тя: и поклонятся следам ног твоих вси прогневавшии тя, и наречешися град Господень сион святаго Исраилева. За еже быти тебе оставлену и возненавидену, и не бе помогаяй тебе: и положу тя в радость вечную, веселие родом родов: И иссеши млеко языков, и богатство царей снеси, и разумееши, яко аз Господи спасаяй тя, и избавляяй тя Бог Исраилев. (с. 188)

*На литии стихиры, глас д~, самогласны:*

Град москву почитающий тя, Cпасе, и по долгу славящий, ограждаеши, человеколюбче, и люди ризою божественною твоею, от безбожных иноплеменник, от глада же и труса, и междоусобныя брани присно, и болящым исцеления подаваеши приходящым с верою: иже земных немощь сведый, Господи, слава тебе.

Ризу твою божественную, Владыко Христе, даровал еси граду твоему москве, богатство неотемлемое: покров же и славу и необоримую стену, и исцелений сокровище, и чудес источник приснотекущь: пристанище же спасительное обуреваемым всегда. сего ради поем ти: Господи, слава тебе.

Почерпите человецы спасение душам, и исцеление телесем: рака бо всем днесь предлежит, в нейже положися архиерейскими руками честная риза Христа Бога нашего, еже есть хитон, источающи нам чудес струи обильно, и отмывающи сердец омрачения, и страстей отемлющи скверну божественною благодатию.

*Слава, и ныне, глас з~:*

Одеяйся светом яко ризою, наг на суде стоит, и в ланиту ударение приемлет от рук, яже созда, беззаконнии людие на кресте пригвоздиша Господа славы, тогда и завеса церковная распадеся, солнце померче, не терпя зрети Богу досаждаему, егоже трепещут всяческая. тому поклонимся, глаголюще: долготерпеливе Господи, слава тебе.

*На стиховне стихиры, глас д~. Подобен:*
Яко добля:

Во гласех воскликнем, * песньми воспоим, * крест честный облобызающе, * и к нему возопиим: * кресте преблаженне, * освяти нашя душы и телеса * силою (с. 189) твоею: * и от всякаго вреда сопротивна соблюди неврежденны, * благочестно покланяющыяся тебе.

*Стих:*
Бог же царь наш прежде века содела спасение посреде земли.

Приступивше человецы, * почерпите неистощаемыя воды, * креста благодатию проливаемы. * се предложима зрится ныне * и риза Христа Бога нашего, * дарования источник, * напоена кровию божественною Владыки всех, * одеющаго небо облаки, * иже в сию облещися изволивый, Господи, слава тебе.

*Стих:*
Возносите Господа Бога нашего, и покланяйтеся подножию ногу его, яко свято есть.

Церкве утверждение, * благоверных Христиан держава, * монашествующих похвало и спасение * ты еси, кресте всечестне. * темже покланяемся тебе сердцем и душею, * и просвещаемся днесь ризою божественною, * юже плотскаго ради сошествия своего, поносити изволившему Христу Богу нашему, * и честною кровию своею обагрившему.

*Слава, и ныне, глас и~:*

Прежде честнаго твоего креста, воином ругающымся тебе, Господи, умная воинства дивляхуся: обложился бо еси венцем поругания, землею живописавый цветы, багряницею поругания одеялся еси, облаками одеваяй твердь: таковым бо смотрением разумеся твое благоутробие, Христе: велия твоя милость, слава тебе.

*Тропарь, глас д~:*

Днесь притецем вернии, к божественней и цельбоносней ризе спасителя нашего Бога, благоизволившаго сию плотию носити, и на кресте святую свою кровь излияти, еюже искупи нас от работы вражия. тем благодаряще вопием ему: спаси отечество наше, и архиереев, и град, и вся люди, (с. 190) честною твоею ризою защити, и спаси душы нашя, яко человеколюбец.

*На утрени по а~-й стихологии седален, глас з~:*

Днесь пророческое исполнися слово, се бо покланяемся на место, идеже стоясте нозе твои, Господи: и древо спасения вкусивше, греховных страстей свободу улучихом, молитвами Богородицы, едине человеколюбче.

*Слава, и ныне, тойже.*

*И чтение в толковом евангелии, от матфеа, зачало рв~и:*
Тогда воини игемоновы, приемше Иисуса на судище:

*По в~-й стихологии седален, глас и~:*

На кресте тя возвышена видевши солнце, незаходимаго солнца, Христе, страхом помрачися абие: земля же поколебася, камение трепетом распадашеся, и церковная раздрася завеса, и мертвии от гробов восташа, славословяще страшное и божественное схождение, единаго тебе Бога нашего.

*Слава, и ныне, тойже.*

*И чтение в толковом евангелии, от марка, зачало кс~з. Посем полиелей, таже припев:*

Величаем тя, живодавче Христе, и почитаем вси божественныя ризы твоея честное положение.

*псалом избранный воздвижению. По полиелеи седален, глас з~:*

На древо крестное, Cпасе, за милосердие милости вознеслся еси: и в ребра прободся копием, раздрал еси согрешений рукописание лютое, яко всесилен Бог. темже твое неизглаголанное, слове, смотрение поем благочестно.

*Слава, и ныне, тойже.*

Чтение в луке, зачало ра~и. Степенна, а~-й антифон, д~-го гласа. Прокимен, глас д~: Разделиша ризы моя себе, и о одежди моей меташа жребий. Стих: Даша в снедь мою желчь, (с. 191) и в жажду мою напоиша мя оцта. Всякое дыхание: Евангелие матфеа, зачало рв~и: Во время оно, воини поемше Иисуса на судище:

*По н~-м псалме стихира, глас з~:*

Совлекоша с мене ризы моя, и облекоша мя в ризу червленую, возложиша на главу мою венец от терния, и в десную мою руку вдаша трость, лице же мое не отвратих от заплевания, судищу пилатову предстах, и распятие претерпех за мирское спасение.

*Канон со ирмосы на д~и.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся, светло торжествуя, и воспою, радуяся тоя чудеса.

Отверзем уста человецы, и язык уясним в нарочитый день праздника нашего, положение божественныя ризы Христа Бога нашего светло славяще.

Сказати хотя свою благодать вышний, и прият рабий образ нас ради, на уверение естества человеческаго, честную ризу свою верным днесь дарова.

Ризу твою честную, Христе, даровал еси нам, священное ограждение, всякое сопротивных настояние присно побеждающую силою духовною.

*Богородичен:*

Воздвижена видящи, еже на кресте твое долготерпение, рыдаше тебе рождшая, зовущи: како судимь видится, хотяй всем судити славы Господь;

*Катавасиа:*
Отверзу уста моя:

*Песнь г~. Ирмос:*

Твоя песнословцы, Богородице, живый и независтный источниче лик себе совокупльшыя духовно утверди, в божественней твоей славе венцев славы сподоби. (с. 192)

Владыко сый по существу, соединился еси рабом плотию, и наше детельствуя различно спасение, Христе: еже и ныне промышляя, твоею божественною ризою нам чудодействуеши.

Плотию нас ради явлейся на земли, божественныя ризы твоея приближением нас освятил еси: ейже покланяющеся, Христе, тя воспеваем.

Животе впостасный, ныне вкусил еси смерти плотския, еюже живот источил еси мертвым, востанием твоим, Христе: ныне же яко животу ходатая, ризу твою боготелеснаго одеяния подал еси нам.

*Богородичен:*

Из тебе, Дево, обновление яве явися, воистинну Бог плотию раждаемь, и на крест возвышаемь, низлагая демоны, богорадованная владычце.

*Седален, глас д~. Подобен:*
Вознесыйся:

Сшедый с небесе за милосердие милости, благоутробне Cпасе, плоти твоея пресвятыя днесь божественную ризу граду чтущему тя, и людем Христоименитым, сокровище подал еси яко твердое всеоружие: от неяже почерпающе освящение, сию верою тепле вси почитаем.

*Слава, и ныне, тойже. И чтение во иоанне евангелисте толковом.*
Воини же, егда распяша Иисуса:

*Песнь д~. Ирмос:*

Неизследный божий совет, еже от Девы, воплощения тебе вышняго, пророк аввакум усмотряя, зовяше: слава силе твоей, Господи.

Яко многоценное сокровище стяжав, Христе, чтущий тя град москва, ризу твою, Владыко, верою облобызает, и благодать приемлет.

Видите чудная вси людие, и духовно ныне (с. 193) возвеселитеся, Христа поюще, даровавшаго нам, яко многоценное богатство, божественныя плоти своея одеяние.

Боговидения славы древле сеновно, твоих задних сподобися видети моисей просияв: мы же, новый Исраиль, ныне лицем в лице твою честную ризу избавителя нашего видим ясно.

*Богородичен:*

Раздрася рукописание адамово, копием прободену ти, Владыко, Богородица вопияше, у креста предстоящи, Господи, и болезненно восклицающи.

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Просветися днесь православных сонмище, еретический же полк да посрамится, покланяемую видя божественную ризу твою, Владыко, плотию нам явльшагося.

Ты, Владыко, нам твоим рабом даровал еси утверждение, ризу боговочеловечения твоего, божественное ограждение, и душам спасение, и телесем исцеление.

Восплещем днесь руками, и воскликнем гласом хваления Господеви: се бо воистинну прииде и явися, вся озаряя верныя божественныя ризы положением.

*Богородичен:*

Плотию егоже родила еси сына, богорадованная, яко виде на древе воздвижена, плачем исполнися, и долготерпению его дивляшеся воистинну: темже величаше его схождение.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

Мертвым живот возсия, слепым же свет (с. 194) пришествова, немощным люте врачевство отверзеся, и всем спасения днесь приближися.

Водам тя животекущий источник вемы, Владыко, и почитаем божественную ризу твою, от неяже исцеления всегда вернии почерпаем.

Странствует всяк разум, живоносныя плоти твоея видя божественное одеяние, и просвещение источающее покланяющымся тебе.

*Богородичен:*

Пристанище буди ми, всенепорочная, в пучине лютых плавающему: яже бедствующую всю тварь, рождеством твоим, богородительнице, спасла еси.

*Кондак, глас д~:*

Одеяние нетления, спасительнаго целения, всем человеком, Владыко, даровал еси твое божественное сокровище честную ризу, яже есть хитон, еюже живоносную и святую плоть вочеловечения твоего одеяти благоволил еси: сию желанием приемлюще светло празднуем, страхом же и любовию, яко благодателю воспевающе, зовем ти, Христе: сохрани в мире отечество наше, и архиереев, и вся люди, по велицей твоей милости.

*Икос:*

О преславнаго чудесе! каково божие дарование российстей земли даровася; риза, еюже безгрешный Господь одеемь, сию неблагодарнии людие от дальных стран, яко дар некий в царствующий град москву принесоша. тогда убо ю благоверный царь михаил, со отцем своим филаретом патриархом, не яко землен дар, но яко небесную жизнь, великим желанием, и со свидетельством духовным радостно прияша, и боголепным поклонением владыце Христу Богу нашему благодарственныя (с. 195) хваления воздаша, сице глаголюще: слава ти, Господи, яко премногия ради благости твоея российскую страну нашу назираеши: слава ти, Владыко, яко благим сокровищем святыни твоея державу, юже дал еси нам, обогащаеши: слава ти, святый, яко боготелесную твою ризу на спасение нам даровал еси, по велицей твоей милости.

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Всяк град радуется, празднуя верно с новым сионом, монаси и простии, богатии и убозии, явльшуся днесь божественному твоему, Христе, одеянию, светодательными исцелении.

Чертог божий избранный, в честнем сем чертозе, верою ризу твою, Владыко, положену архиерейскими освященными руками: юже почитаем, яко благочестивый покров.

Обновляется всяк приступаяй верою, и святый облобызаяй ковчег, держащий твою, Владыко Христе, световидную одежду.

Скверны всякия душевныя чистительна есть твоя, Владыко Христе, божественная одежда, покрывающая живоносное и пречистое тело твое.

Священницы в правду облецытеся вси, и преподобнии возрадуйтеся светло: се бо дарова нам свет Христос, святыя плоти своея одежду, душам и телесем во спасение.

*Богородичен:*

Богородительнице Дево, тебе чтущий град, глада и труса, и озлобления всякаго спасай, и языческаго нахождения и сопротивнаго вреда. (с. 196)

*Песнь и~. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте дела и превозносите его во вся веки.

Совершен сый по существу Бог, и человек виден бысть совершен, спасая по обоему своя воистинну свойства: яко Бог бо богочеловеческий образ уверяя, и божественныя плоти своея ризу нам, яко стену и покров, даровал есть.

Вознеси рог, божий слове, исповедающих тя Бога и человека, и божественней ризе твоей покланяющихся, еюже исцеление всем верным даровася: и упраздни поганская шатания неведущих твоея силы божественныя.

Светится твоя соборная и апостольская церковь положением ризы твоея: славы бо свет нам даровал еси, Христе, божественныя плоти твоея одеяние, еюже нас просвети во спасение: мы же верою и любовию сию почитаем.

*Богородичен:*

Видевши уснувша на древе Христа, всем бодрость подавающаго, божественную и спасительную, Мати всенепорочная восклицанием плакаше и взываше: что сие новое чудо, оживляяй вся умирает хотя;

*Песнь ф~. Ирмос:*

Всяк земнородный да взыграется духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Поем Богу песнь благодарную, изволившему богатство превеликое нам подати, стену необоримую, и неблазненное утверждение, божественныя плоти своея одеяние: еже чтуще вернии величаем. (с. 197)

О паче ума чудес твоих, Господи, яже сотворил еси нам, на тя надеющымся! якоже бо имевый неизреченное рождество, тако странно всем показал еси божественныя плоти твоея ризу, ко исцелению и просвещению чтущым тя.

Предложися ныне честная рака, держащи божественную ризу избавителя нашего Христа: и яко источник света, зарю исцелений испущающи, и тму недугов отгоняющи, юже любовию целуем.

*Богородичен:*

Просвети, чистая, любовию чтущих и величающих тя, и разруши страсти нашя, отроковице, и бурю укроти, и лукаваго соблазны от среды отжени, агарянская чада ты, Богородице, покори воинству нашему молитвами твоими.

*Светилен:*

Сердца моего струпы, от многих грехов прозябшыя ми исцели, Cпасе, яко душам и телесем врачь: и подая просящым прегрешений прощение, и недугов всех исцеление, от честныя твоея и боготелесныя ризы благодати сподоби, яко благ и всемилостив.

*Слава, и ныне, тойже.*

*На хвалитех стихиры на д~, глас д~. Подобен:*
Яко добля:

Закону творца * от ученика купиша беззаконнии, * и яко законопреступника * того пилатову судищу представиша, зовуще: * распни иже в пустыни сим маннодавшаго. * мы же, Христе, страстем твоим * и честней ризе покланяющеся * верою, Cпасе, зовем: * помилуй нас.

*Дважды.*

Живоносная твоя ребра, * яко из едема источник источающая, * церковь твою, Христе, * яко словесный напаяет рай, * отсюду разделяяся яко в начала, в (с. 198) четыре евангелиа, * мир напаяя, * тварь веселя. * тем вси притекаем, покланяющеся святей ризе твоей, верою зовуще: * Cпасе, помилуй нас.

Распинаему тебе, Христе, * вся тварь видящи трепеташе, * основания земли поколебашася * страхом державы твоея. * воини же тогда ризы твоя разделиша себе, * и о иматисме твоей меташа жребия, * юже ныне предложену зряще вернии, * страхом и любовию зовем: * тоя ради, Cпасе, помилуй нас.

*Слава, и ныне, глас е~:*

Избавление цену великую, пречистую кровь твою изволил еси дати нас ради, безгрешне Христе мой, всем хотяй спасение получити. темже воспеваем твое славное хотение, и покланяющеся чтим копие, и губу, и трость: с сими же святую и честную ризу твою, юже на боготелесней плоти твоей нас ради грешных носил еси, имиже даруеши всем нам нетление и жизнь, просвещение и велию милость.

*Славословие великое: И ектении. И отпуст. И час первый. И конечный отпуст.*

*На литургии, Блаженна, песнь г~-я и з~. Прокимен, глас з~:*
Возносите Господа Бога нашего, и покланяйтеся подножию ногу его, яко свято есть. *Стих:*
Господь воцарися, да гневаются людие. *Апостол к коринфяном, зачало рк~е:*
Братие, слово крестное погибающым: *Аллилуиа, глас а~:*
Помяни сонм твой, егоже стяжал еси исперва. *Стих:*
Бог же царь наш прежде века, содела спасение посреде земли. *Евангелие марка, зачало кс~з:*
Во время оно, воини ведоша Иисуса внутрь двора: *Причастен:*
Знаменася на нас: (с. 199)

*Служба преподобнаго отца нашего антониа печерскаго, иже в киеве, бывшаго начальника всех российских монахов.*

*На малей вечерни, на*
Господи, воззвах, *поставим стихов д~. И поем стихиры, глас а~. Подобен:*
Небесных чинов:

Святыя горы великих отцев, отче антоние, стопам последовал еси, и яко безплотен в плоти подвизався, * образ многим добродетелию был еси. * отонудуже и даров чудес от Христа сподобился еси, * исцеляти человеков различныя недуги, * моли спастися душам нашым.

*Дважды.*

Начальник монашествующих, отче антоние, был еси, * себе первоначаток без крове Богу принося, * воздержанием любомудрия: * смирением, высокими нравы * и безмерным пощением врага посрамил еси, преподобне: * моли спастися душам нашым.

Светоносная память твоя, * отче преподобне антоние, * исполнена радости и веселия явися: * отонудуже священная твоя чада сошедшеся, * духовно празднующе прославляем Господа, * тебе искренно прославльшаго.

*Слава, глас з~:*

Днесь гора афонская, якоже новаго авраама пресельника, тя преславно, отче, приемши радуется: отечество же твое, блаженне, паки сожителя тя имущи, зело веселится: и пещера, в нейже подвизался еси, о тебе красуется. пресветлый град киев, память твою (с. 200) празднуя торжественная Господу воспевает, тя стену неразоренну сему даровавшаго. мы же чада твоя, твоим научением наставляеми, ныне преславное твое успение празднующе молимся: моли спастися душам нашым.

*И ныне, Богородичен:*
Богородице, ты еси лоза:

*На стиховне стихиры, глас в~. Подобен:*
Доме евфрафов:

*От*
земных к небесным обителем * преславно, отче, прешел еси, * и тамо преподобных чести сподобился еси: * с нимиже моли, * спастися душам нашым.

*Стих:*
Честна пред Господем смерть преподобных его.

Телесная чувства воздержанием, * отче, умертвил еси: * тем и в темную пещеру, * яко в пресветлый чертог вселился еси, * идеже и ученик множество Христу привел еси.

*Стих:*
Блажен муж бояйся Господа, в заповедех его восхощет зело.

Стадо твое * тебе почитающее, преподобне, * и твое успение празднующее, * варварскаго нашествия избавляя, * моли спастися душам нашым.

*Слава, и ныне, глас в~:*

Храм пречестен божия матере, якоже сама та восхоте, воздвигл еси, и тамо множество ученик собрал еси в нем, воспевати владычцу и Богородицу, юже моли, молимтися, преподобне антоние, не оставити, якоже обещался еси, священное твое стадо, избавляя и спасая от противных нашествия: да тебе вси яко чадолюбиваго отца песньми непрестанно почитаем, просяще от Христа прияти тобою велию милость.

*Тропарь, глас д~:*

*От*
мирскаго мятежа изшед, отвержением же мира евангельски Христу последовал еси: и равноангельное житие (с. 201) пожив, в тихое пристанище святыя горы афона достигл еси, отонудуже благословением отцев в гору киева пришед, и тамо трудолюбно жизнь совершив, отечество твое просветил еси, и множеству монашествующих стезю ведущую к небесному царствию показав, Христу сия привел еси: егоже моли, антоние преподобне, да спасет душы нашя.

*На велицей вечерни стихологисуемъ*
Блажен муж: *а~-й антифон.*

*На*
Господи, воззвах, *поставим стихов и~. И поем стихиры, глас д~. Подобен:*
Званный свыше:

Егда божественное рачение * найде на тя, преподобне, * тогда мирское пристрастие * яко худо вменил еси: * темже и пресельник * от твоего отечества, * святыя горы был еси, * и тамо посреде онех отец * яко светило возсиял еси * добродетелию, антоние. * Христа, емуже от юности послужил еси, * моли спасти и просветити душы нашя.

Егда Христовою любовию * распалился еси, преподобне, * тогда мира сего * мудрование и славу, * яко преходящую возненавидел еси. * темже и пещеру себе соделал еси, * и в ней подвизался яко безплотен: * темже и свыше безплотных * почести сподобился еси, * с нимиже Христу предстоя, * моли спасти и просветити душы нашя.

Егда божественную любовь * приял еси в сердцы, отче, * тогда в темную пещеру, * яко в пресветлый чертог вшел еси, и тамо неизреченных * разума обогатился, * зрети будущая * яко настоящая, * и всем ясно глаголати: * Христа, емуже от юности поработился еси, * того моли, преподобне, * спасти и просветити душы нашя.

*Ины стихиры преподобнаго, глас е~. Подобен:*
Преподобне отче:

Преподобне отче антоние, благодатию пресвятаго духа ум (с. 202) твой озарив, тем яко прозорлив пророчески прорекл еси, хотящь гнев божий приити на православие. отнюдуже и симону спасение от ратных обручил еси: и прежде церковнаго здания тому в ней положену быти предрекл еси. тем яко ходатая тя выну всем благим воспеваем, просяще тобою от Христа прияти велию милость.

Преподобне отче антоние, ты истиннаго пастыря и учителя Христа заповеди исполняя, любовное и по преставлении твоем показав, еразма о раскаянии имения, леностно пожившаго, молитвами твоими и явлением, смертнаго недуга пременил еси, и время покаяния тому даровав, иных к целомудрию наставил еси: темже Христа моли, спастися душам нашым.

Преподобне отче антоние, ты с богом целомудренно корабль ума твоего направил еси, и страстную пучину моря мира сего немятежно преплыл еси, духа пресвятаго ветрилом направляемь, в тихое пристанище породы достигл еси, идеже святых жилище, и покой праведных. с нимиже молися, и нам тамо вход получити, молимся.

*Слава, глас з~:*

Жестокое твое житие, и труды яже по Бозе, яко познано бысть отцами святыя горы, тогда божественным промышлением, паки ко отечеству твоему посылаемь бываеши: иди, чадо, глаголя, яко да и тамо тобою неведущими Бог познается: от онудуже пришед, преподобне, отечество твое просветил еси, и чиноначальник монахов был еси. тех множества ко Христу привед: темже и нас пресветлое твое успение празднующих, моли сохранити от враг нератованных, и спастися душам нашым. (с. 203)

*И ныне, Богородичен:*
Кто тебе не ублажит:

*Вход. Прокимен дне. Чтения г~, писаны сего месяца в е~-й день афанасию афонскому.*

*На литии стихиры самогласны, глас а~:*

Тезоименитаго ради твоего жития, божественным промыслом, антоние, наречен был еси, именование от дел восприем: ученик бо множества собрав твоим учением последующих, сих Богу привел еси, но яко преподобным сожитель и праведным, с нимиже Троице предстояй, моли о всех, преславное твое успение песньми славящих.

Яко страстнаго мрака мира сего избежав, антоние преподобне, тогда в пещеру вселился еси, пречудне, и тамо приникл еси в глубину божественнаго разума. темже и сподобился еси яко прозорлив, дальняя проразумевати, и яко близ сущая ясно глаголати: и о согрешениих людских поболев, и хотящая быти за грехи человеческия, варварское нашествие пророчески предрекл еси. но молися, отче, молимся, избавитися нам таковаго прещения, и спастися душам нашым.

*Глас в~:*

Кий разум человеческий или язык возможет изрещи, или похвалити по достоинству житие твое; и сами бо ангели житию твоему, еже на земли в телеси, удивишася, и похвалиша Христа, толикую победу, преподобне, тебе на страсти даровавшаго: егоже моли, прехвальне, спастися похваление елико мощно тебе плетущу, антоние пречудне.

Блаженна пещера, имущая в себе честныя мощы твоя, преподобне, от нихже истекают верным исцеления: блаженни же ученицы твои, таковаго учителя тебе (с. 204) стяжавшии, и такова отца чада нарекшиися, антоние пречудне, молитвенниче о душах наших.

*Глас д~:*

Ныне всечестное и священное тело твое, преподобне антоние, в пещере лежащее, в нейже еще в жизни сей много потрудися, исцеления обильно источает верою приходящым. темже молим тя: и душевное здравие молитвами твоими присно подавай тебе ублажающым.

*Слава, и ныне, глас и~:*

Велико дерзновение и вера, юже к Богу стяжал еси, преподобне антоние: пророку бо гедеону подобяся, руном искушающу победу, такожде и ты, отче, росою хотел еси уведети, где место угодно есть владычце и царице. темже и рекл еси, аще обретох благодать пред тобою, да будет по всей земли роса: на месте, на немже изволиши храму быти, суша да будет. и паки, да будет на месте роса. и сия обоя, отче, получил еси, темже и пречестен храм матери божии воздвигл еси: с неюже молися Христу, молим, спастися душам нашым.

*На стиховне стихиры, глас а~. Подобен:*
Всехвальнии мученицы:

Стопам великаго антониа последовал еси, преподобне. * он бо в пустыню безмолвия ради вселися, * и ангелом собеседник быти сподобися: * ты же в подземная места пещеры затворился еси, * свет неизреченный сподобился еси зрети. * темже онаго житию поревновав, * именование от действа прием: * с нимже Троице святей предстоя, * моли спастися душам нашым.

*Стих:*
Честна пред Господем смерть преподобных его.

Яко пресветлый светильник * в темне месте просиял еси, * и яко финикс в дому божии * пророчески (с. 205) процвел еси: * и плод пресвят сам себе владыце, * живу жертву без\ крове * принесл еси, отче. * темже тя вси любовию сошедшеся, * по достоянию присно ублажаем.

*Стих:*
Блажен муж бояйся Господа, в заповедех его восхощет зело.

Пещера, в нейже лежит * священное тело твое, * преподобне антоние, * духа пресвятаго силою * недуги различныя исцеляет верою приходящих: * беси от человек отгоними бывают, * и разслабленнии здравие приемлюще отходят. * мы же, похваляюще Господа, глаголем: * честна пред Господем смерть святых его.

*Слава, глас з~:*

Дивно прошение, и вера превелика, юже стяжал еси, преподобне антоние, пророку бо илии подобяся. он бо огнь с небесе сведе, в поядение жертвы: такожде и ты молитвою огнь с небесе сводиши, в поядение и очищение места, идеже преславный храм владычцы и Богородицы хотяше воздвигнутися. темже тя яко сожителя преподобным, и пророком ревнителя, ублажающе молим: молися Христу, спастися душам нашым.

*И ныне, Богородичен:*
Творец и избавитель:

*На благословении хлебов, тропарь, глас д~: От*
мирскаго мятежа изшед: *Дважды. Писан на малей вечерни. И*
Богородице Дево, радуйся: *единожды.*

*На утрени, по а~-й стихологии седален, глас д~:*

*Подобен:*
Скоро предвари:

Пресветлый и светоносный, богомудре антоние, твой приспе праздник, созывающий монахов множества прославити, и пети твое честное успение, просяще от Христа ходатайством твоим прияти велию милость.

*Дважды.*
(с. 206)

*Слава, и ныне, Богородичен:*

Явилася еси вышши горних сил, Владыку рождши, Богородице, и земных естество вознесла еси, богоневестная: темже тя истинную богородительницу, душею и языком вернии славим.

*По в~-й стихологии седален, глас д~. Подобен:*
удивися иосиф:

Собеседник и сослужитель отцем святыя горы, отче, был еси, и тех стопам последовав, яко безплотен на земли пожил еси. темже преподобным явился еси единожитель: с нимиже и в вышних ликовствуя, моли спастися душам нашым, тебе непрестанно славящым.

*Дважды.*

*Слава, и ныне, Богородичен:*

удивися иосиф, еже паче естества зря, и внимаше мыслию иже на руно дождь, в безсеменном зачатии твоем, Богородице, купину огнем неопалимую, жезл ааронов прозябший, и свидетельствуя обручник твой и хранитель, священником взываше: Дева раждает, и по рождестве паки Дева пребывает.

*По полиелеи седален, глас и~: Подобен:*
Премудрости:

В подземныя пещеры вшел еси, преподобне, и оттуду яко победитель страстей, на колесницу добродетелей возшед, якоже другий илиа к небесем возлетев, тамо праведно пресветлым венцем венчался еси, блаженне. но яко егда с нами был еси в жизни сей, печася и промышляя нам полезная: тако и ныне, отче антоние, моли Христа Бога, грехов оставление даровати чтущым любовию святую память твою.

*Дважды.*

*Слава, и ныне, Богородичен:*

Яко всенепорочная невесто творцу, яко (с. 207) неискусомужная Мати избавителя, приятелище яко сущи утешителя, препетая, беззаконию мя суща скверное обителище, и бесом игралище в разуме бывша, потщися от тех злодейства мя избавити, и светлое жилище добродетелей соверши, светоносная нетленная: отжени облак страстей, и вышняго причастия сподоби, и света невечерняго, молитвами твоими.

*Степенна, а~-й антифон д~-го гласа. Прокимен, глас д~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие матфеа, зачало м~г. По н~-м псалме стихира, глас з~:*
Жестокое твое житие: *Писана на велицей вечерни.*

*Канон Богородицы со ирмосом на з~, гласа и~-го.*

*И преподобнаго Дева канона на и~.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся, светло торжествуя, и воспою, радуяся тоя чудеса.

Зельным воздержанием и труды, отче антоние, и всенощным стоянием, душу твою царя над страстьми телесными поставил еси. темже со святыми веселящеся Христа поем, тебе такову победу на страсти даровавшаго.

Приспе днесь всечестный день успения твоего, отче антоние, богатно веселя чада твоя, всечестне. темже поминающе твое древнее житие, и ангельскую жизнь, светло празднующе, тебе воспеваем, отче.

*От*
темных мест восхитився, к превышним светлостем преславно прешел еси, преподобне, и тамо со святыми яко победитель страстей, отче, венчался еси. (с. 208)

*Богородичен:*

Люте погружаемую душу мою в пучине страстей, бурею безмерных обстояний, спасения простерши ми руку, возведи, владычце, из глубины зол моих.

*Другий канон преподобнаго.*

*Глас в~. Песнь а~. Ирмос:*

Во глубине постла иногда фараонитское всевоинство преоруженная сила, воплощшееся же слово всезлобный грех потребило есть: препрославленный Господь, славно бо прославися.

Еще от малыя версты, преподобне антоние, велику любовь стяжал еси к Богу: и сего ради плотская взыграния и страсти до конца умертвил еси: и чистотою якоже крилы вперився преславно, к небесем возлетел еси, отче.

Владычнему любостранству, преподобне, подобяся, сам странствовати изволил еси, антоние: темже всевидящее око, видя твое благое произволение, даром чудес обогати тя, яко преславна.

Душевную тихость и любовь, яже к Богу, нравы и обычаи благими украшена тя видев твой духовный настоятель, преподобне, пророчески всем проповедует, хотящая напоследок тобою быти преславная, антоние.

*Богородичен:*

Моих прегрешений, владычце, пленицы расторгни, твоего сына и Бога молящи, и томящий мя грех, приснодево, низложи: яко да воспеваю тя всегда, пренепорочная, тобою спасаемь.

*Катавасиа:*
Отверзу уста моя:

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя духовно утверди, в божественней твоей славе венцев славы сподоби. (с. 209)

Проповедует преславно, и паче трубы вопиет священная твоя, отче, великая лавра, яже тобою начало приемшая: дом же божия матере, аще и не гласом, вещьми же хвалится, глаголя: утвердихся тобою, Господи.

Единаго Господа возлюбил еси и сего крест на рамо взем, преподобне антоние, страннолепно пожил еси, в постех и бдениих, и молитвах образ быв твоим учеником. темже и от Христа прославился еси.

Плотскаго желания, преподобне, отвергся, гордость возненавидел еси: смирением же и нищетою обогатився, превысокая достигл еси святых жилища.

*Богородичен:*

Помилуй, едина Богомати, помилуй, и ущедри душу мою окаянную, потопляемую бесы, и страстьми лукавыми: и прежде времене исхода моего сию очистити умилосердися.

*Ин. Ирмос:*

На камени мя веры утвердив, разширил еси уста моя на враги моя, возвеселибося дух мой, внегда пети: несть свят, якоже Бог наш, и несть праведен, паче тебе, Господи.

Прозрев будущая воздаяния, зде маловременная яко не сущая, отче, оставил еси: и сего ради сугубая воздаяния приял еси, преподобне. темже со ангелы непрестанно поеши Владыку твоего.

Молитися, отче, не престай о стаде твоем, еже многими поты и труды стяжал еси, избавити всех обстояний, бед же и скорбей: да вси тебе яко чадолюбива отца воспеваем.

Веселием, преподобне, с чинми святых Богу предстоиши, яже тамо веселия и радости насыщаяся: сподоби и нас тамошняя радования получити, да веселящеся тебе величаем, отче антоние. (с. 210)

*Богородичен:*

Простерши руку благоутробия, богородительнице, всякаго мя изми осуждения, к тебе прибегающаго, и тебе припадающа, и призывающа твою помощь.

*Седален, глас д~ Подобен:*
удивися иосиф:

удивися твой духовный настоятель, в тебе велико воздержание зря, и внимаше мыслию хотящая о тебе напоследок быти, антоние: видев бо по Бозе твое великое житие, и вражиими прилоги никакоже поколебима. темже и свидетельствует, яко отец и хранитель твоего жития, отцем святыя горы вопияше: сей, иже посреде нас видится менший, но последи в россии великий светильник будет.

*Дважды.*

*Слава, и ныне, Богородичен:*

удивися иосиф, еже паче естества зря, и внимаше мыслию иже на руно дождь, в безсеменном зачатии твоем, Богородице, купину огнем неопалимую, жезл ааронов прозябший, и свидетельствуя обручник твой и хранитель, священником взываше: Дева раждает, и по рождестве паки Дева пребывает.

*Песнь д~. Ирмос:*

Неизследный божий совет, еже от Девы, воплощения тебе вышняго, пророка аввакум усмотряя, зовяше: слава силе твоей, Господи.

Место, в немже лежит честное и священное тело твое, преподобне антоние отче, многа исцеления оттуду приемлют вернии, Христу от души вопиюще: слава силе твоей, Господи.

Не устраши тебе, преподобне, долгота жестокаго пути, ниже тамо разбойническое нашествие. темже святую гору (с. 211) дошед, с сущими тамо отцы воспевал еси: слава силе твоей, Господи.

Видев всеблагий Бог твердое твое и доброе изволение, тамо во святых местех посреде отец, славна тя сотворяет, с нимиже сподоби взывати: слава силе твоей, Господи.

*Богородичен:*

Корень из чресл тя царских, всех царь яко сущу возжделев, и вышшу херувим, и серафим соделав, Богородице, вселися в тя.

*Ин. Ирмос:*

Пою тя, слухом бо, Господи, услышах и ужасохся: до мене бо идеши, мене ищя заблуждшаго. тем многое твое снизхождение, еже на мя, прославляю, многомилостиве.

Промыслом божиим паки ко отечеству твоему, блаженне, посылаемь бываеши: яко да и тамо многих ко спасительному пути наставиши, творцу воспевати: слава силе твоей, Господи.

упованием будущих благ, антоние, укрепляемь, плотское стремление обуздал еси, и твоей плоти враг немилостив, отче, был еси: сего ради и помощь свыше стяжал еси.

В целомудрии жизнь твою препроводив, преподобне, земная небесными изменил еси, и нетленная тленными искупил еси. темже Христу поеши: слава силе твоей, Господи.

*Богородичен:*

Добрых всех обнажихся, и лежу в злобе: оболкий всех древле падших, и ныне мя преждними украси, и вторых избави, богоневесто.

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, (с. 212) и родила еси безлетнаго сына, всем воспевающым тя мир подавающая.

Монашествующих образ, отче, и наказатель был еси: темже и сильным запрещаеши, на восхищение не желати, но паче маломощныя миловати. и от сего прославился еси, антоние, и велик наречен учитель явился еси.

Вышше человека, антоние, стяжал еси житие, равноангельно бо пожив на земли. темже равну яже ангелом почесть сподобился еси получити, и поеши с ними Владыку твоего.

Богодарованныя твоя благодати, отче антоние, всяк слух человеческий удивиша, и научиша, яже зде мнящаяся великая, яко мала и худа презрети вся, и последовати стопам твоим: отонудуже моли, преподобне, спастися нам.

*Богородичен:*

упование еси мое, пречистая, и спасение и похвала. темже прибегаю к покрову твоему: не гнушайся мене грехи многими и болезньми и скорбьми ныне поглощеннаго, но предваривши, спаси мя.

*Ин. Ирмос:*

Ходатай Богу и человеком был еси, Христе Боже: тобою бо, Владыко, к светоначальнику отцу твоему, от нощи неведения приведение имамы.

Странно твое житие, преподобне, купно же и смирение, еже стяжал еси, антоние, яко ни самаго света того, иже в мире, ниже солнечнаго сияния, достойна тебе того вменил еси зрения: но в темне месте един тебе затворил еси.

Церковь и дом пресвятаго духа, отче антоние, был еси, различными добродетельми украшен быв: (с. 213) смирением горнюю высоту наследив, нищетою небесное богатство приял еси, преподобне.

Память твою творящих священную, от всяких спаси прегрешений, и печалей, и напастей: твое божественное даруй заступление, всех царю предстояй, отче антоние.

*Богородичен:*

Яко невечерний свет, от чрева твоего сущий возсиявший, отемненную душу мою озари, владычце чистая, и отжени всяку мглу сердца моего.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

Всегдашним к Богу рачением вне плоти и мира, отче антоние, был еси: темже и жилище достойно духа пресвятаго показался еси, якоже и сам Христос рече: пришед со отцем и духом, тамо вселюся.

Яко пресладкий некий виноград, святая гора тебе, отче, израстивши, преславно тобою красуется, и радующися Христа прославляет, тебе сим даровавшаго.

Нощь яко день, и день яко нощь, тебе вменяшеся, антоние: не дал бо еси, по пророку, сна очима твоима, ни веждома дремания, ниже покоя телеси твоему, дондеже сие чисто с душею Богу представил еси.

*Богородичен:*

Твою подаждь ми помощь, и избави мя бед и скорбей, и прегрешений моих, яже всех рождшая присное избавление.

*Ин. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Яко свобождена бывши блаженная твоя душа от (с. 214) тяжести плотския, и от горькаго фараона мучителя, мира сего изшедши, в землю обетования райскаго прейде немятежно, со святыми пребывает веселящися.

Ныне священное тело твое, преподобне, в пещере лежащее, исцеления многая источает верою приходящым. темже молим тя, и душевная здравия мольбами твоими подаждь тебе славящым.

Светлейши солнца возсия, пречестная память твоя, антоние, в нюже сошедшеся прославляем твое успение и труды, яже претерпел еси в жизни сей, просяще от Христа тобою прияти грехов оставление.

*Богородичен:*

Красоты мя видети славы твоея сподоби, егда от плоти моея хощу разлучитися, яко утверждение мое еси, владычце: да отсюду прииму избавление.

*Кондак, глас и~. Подобен:*
Возбранной:

Возложив себе Богу, паче всех возлюбленному от юности, преподобне, тому от всея души любовию последовал еси: мира же тленная нивочтоже вменив, в земли пещеру соделал еси, и в ней добре противу невидимаго врага козней подвизався, яко светозарное солнце во вся концы земли возсиял еси: отонудуже веселяся прешел еси к небесным чертогом. и ныне со ангелы владычню престолу предстоя, поминай нас чтущих память твою, да зовем ти: радуйся, антоние отче наш.

*Икос:*

Присносущнаго немерцающаго света святыя Троицы насладитися желая, и сего ради четыредесятолетное время, в единой пещере темне тебе затворив, оттуду неисходен, отче, пребыл еси, дондеже тело твое чисто с душею Богу представил еси. отонудуже и по (с. 215) преставлении, яко жив, от Господа дарования чудес приял еси, исцеляти различныя болезни зле страждущих, и бесы от человек приходящих изгонити. темже молим тя: молися, отче, сохранити без вреда отечество твое, град же и люди, да зовем ти: радуйся, антоние отче наш.

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Повелением духовнаго твоего настоятеля, блаженне антоние, паки ко отечеству твоему посылаемь бываеши. темже реченная тебе отцем, яко от Бога повеленная сотворил еси: идеже пришед, отче, многих душы Господу привел еси.

Святейшаго места, преподобне антоние, яко достигл, многих житием твоим удивил еси: выше бо человека восприем житие, имже многих мирская презирати сотворил еси.

Архиепископа илариона пещеру яко обрет, трудолюбне в ней пожил еси, преподобне, в молитвах и пощениих, дондеже иную пещеру себе соделал еси: в нейже сподобился еси горняго звания.

*Богородичен:*

Человеческия напасти и советы, чистая, разори божественными молитвами твоими, и рабы твоя избави болезненных прегрешений: яко да приснодеву тя ублажаем.

*Ин. Ирмос:*

Богопротивное веление беззаконнующаго мучителя высок пламень вознесло есть: Христос же простре богочестивым отроком росу духовную, сый благословен и препрославлен.

Великаго трудоположника, и ревнителя твоему (с. 216) житию, преподобне антоние, феодосиа блаженнаго стяжал еси, ангельскому твоему житию последующа: с нимже в вышних водворяяся, нас поминай.

Новаго тя моисеа, отче, познахом, страстей победителя: якоже бо он древле амалика победив, люди изведе: ты же, отче, множество монашествующих в землю обетования райскаго привел еси.

Града и отечества твоего пресельник, отче, был еси: по паки божиим промышлением, ко отечеству твоему славно свидетельствован возвращаешися, идеже благодать от Господа, отче, приял еси.

*Богородичен:*

Пещь прообразоваше твое рождество, пренепорочная: отроки бо не опали, якоже ни ложесна твоя огнь нестерпимый. темже молим тя: огня вечнаго избави рабы твоя.

*Песнь и~. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте, дела, и превозносите его во вся веки.

Владыки твоего Христа, преподобне антоние, смирению поревновал еси: и сего ради смиренное и жестокое житие возлюбил еси, земнаго пристрастия отреваяся. темже почести святых сподобился еси, и с ними поеши Господа во веки.

Твое преславное успение празднующым, блаженне, молися, избавитися всем от различных напастей, да вси тебе прославляем, антоние, и превозносим Господа во веки.

О нас милостивно око, антоние, простирай ко владыце, чадолюбное показуя, и неотлучно от нас духом пребывай, преподобне, якоже обещался еси, егда был еси (с. 217) с нами, да вси с тобою Христу воспоем: благословите, вся дела господня, Господа.

*Богородичен:*

На моление мое умилосердися ныне, и радость ми в печали место даруй, да пою тя, владычце, сыну твоему воспевая: Господа пойте дела, и превозносите его во веки.

*Ин. Ирмос:*

Пещь иногда огненная в вавилоне действа разделяше, божиим велением халдеи опаляющая, верныя же орошающая, поющыя: благословите, вся дела господня, Господа.

Исцеления обильна, преподобне, верою приходящым ко храму твоему, и сущым в скорбех утешение подавай, да вси с тобою Христу вопием: благословите, вся дела господня, Господа.

Благодарное сие пение приносящыя ти, отче, свыше милостивно назирай, и моли Христа избавителя, спасти всех вопиющих ему: благословите, вся дела господня, Господа.

Принесеся дар вседержителю, тобою множество спасаемых, твоему житию последующих, антоние. темже моли спастися всем, с тобою Христу вопиющым: благословите, вся дела господня, Господа.

*Богородичен:*

Великому таинству рождества твоего, кто не удивится, Богородице; или кий язык земен, или ум безплотен изрещи возможет; паче естества бо и смысла, Богородице, зиждителя родила еси.

*Песнь ф~. Ирмос:*

Всяк земнородный да взыграется духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Антониа древле просиявшаго, того житию всячески поревновати потщался еси. он бо в пустыню един (с. 218) вселися: ты же в пещере единаго себе затворил еси, и многими леты, отче, неисходен пребыл еси.

Печерскому житию первоначальник, и наставник, отче, был еси: и тамо подвизался еси яко безплотен. темже и Христос дарованием чудес обогати тя, преподобне.

Моею руку воздеяние приими, преподобне, владычней подобяся благости, презирая прегрешения: ты бо душу уязвил еси Христовою любовию, и его пречистыя Богоматере. юже умоли спасти душы нашя.

*Богородичен:*

Рукою твоею, преподобне антоние, еже к Богу воздеянием, преславно чудодействовася, молитвами бо твоими огнь с небесе сводиши, во очищение места храма пречистыя: юже вси с тобою величаем.

*Ин. Ирмос:*

Безначальна родителя сын, Бог и Господь, воплощся от Девы нам явися, омраченная просветити, собрати расточенная. тем всепетую Богородицу величаем.

Пахомиа великаго, ангельскаго видения сподобльшагося, житие, отче, подражав, равноангельно в пещере пожил еси. темже и равноангельную почесть сподобился еси прияти, антоние.

*Дважды.*

Иже от святыя горы путем ведущим, отче, места киевскаго достигл еси, идеже бяше угодно владычцы матере божия храму воздвигнутися: и тамо храм пречестен в славу Богоматере, купно со блаженным феодосием воздвигл еси. темже тя вси с ним величаем.

*Богородичен:*

Светородительнице Дево, души моея облак отжени, и давай чисто зрети, владычце, спасительную доброту возсиявшую неизглаголанно, из твоея пречистыя утробы во свет языков, препетая. (с. 219)

*Светилен:*

Житейское сладострастие умертвил еси, антоние: славу же маловременную познав, сея вскоре отступил еси, тесным путем изволив ходити, ведущим к райскому пространству. темже молися, антоние, спастися тебе почитающым.

*Дважды.*

*Слава, и ныне, Богородичен:*

Богородицу тя воистинну исповедающе, владычце, иже тобою спасаемии: ты бо Бога родила еси, разоршаго крестом смерть, и к себе привлекша преподобных соборы, с нимиже тя восхваляем, Дево.

*На хвалитех стихиры на д~, глас в~. Подобен:*
Егда от древа:

Желая видети неизреченную радость святых, и веселия праведных, Богу угодивших, всяко веселие, еже в мире, возненавидел еси, но в постех, и слезах проводив дни твоя, дондеже и страсти телесныя умертвил еси. темже и сподобился еси праведных радования: с нимиже молися, спастися душам нашым.

*Дважды.*

Днесь похвальную песнь в памяти твоей, антоние, тебе приносящих приими, и предвари к Богу молитвами твоими, и избави нас от шуяго стояния, и избранных части сочетати моли: да тебе вси яко теплаго предстателя достойно ублажаем.

В темном месте яко звезда возсиял еси, преподобне, и мрачная лица бесов посрамил еси, премудре: отнюдуже возшед к небесем, со дерзновением престолу Христову предстоя, поминай празднующих память твою, преподобне, милость обрести нам в день судный.

*Слава, глас и~:*

отечество твое, преподобне отче антоние, оставив, и (с. 220) вольное странство Господа ради приемь, труды долгаго пути шествия, жажду и глад, студень же и зной Христа ради претерпел еси. темже и слышиши: благий рабе и верный, вниди в радость Господа твоего. сего же гласа и нам услышати, отче, молися, да всегда твою память любовию ублажаем.

*И ныне, Богородичен:*
Владычце, приими:

*Славословие великое. И отпуст.*

*На литургии, прокимен, глас з~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Апостол к галатом, зачало сг~и. Аллилуиа, глас з~:*
Блажен муж бояйся Господа: *Стих:*
Сильно на земли будет семя его. *Евангелие матфеа, зачало и~. Причастен:*
В память вечную будет праведник:

