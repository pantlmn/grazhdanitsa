<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 220)

*Месяца тогоже в а~и-й день.*

*Святыя мученицы и прехвальныя евфимии, сиречь, предела отцев:*

*И преставление блаженныя ольги, княгини российския, во святом крещении нареченныя елены.*

*На*
Господи, воззвах, *стихиры, на з~. Евфимии г~, глас и~.*

*Подобен: О*
преславнаго чудесе!

О преславнаго чудесе, * господня агница, * того вольной подобящися мертвости * болезньми страдания, * лежащи во гробе, * крове излияние источает силою духа. * юже почерпающе душам на очищение, * всяческих хвалу * приносим Богу всегда. (с. 221)

О преславнаго чудесе, * како убо мертвым естеством, * прехвальная стояше страстоносица днесь, * божественный свиток держащи, * сопротивным его не дающи, * отцем же вверяюще. * о мученице славная, вселенныя похвало, * спасай ныне молитвами твоими * незыблему церковь Христову.

Божественных отец собрание, * веры предел *, на твоя перси полагает: * егоже убо преславная приемши, * хранящи божественную веру непоколебиму, * и побеждающи всяку ересь, * и посрамляющи лжеславныя заступники. * темже тя чтим * и ублажаем.

*Ины стихиры ольги, глас д~. Подобен:*
Яко добля:

Яко солнце возсия нам, * преславная память твоя, ольго богомудрая, * мати князей российских, * Христова мизиница, апостольским учением воспитана, * возмогла еси на кумиры, паче же на диавола. * силою святаго духа просвещаема, * от тмы неразумия всю страну, * и люди к Богу привела еси. * егоже моли о творящих твою память.

В разуме духовном, * имже посрамила еси врага прельстившаго еву, * и сего оружие сломила еси, * богосажденный рай церковный создала еси: * в немже древо животное крест водрузила еси, * и трапезу божия брашна имущи, * источник неисчерпаемый крове Христовы. * егоже пивши нетленна пребываеши, * за вся ны молящися присно.

Духовно возвеселитеся * российстии концы, * память чтуще ольги богомудрыя: * молится бо выну ко Христу * с чудотворцами и мучениками, * помощницу имущи святую Богородицу, избавитися от бед и печалей, верою поющым ю, * и кланяющымся раце нетленнаго ея тела. (с. 222)

*Слава, глас з~:*

Одесную Cпаса предста Дева, и страстоносица и мученица евфимиа, одеяна добродетельми победными, и преукрашена елеем чистоты, и кровию страдания, и вопиющи к нему, радостно свещу держащи: в воню благоухания твоего текох, Христе Боже, яко уязвена твоею любовию аз, не отлучи мене, женише небесный. тоя молитвами посли нам, всесильне Cпасе, милости твоя.

*И ныне, Богородичен, или крестобогородичен. Подобен:*
Все отложше:

оружие, якоже рече симеон, * сердце твое пройде, * пречистая владычце, * егда узрела еси из тебе возсиявшаго, * неизреченным словом, * от беззаконных яко осуждена возносима на крест, * оцтом и желчию напояемаго, * ребра же прободаема, * и руце и нозе пригвождаемы, * и рыдающи восклицала еси * матерски вопиющи: * что сие, чадо сладчайшее, * новое таинство;

*На стиховне октоиха. Таже глаголем припев:*
Дивен Бог во святых своих, Бог Исраилев. *И поем стихиру, глас и~.*

Песньми да почтится мученица Христова: подобает бо воистинну ей хвалам сословие, яко исплетши венец своему верху. сия бо воистинну неуклонна и тверда, многих мучителей суровства низложи. темже и зовяше радостно страждущи: ты ми буди, Господи, помощь, и не остави мене.

*Слава, глас з~:*

Одеяна добродетельми, и просвещена помыслом, миро проливающи в сердца верных, от восток возсиявши яко звезда светлая, и собор сотворши, святаго духа пришествием божественных отец, не престай о нас молящи ко Христу, евфимие всехвальная, спастися душам нашым. (с. 223)

*И ныне, Богородичен, или крестобогородичен. Подобен:*
Тридневен:

Люди беззаконнейшыя, без правды пригвождающя тя на древе, Дева и чистая Мати твоя зрящи, якоже симеон прорече, утробою, Cпасе, уязвляшеся.

*Тропарь, глас д~:*

Агница твоя, Иисусе, евфимиа зовет велиим гласом: тебе, женише мой, люблю, и тебе ищущи страдальчествую, и сраспинаюся, и спогребаюся крещению твоему, и стражду тебе ради, яко да царствую в тебе, и умираю за тя, да и живу с тобою: но яко жертву непорочную, приими мя, с любовию пожершуюся тебе. тоя молитвами, яко милостив, спаси душы нашя.

*Или сей тропарь, глас тойже:*

Жениха твоего Христа возлюбивши, и свещу твою светлу уготовльши, добродетельми возсиявши всехвальная евфимие: тем возшла еси с ним на брак, венец страдания от него приемши: но от бед избави нас, чтущих верою память твою.

*Слава ольги, глас а~:*

Крилами богоразумия вперивши твой ум, возлетела еси превыше видимыя твари, взыскавши Бога и творца всяческих: и того обретши, паки рождение крещением прияла еси: древа животнаго наслаждающися, нетленна во веки пребываеши, ольго приснославная.

*На утрени канон октоиха един: И святыя евфимии на д~.*

*Глас и~. Песнь а~. Ирмос:*

Колесницегонителя фараоня погрузи чудотворяй иногда моисейский жезл, крестообразно поразив и разделив море, Исраиля же беглеца, пешеходца спасе, песнь Богови воспевающа.

Чистыми лучами духа облистающи, и мрачную (с. 224) прелести тму разорши, нощь разреши безмерных зол моих, и просвещение ми подаждь, мученице страстотерпице прехвальная.

Болезни плотския доблественне претерпела еси, и к неболезненному радостно наслаждению, мученице, преминула еси. темже молю тя: души моея болезнь твоими молитвами претвори, и ко спасению настави.

Невесто честная и чистая и нескверная царя Христа, злыя скверны души моея очисти, болезнь мою исцели, неисцельныя страсти уврачуй сердца моего, яко да восхвалю тя спасаемый.

*Богородичен:*

Яже от земли до небес досяжуши лествица небесная, по нейже Бог слово к человеком сниде, благословенная чистая, несказанно чудо, недомысленно видение, спасай к тебе прибегающыя.

*Канон ольги, на д~.*

*Глас е~. Песнь а~. Ирмос:*

Величаваго фараона в мори потопивша со оружием и всадники, Исраиля же преславно спасша, и по суху проведша, поем Христа, яко прославися.

Величие наше и похвала ты еси, ольго богомудрая: тобою бо от идольския лести свободихомся, ныне молися за род и роды, ихже Богу привела еси, поющи Христа: яко прославися.

Величаваго диавола из россии прогнала еси, нечестивыя кумиры отнюд сокрушивши: вся люди от беззакония свободила еси, мудростию научающи, пети Христа, яко прославися.

Черность греховную банею крещения отнюд отмыла еси, Христа возлюбила еси: емуже предстоящи, молися за рабы твоя, верно славящыя тя. (с. 225)

*Богородичен:*

Исаиа тя жезл нарицает, пречистая, Давид же тя престол Господень, аввакум приосененную гору, купину же тя моисей: мы же тя матерь божию нарицаем.

*Песнь г~. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Ряснами яко златыми тя, страдальческими биении одеянну, Дево, пребогатое слово видев, в небесная жилища безплотных чинов, радоватися приведе.

Во благовоние, мученице, мира, от чистыя возсиявшаго потекла еси усердно, миро божественных исцелений миру источила еси. темже вопию: смрадныя страсти сердца моего ныне отжени.

Душу мою недугующую тлетворными страстьми, и к стремнинам прелести поползшуюся, мученице прехвальная, осенении божественными исцели, и утверди не побеждатися.

*Богородичен:*

Радуйся, едина рождши всяческих Господа: радуйся, жизнь исходатаившая: радуйся, приосененная и несекомая горо, верных утверждение, едина всенепорочная.

*Ин. Ирмос:*

Державною рукою и сильным словом небо и землю сотворил еси: юже твоею кровию искупил еси церковь твою, яже о тебе утверждается зовущи: яко несть свят, разве тебе, Господи.

Державною рукою, и мудрыми словесы, и сильным словом, учила еси твоего сына закону Христову, и людем возбранила еси жрети идолом, ольго преславная: в память твою ныне сошедшеся, тебе прославляем.

Ты яко пчела добру разуму далече цветущия (с. 226) Христовы веры взыскала еси, и яко породный мед крещение, в царствующем граде обретши, твоему граду и людем даровала еси: егоже вси насыщени, горести греха отбегают.

Весь похвальный глас, и мольбу ти, ольго, приносим, тобою бо Бога познахом. емуже ныне предстоиши, проси мира отечеству, и на поганыя победы, и душам нашым оставления грехов, поющым тя, присноблаженная.

*Богородичен:*

Приятелище явилася еси, Дево, неприступнаго Бога, тем тя поют непрестанно ангельстии чини, повинующеся владыце: ты бо родила еси слово отчее, собезначальное, без отца: о чудо. святый дух осени тя.

*Кондак ольги, глас д~. Подобен:*
Явился еси днесь:

Воспоем днесь благодетеля всех Бога, прославльшаго в россии ольгу богомудрую, да молитвами ея подаст душам нашым грехов оставление.

*Таже седален евфимии, глас и~. Подобен:*
Премудрости:

Кровей твоих струями, мученице Христова, потоп нечестивым присно действуеши, всехвальная: тучами же благодатными словесныя нивы напаяющи всегда, в нихже возрастила еси клас веры. тем преславно и по смерти явилася еси облак, источающ животное свидетельство, страстотерпице прехвальная: молися Христу Богу, согрешений оставление даровати чтущым любовию святую память твою.

*Дважды.*

*Слава, седален ольги, глас а~. Подобен:*
Камени запечатану:

Крилами богоразумия вперивши твой ум, возлетела еси превыше видимыя твари, взыскающи творца всяческих: и того обретши, паки порождение крещением прияла еси: и древа животнаго креста Христова (с. 227) наслаждшися, нетленна во веки пребываеши, ольго преблаженная.

*И ныне, Богородичен:*

Руце твои божественнии, имиже создателя понесла еси, Дево пресвятая, воплощшагося благостынею, простерши умоли его, избавити нас от искушений, и страстей, и бед, хвалящих тя любовию и вопиющих: слава всельшемуся в тя, слава прошедшему из тебе, слава избавльшему нас рождеством твоим.

*Крестобогородичен:*

Зрящи тя, Христе, всенепорочная Мати, мертва на кресте простерта, вопияше: сыне мой, собезначальне отцу и духу, что неизреченное твое сие смотрение, имже спасл еси пречистых рук твоих, щедре, создание;

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Себе самаго плачу, житие неисправлено имея всегда: мученице славная, помози ми, и будущаго суда свободи.

Яже огнь единоравный, божественными одождении увядивши, огня мя свободи, и вечнаго осуждения.

Девства сосуд, духа святаго жилище, евфимие, всякаго мя избави сопротивнаго вреда ходатайством твоим.

*Богородичен:*

Милосердия твоего бездну, призывающу подаждь ми, яже благосердаго рождши, и Cпаса всех поющих тя.

*Ин. Ирмос:*

Духом божиим очищся пророк дыхающим в нем, аввакум божественный бояся глаголаше: внегда приближатся лета, познан будеши, Боже, на спасение человеков.

Дух божий почи на тебе, яко на девворе пророчице древле: имже просветившися, укрепляющи владимира (с. 228) разумнаго, сисару диавола низложила еси в сети его крещением, яко и вараком в потоце киссове прежде.

Быстрине подобящися, ольго богомудрая, сокрушенным сердцем ста молящися к Богу, избавила еси род твоих людей от оскорбления кумирскаго, и от пленения вражия свободила еси, Христа призывающи на помощь нашу.

В нарочитый день святаго твоего преставления, радостно празднуем, песнь молебную Христу возсылающе, нетленным венцем венчавшему тя, ольго богомудрая: проси нам оставления грехов, славящым тя верно.

*Богородичен:*

Тя от корене иессеева процветшую, исаиа якоже прорече, Христа цвет прозябшую, и первоначальнаго плотию носившую и жезл божия духа, хвалим тя, яко божию матерь, и чистую Деву.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

Якоже посреде звезд, солнце многосветло, мученице, просияла еси, сущым с тобою мучеником, и мир страданием озарила еси. но молютися, омраченное мое сердце страстей мглою, просвети.

Неусыпною молитвою успи, всехвальная, душетленныя сердца моего страсти: и бодрость божественную подаждь ми, лежащему на одре уныния, лености же сну порабощену.

Ловец лукавых мя сети запяша, якоже птицу, и люте уязвихся, и руками злыми ныне держимь есмь. избранная господня голубице, помози ми, и от сих злобы исхити. (с. 229)

*Богородичен:*

Матернее дерзновение, еже к сыну твоему имущи, всечистая, сроднаго промышления еже о нас, не презри, молимся: яко тя и едину Христиане ко владыце, очищение милостивно предлагаем.

*Ин. Ирмос:*

Слово божие всесильное, мир всему миру посли, и светом истинным освещая и просвещая вся, из нощи тя славящыя.

Яко голубица целомудренная, на финикс добродетелей возшла еси, криле священне посребренне имущи: имиже возлетевши в райстей пищи возгнездилася еси, славная ольго.

О тебе пояше соломон прежде: вне винограда царская маслина процвете. ты бо святый грезн крещением в россии насадила еси, творящи плод покаяния, о немже сам Христос веселится.

умилосердися, Владыко, на новопросвещенныя люди твоя, не предаждь нас в руки поганых, за множество беззаконий наших: но молитвами наставницы нашея ольги, избави ны от всякия напасти.

*Богородичен:*

Кропите вси, якоже пишется, облацы веселия земным: божий бо детищь Христос, очищаяй мир от грехов, воплотися от Девы, и дан бысть нам.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Яже зверей стремления претерпевши крепко, зверей мя мысленных молитвами твоими избави, люто оскорбляющих мя, и нападающих нещадно на немощь мою.

Повинувшися игу божественному покорила еси гордаго (с. 230) врага, ногами же сокрушила еси. от негоже убо исхити, мученице страстотерпице, притекающаго к покрову твоему.

Прошла еси, мученице, лютое мук волнение, и ко пристанищу жизни праве достигла еси. темже в пучине сластей жития обуреваема спаси мя.

*Богородичен:*

Да избавимся от лютых прегрешений молитвами твоими, богородительнице чистая, и да улучим, пречистая, божие сияние, из тебе неизреченно воплощеннаго сына божия.

*Ин. Ирмос:*

В церковь небесную святую твою, да приидет молитва моя, вопию ти, яко иона, из глубины сердца морскаго: от грех моих возведи мя, молюся тебе, Господи.

Ревность святаго духа в сердцы приемши, отеческое зловерие возненавидела еси: и Христа истиннаго Бога взыскавши, чадо света явилася еси, и с первенцы святых на небесех ликуеши.

Новая ученица Христова в россии явилася еси, обходящи грады и села, кумиры сокрушающи, и люди учащи единому Богу покланятися: егоже моли за поющыя тя.

О богоблаженная ольго, помолися за твоя чада к Богу, мир неподвижимый отечеству нашему испроси: и нам отпущение грехов, присно тя прославляющым.

*Богородичен:*

Познавше тобою неописанное слово божие, сына единочадаго вседержителева, вопием ти земнии: радуйся, благословенная Богородице, упование душ наших.

*Кондак, глас з~. Подобен:*
Еже о нас:

Подвиги во страдальчестве, подвиги в вере положила еси тепле за Христа, жениха твоего. но и ныне, якоже ереси, и врагов шатание под ноги воинству (с. 231) нашему покорити моли Богородицею, яже от шестисот тридесяти богоносных отец предел приемшая, и хранящая, всехвальная.

*Икос:*

Что твоих страданий, или что исправлений, или что твоего девства, или жития непорочнаго твоего; ты бо возвеселила еси отца, яко сыну уневестившися, и духу святому себе украсивши. кто довлеет к сим; кто глаголати ныне возможет, колики тя осиявают добродетели незаходимы; яко от востока бо гробу возсиявшу, всем сияеши, и лучы пущаеши на земли и в мори, и во всю подсолнечную, освещаеши и благоухаеши концы. темже и свиток, вверенный от шестисот и тридесятих богоносных отец предел приемши, сохранила еси, всехвальная.

*Песнь з~. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Кровьми пламень прелести погасила еси, богомудрая страстотерпице, врящими: темже погаси пещь смиреннаго моего телесе, молитв твоих одожденьми.

увы, душе моя всеокаянная, согрешающи и не кающися, како судии страшному надеешися предстати; потщися Господу возопити: Боже, очисти мя.

отроком трием подобящися, попрала еси огнь, богомудрая отроковице: темже нестерпимаго огня, и пламене мя вечнаго избави, прибегающаго в покров твой.

*Богородичен:*

Во всего человека облекся всенепорочный, кроме греха, из чрева твоего, чистая, пройде плотоносец, егоже моли, верою тя чтущыя спасти. (с. 232)

*Ин. Ирмос:*

Пламень пещный поработиша благочестивии отроцы, тем свыше ороси я, готовы палимы по естеству, но паче естества мужески пояху: благословен еси, Господи, на престоле славы царствия твоего.

Подобно иудифи сотворила еси, посреде кумирских телищь вшедши, тех начальника сокрушила еси, и демоночетцы посрамила еси, вся же люди научила еси в чистоте вопити Христу: благословен еси, Господи, на престоле славы царствия твоего.

Похвальными цветы, аки царский венец богомудрей твоей главе, в память твою приносим: юже Христос нетлением венча, ольго досточудная, молися за твое стадо, избавитися от всякаго зла, вопиющым: благословен еси, Господи, на престоле славы царствия твоего.

Ливанскую ли гору наречем тя; на тя бо роса небесная сниде. или фисон реку, добрейший сапфир камень честный, владимира имущую, имже просветися российская земля; но молитеся за ны взывающе: благословен еси, Господи, на престоле славы царствия твоего.

*Богородичен:*

Кивот позлащен тя духом именуем, спасшую мир от потопа разумнаго, Дево, спаси нас. на тя бо надеемся, и к тебе прибегаем. отчаянныя в пучине от грех и напастей избави вопиющыя: благословен еси, Господи, на престоле славы царствия твоего.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки. (с. 233)

украсившися, славная, муками телесными, слову красному чисто обручилася еси, соблюдшему тя нетленну. темже истлевша мя страстьми всякими, красна покажи искренним покаянием, яко да присно тя ублажу, яко благую предстательницу.

Свиток божий бысть сердце твое, нося закон божий написан духом: и свиток вверила еси православия, мученице честная. темже молю, лукавое письмо, девице, зол моих раздравши, в книзе написати мя моли, чистая, спасенных.

Законом умерши естества, паче естества, крови от умерщвлена источаеши тела, жизни нашея борца сими, честная, умертвивши, и верным живоносное здравие дарующи. сего ради вопию ти: умерщвленную душу мою воскреси.

*Богородичен:*

Тя чистую и непорочную Дева желающи, непорочно и душу и тело соблюде, страстей разгорения терпением опальши, искушение же многих претерпевши мук, и ныне в небесных селениих ликует, с тобою веселящися во вся веки.

*Ин. Ирмос:*

Крепцыи отроцы трие суще, силою оболкшеся святыя Троицы, уловиша и победиша халдеи, и дивно изменися естество: како огнь в росу прелагашеся, без туги я сохрани яко пеленами. о пролиявый мудрость на всех делех твоих, Боже, тя превозносим во веки.

Крепка яко львица, силою святаго духа оболчена, едина устремися всюду истерзати кумиры, и дивно на небеси и на земли: како жена прежде Бога познавает, еюже исперва всему роду падение бысть, тою же ныне спасени поем: о пролиявый мудрость на всех делех твоих Боже, тя превозносим во веки. (с. 234)

Премудрость божия прежде о тебе написала есть: се еси добрая моя и прекрасная, и порока несть в тебе. блеск лица твоего яко мира обоняние, назнаменоваше твое, ольго, крещение: еже посреде кумирския лести на тебе обоня Христос, и всех нас от смрада демонскаго к покаянию милостию своею привел есть.

Помяни мене, госпоже ольго, убогаго твоего раба, окраденаго от врага, и согрешившаго паче человек: и помолися Христу, подати ми прощение о всех согрешениих, яже нечувственно содеях окаянный, да покаянием вопию: о пролиявый мудрость на всех делех твоих, Боже, тя превозносим во веки.

*Богородичен:*

Не презри, Дево, твоих раб мольбы, о тебе бо хвалимся, твое малое стадо мы есмы: потщися в заступление наше, и изми ны от враг наших, ущедри знающыя тя матерь божию, и сыну твоему вопиющыя: о пролиявый мудрость на всех делех твоих, Боже, тя превозносим во веки.

*Песнь ф~. Ирмос:*

устрашися всяк слух неизреченна божия снизхождения, яко вышний волею сниде даже и до плоти, от девическаго чрева быв человек. темже пречистую Богородицу, вернии, величаем.

Да твою доброту светлую, прехвальная узрит, Владыко, доброту презре телесе и мира, любовию зовущи: женише, слово отчее, лице твое покажи ми многорачительное, егоже божественными добротами уязвлена есмь.

утреневала еси ко иже из чрева отча прежде денницы возсиявшему, и свет была еси, солнца множае облистающи. темже мя просвети, вопию, евфимие славная, помраченнаго демонскими лукавыми прилоги.

Трепетен бываю, прием во уме страшное судище: (с. 235) деяния бо стяжах вводящая мя в лютыя муки. яже муки горькия, мученице, претерпевшая твоего ради рачителя, осуждения мя горькаго свободи.

Божественный воистинну славий, иже весну небесную достигши, чистая ластовице, красная горлице всехвальная, голубице удобреная, лютых обстояний нас спаси, и божия славы улучити сподоби.

*Богородичен:*

Просвети, двере света, очи сердца моего, молюся, яко да не усну в смерть безбожных деяний, да верою тя воспою, да величаю тя, ангелов похвало, и мученик священных честное сословие.

*Ин. Ирмос:*

Из\ едема изыде род наш прабабы ради евы: призван же тобою, рождшею нам новаго адама Христа, во двою естеству, Дево чистая, взыграся адам прадед, яко избыв первыя клятвы: мы же тобою хвалящеся, яко тебе ради Бога познахом, и тебе величаем.

Веселися ево прародительнице, иже бо тя прельстив из\ едема изведе, ныне же попран есть твоим исчадием. се бо ольга животное древо крест Христов в россии водрузи, имже всем верным рай отверзеся: мы же хвалящеся, яко тоя ради Бога познахом, со владимиром сию величаем.

Жену по естеству нарицаем тя, но паче силы женския подвиглася еси. тмы твоего злата истощила еси, да Христов закон и учителя приобрящеши, имже просветила еси землю российскую: мы же тобою хвалящеся, яко тебе ради Бога познахом, с мученики тя величаем.

Закона наставнице чистая, и учительнице веры Христовы, приими похвалу от раб недостойных, и молитву (с. 236) о нас сотвори к Богу, честно творящих твою память: да от напастей и бед и печалей и лютых грехов свободимся: еще же и мук ждущих нас избави, молимся ти, тебе непрестанно величающии.

*Богородичен:*

Се церковь: се дверь: се божия гора святая: се жезл, и сосуд злат: се источник печатан: се рай святый новаго адама: се престол страшный: се Мати божия пречистая, заступница всех нас, поющих ю.

*Светилен. Подобен:*
Жены услышите:

Странно и преславно, и великое чудодейство, людие прославите вси, како по смерти свиток всесветлая евфимиа, приемши сохрани, и победоносцы показа православныя отцы, в халкидонстем граде;

*Богородичен:*

Премудрость впостасную, и слово пресущное, и врача телес и душ рождшая, гноения и язвы души моея исцели, лютыя и летныя, и сердца моего устави болезни, Дево.

*На хвалитех стихиры, на д~. Глас г~. Самогласны:*

Страстотерпческое торжество вернии, богомудренне совершаемо видяще, чудному в советех Богу нашему, благодарственно пение воспоим. ибо невидимую державу сопротивныя силы, в женском естестве победи, и божественную свою силу в немощи совершив добрыя мученицы, тоя молитвами спасает душы нашя.

*Дважды.*

Истины чашу от своих кровей страдальческих прехвальная мученица Христова почерпши, и сию всегда предлагающи церкви, в нейже церковный питатель, премудрости гласом созывает, глаголющи: почерпите пиво (с. 237) воскресения свидетельное, неверных отгонительное, и страстей очистительное, благочестивым же душам хранительно, спасу зовущым, напоивый нас потоком пищи духовныя, спаси душы нашя.

Иже кровию Христовою душу знаменавшии в день избавления кровь святую от мученическаго источника кипящу нам с веселием духовным пророчески почерпем, животочных страстей спасовых и присносущныя славы образодетельно. темже ему возопиим: прославляемый во святых твоих, Господи, прехвальныя твоея страстотерпицы молитвами, спаси душы нашя.

*Слава, глас и~:*

Всяк язык да подвижется к похвалению прехвальныя евфимии, весь род и возраст всяк, юношы и девы, Христову деву и мученицу похвалами венчаем: законно бо мужествовавши, и слабость женскую отвергши, страдальческими болезньми, мучителя врага низложи. небесным же и божественным венцем украсившися, молится жениху и Богу, даровати нам велию милость.

*И ныне, Богородичен, или крестобогородичен:*

*Подобен: О*
преславнаго чудесе!

Тя видящи пригвождаема на кресте, Иисусе, * и страсти приемлюща волею, * Дева и Мати твоя, Владыко, * увы мне, вопияше, * чадо сладкое: * раны неправедно како терпиши, * врачу, исцеливый человеческое неможение, * и от тли всех избавивый * милосердием твоим;

*На стиховне октоиха. Таже глаголем припев:*
В церквах благословите Бога, Господа от источник Исраилевых.

*И поем стихиру, глас и~:*

Радуйся, пределе веры: радуйся, законоположение святых отец, богоневесто: радуйся, твердое хранило нам (с. 238) верным: радуйся, славо церкве Христовы: радуйся, дев столпе одушевленный: радуйся, мирная мироположнице славная: еяже ради верным источаеши исцеления, мученице прехвальная.

*Слава, глас а~:*

Днесь лицы отечестии, всехвальная, собравшеся Христа ради, свиток тебе приносят православныя веры, егоже приимши в честныя твоя руки, храниши до скончания. темже и человек ликостояния сошедшеся, твое страдание почитаем, вопиюще благочестно: радуйся, всехвальная, яже женское естество в мужеское преложивши ополчение: радуйся, прехвальная, яже православную и отцы преданую веру невреждену сохранши: радуйся, молящаяся о душах наших.

*И ныне, Богородичен, или крестобогородичен.*

*Подобен:*
Всехвальнии мученицы:

Своего агнца, * агница и непорочная владычца, * на кресте яко виде зрака не имуща, * ниже доброты, * увы мне, рыдающи глаголаше: * где доброта твоя зайде, сладчайший; * где благолепие; где благодать блистающая образа твоего, * сыне мой любезнейший;

*На литургии, блаженна октоиха, на д~: И евфимии, песнь г~, на д~. Прокимен, глас д~:*
Дивен Бог во святых своих, Бог Исраилев. *Стих:*
В церквах благословите Бога, Господа от источник Исраилевых. *Апостол к коринфяном, зачало рп~а. Аллилуиа, глас а~:*
Терпя потерпех Господа, и внят ми. *Евангелие луки, зачало л~г. Причастен:*
В память вечную будет праведник.
