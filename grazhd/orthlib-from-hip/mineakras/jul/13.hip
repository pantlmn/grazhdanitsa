<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 253)

*Месяца тогоже в г~и-й день.*

*Собор святаго архангела гавриила:*

*И преподобнаго отца нашего стефана савваита.*

*Стихиры архангела, глас д~. Подобен:*
Дал еси знамение:

ум предвечный, * свет составивый вторый, * гавриила тебе причастиями божественными, * просвещающаго всю вселенную: * и юже от века открывающаго нам * божественную и великую воистинну тайну, * во утробе воплощаемаго девичестей, * суща безтелеснаго, и бывша человека, * во еже спасти человека.

Престолу предстоя трисолнечнаго божества, * и богатно просиявая божественными светлостьми, * испущаемыми непрестанно оттуду, * сущыя на земли радостно ликующыя, * и восхваляющыя тя, * страстей мглы избави, * и просвещением уясни, * гаврииле архистратиже, * молитвенниче о душах наших.

Низложи шатания агарянская, * на стадо твое часто находящая: * устави раздоры церкве: * укроти бурю безмерных искушений: * избави бед и обстояний * любовию чтущыя тя, * и под кров твой прибегающыя, * гаврииле архистратиже, * молитвенниче о душах наших.

*Ины стихиры преподобнаго, глас и~. Подобен: О*
преславнаго чудесе!

отче богоносе стефане, * божественною мудростию ум (с. 254) укрепль светло, * ярость убо мужеством, * целомудрием же желание, * правдою же всю силу душевную * управил еси любомудренно, * колесницу красну добродетелей составил еси, * на нюже всед, радуяся возшел еси * к высоте, славне.

отче богогласе стефане, * богословием ум просветил еси, преподобне, * якоже копие нося ярость, * простерту на хульныя, блаженне, еретики, * желанием пищи горния: * еяже сподобился еси причаститися, чудне, * предстоя престолу * всех царя и вседержителя.

отче богоглаголиве стефане, * воздержанием ум оградив всюду, * к первовиновному востещи сотворил еси, * и утишил еси мирский мятеж, * и молву оттряс, * ума чистотою * удержан был еси, премудре, * желанием воистинну крайним, богомудре преподобне.

*Слава, глас з~. Византиево:*

Срадуйтеся с нами вся ангельская чиноначалия: предстатель бо ваш и наш заступник, великий архистратиг в днешний день, в честнем его храме, преславно являяся освящает. темже по долгу воспевающе, тому возопиим: покрый нас кровом крилу твоею, великий гаврииле архангеле.

*И ныне, Богородичен, или крестобогородичен. Подобен:*
Тридневен:

Всечистая яко виде тебе на кресте повешена, плачущи вопияше матерски: сыне мой и Боже мой, сладчайшее мое чадо, како терпиши страсть поносную;

*На стиховне октоиха. Слава, и ныне, глас и~.*

*Иоанна монаха:*

Яко чиноначальник и поборник, и ангелов первый вождь, архистратиже, от всякия нужды и скорби, недуг и лютых согрешений свободи верно поющих и (с. 255) молящих тя, славне, яве яко невеществен невещественнаго зря, и неприступным светом владычния славы осияваемь. той бо человеколюбне плоть нас ради от Девы прият, спасти восхотев человечество.

*Тропарь, глас д~:*

Небесных воинств архистратиже, молим тя присно мы недостойнии, да твоими молитвами оградиши нас кровом крилу невещественныя твоея славы, сохраняя нас припадающих прилежно, и вопиющих: от бед избави нас, яко чиноначальник вышних сил.

*На утрени един канон октоиха со ирмосом на д~: и архангела на з~. Творение иосифово, егоже краегранесие:*

Яко всечестна гавриила хвалю.

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся, светло торжествуя, и воспою, радуяся тоя чудеса.

Яко света суща, к свету крайнему невещественными причащении, божественнаго и невещественнаго, молю тя архангеле Господень: ум мой просвети молитвами твоими, яко да воспеваю тя.

Составим днесь лик божественный веселящеся, перваго почитающе безплотных умов, неизреченную радость возвестившаго, в мир пришедшую за благость.

Предстателя тя велика и к Богу заступника, и стену и утверждение, гаврииле, имуще, любящии тя избавляемся от бед и вреда змиина восхваляющии тя.

*Богородичен:*

Чисту тя всенепорочную гавриил яко узре: радуйся, тебе, владычце, светло возопи, неискусобрачная, (с. 256) человеков спасение, ангелов похвала и честнословие.

*Ин канон преподобнаго на д~.*

*Глас в~. Песнь а~. Ирмос:*

Во глубине постла иногда фараонитское всевоинство преоруженная сила, воплощшееся же слово всезлобный грех потребило есть: препрославленный Господь, славно бо прославися.

Тебе твоего, преблаженне, учения долг приносяще, воздаяния простираем, венец похвал плетуще: ты же милостив явися, пребогате, твоими мольбами благодать ми подаждь духовную.

Всегубительное стремление страстей, отче, увядил еси, словесным об\ъят богомудрием: благопребытен бо был еси, благогласен, кроток же и смирен, словом же премудрости, стефане, и разума венчаемь.

Священно украсил еси себе, отче, разумом и детельным действом благодати, богоглаголиве стефане, желая венца славы Христовы, и твоея надежди изрядно, преблаженне не погрешил еси.

Целомудрие удержал еси яве, крайнюю же кротость, и высокое, богоносе, смирение: имиже возвышаемь, трудов твоих действом и видением, радуяся принеслся еси, венец неувядаемый прием.

*Богородичен:*

Тварей явилася еси, чистая, всех видимых и невидимых превышши, всенепорочная: зиждителя бо родила еси, якоже изволи воплотитися во утробе твоей: егоже со дерзновением моли, спасти поющыя тя.

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя, духовно утверди, в божественней твоей славе, венцев славы сподоби. (с. 257)

Причастием света невещественнаго, яко невеществен воистинну, гаврииле, невещественно просвещаемь, свет виден был еси вторый, вещественныя всегда человеки просвещая поющыя тя.

Великаго благозвания сподобился еси, великое таинство нам открыв, великий ангелов, имже взяти быхом от земли к величайшей высоте, вельми чтущии тя.

Явися всем с небесе, любовию ищущым тя присно, и устави бурю на ны движимую, напастей же и скорбей, о гаврииле архистратиже!

*Богородичен:*

Сказуя еже древле сокровенное таинство, отроковице, тебе иногда гавриил взываше: радуйся, божия палато, в нюже вселився, вся человеки обожил есть, яко милосерд.

*Ин. Ирмос:*

Процвела есть пустыня, яко крин, Господи, языческая неплодящая церковь, пришествием твоим, в нейже утвердися мое сердце.

Просия житие твое, богоносе стефане, всесветло яко солнце в мире: и просвети к тебе верою и любовию приходящыя.

Просвещаются концы учении твоими, преподобне: якоже бо светильник просиял еси, богоносе, церкви Христове, в нейже утвердися мое сердце.

Непорабощенну соблюл еси душу твою страстьми и сластьми телесными, богоносе стефане честне. темже ныне по достоянию восхваляем тя.

*Богородичен:*

Явилася еси чистотою яко крин, владычце, посреде терния просиявши лучами девства твоего, Богородице пречистая.

*Кондак, глас в~:*

На небесех зря божию славу, и на земли с высоты (с. 258) подая благодать, начальниче ангелов, мудре гаврииле, божия славы служителю, и мира божественный поборниче, спасай, соблюдай вопиющыя ти: сам буди помощник, и никтоже на ны.

*Седален, глас д~. Подобен:*
Вознесыйся:

Безплотных служителей ты первенствуяй, первовечное повеленное страшное таинство тебе единому, гаврииле славне, вверяется, рождество неизреченное святыя Девы: радуйся, провозглашая ей, обрадованная: темже тя должно вернии с веселием присно ублажаем.

*Слава, преподобнаго, глас г~. Подобен:*
Красоте девства:

Исправление жития твоего всех просвещает стопы, стефане отче воистинну, верою подобящихся тебе. темже любовию тя блажащыя всегда спасай молитвами твоими от всякия тесноты, Христа благаго моля, преподобне блаженне досточудне.

*И ныне, Богородичен:*

Яко невозделанная, Дево, лоза, краснейший грозд прозябла еси, источающ нам вино спасения, всех веселящее душы же и телеса. темже яко вину тя добрых блажаще присно, со ангелом вопием ти: радуйся, благодатная.

*Крестобогородичен:*

Неискусобрачная чистая и Мати твоя, Христе, видящи тя мертва висяща на кресте, матерски плачущи глаголаше: что тебе воздаде еврейский беззаконный собор и неблагодарный, иже многих и великих твоих, сыне мой, даров насладивыйся; пою твое божественное снизхождение.

*Песнь д~. Ирмос:*

Неизследный божий совет, еже от Девы воплощения тебе вышняго, пророк аввакум усмотряя, зовяше: слава силе твоей, Господи. (с. 259)

Стоял еси причастием богоначальным, древле гаврииле досточудне, просвещая пророка даниила, и изложив явление недоведомых духом.

усты бренными тя радостно, огненное естество суща восхваляем: изми нас огня всегда палящаго, божественными, гаврииле, ходатайствы твоими.

Паче солнца в божественную одежду, славою неприступною блистающуся одеваемь, архистратиже служителей, царю предстоиши небесному веселяся.

*Богородичен:*

Всю тя духом гавриил, преочищену, всенепорочная, разумев, вопиет тебе явственно: радуйся, клятвы избавление, и праотцев воззвание.

*Ин. Ирмос:*

Пришел еси от Девы не ходатай, ни ангел, но сам, Господи, воплощся, и спасл еси всего мя человека. тем зову ти: слава силе твоей, Господи.

Ты, стефане, монашествующих был еси венец, яко камением многоценным, добродетельми обложен: явился бо еси, блаженне, богорадованно воистинну украшение.

Божественную, богоносе, премудрость почел еси: темже дарований тя сия венцы уясни, славу вечную тебе ходатайствовавши, отче всечестне.

Светлостию нравов твоих, и образы благости, преподобне стефане, подобне пожил еси: темже приступен всем был еси, всеблаженне пречудне.

*Богородичен:*

умерщвления плод мне ева принесе, жизнь же рождшая впостасную, пречистая, абие исправила еси. темже зову ти: радуйся, приснодево. (с. 260)

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

ума причастием перваго просвещаемь, вторый виден был еси свет, зовый со безчисленными ангел чинми: свят отец вседетель, сын собезначален, и дух сопрестолен.

Вид твой огнен, доброта пречудна, всяку мысль удивляя, велия слава, гаврииле, великий божественных безплотных начальниче, всех удобрение верно воспевающих тя.

Божественный яко виде тя, во время каждения древле стояща, захариа бывает нем: не верова бо твоему возвещению страшному, егоже возгласил еси, гаврииле архистратиже.

*Богородичен:*

Храм священия сущи, пренепорочная, гласом гавриила архангела, во святых почивающаго родила еси пресвятаго Бога, вся освящающаго, и лютых из\ъимающаго.

*Ин. Ирмос:*

Ходатай Богу и человеком был еси, Христе Боже: тобою бо, Владыко, к светоначальнику отцу твоему, от нощи неведения приведение имамы.

Стремление страстей безстрастия желанием угасил еси, богоносе стефане: и видении и деянии просветил еси, отче, душевное устроение.

умом чистым писании беседовал еси духовными, богоглаголиве стефане; и видения и деяния собрал еси богатство божественно, отче преподобне.

Премудрости глубину испытав, стефане, достигл (с. 261) еси обрести елико благопотребно: и бисер многоценный болезньми стяжал еси, преблаженне, разума.

*Богородичен:*

Се во чреве, Богородице пречистая, Христа Бога паче слова имела еси, якоже исаиа провозгласи: выше естества сего, богородительнице, родила еси.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

Земнии языцы почести тя ума светозарнаго и небеснаго не возмогут, пресветло просвещаема, паче ума и слова, божественными светлостьми.

Заря солнца многосветлая, огненных слуг начальниче, светоносными твоими ко владыце мольбами поющыя тя тмы страстей исхити.

Советы языков разори, веру православную утверди, устави раздирания церковная, архангеле, ко всех творцу твоими молитвами.

*Богородичен:*

Глаголов божественных послушлива, чистая, гаврииловых была еси, и пребезначальнаго слова плотию родила еси, безсловесия мир избавльшаго.

*Ин. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Вселенней светило пресветлое, отче, явился еси, словес светлостию просвещая, стефане, верою и любовию к тебе притекающыя.

Блаженно житие прошел еси, успив убо чувства, вне быв мирскаго мятежа, и Богу приближился еси стефане.

Яко добр, яко красен венец, имже ныне (с. 262) венчался еси, премудре стефане, добродетельми венчаемь, и над страстьми царствовал еси, преизрядне.

*Богородичен:*

Выше естества, Дево, родила еси, и вечнуеши Девою, явльши истиннаго божества, сына и Бога твоего образы.

*Кондак, глас в~. Подобен:*
Твердыя:

Архистратиже божий, служителю божественныя славы, ангелов начальниче, и человеков наставниче, полезное нам проси, и велию милость, яко безплотных архистратиг.

*Икос:*

Рекл еси, человеколюбче, в писаниих твоих, множеству радоватися ангел на небеси о человеце едином кающемся, безсмертне. темже мы, иже в беззакониих, безгрешне едине сердцеведче, тя молити всегда дерзаем, яко благоутробнаго, ущедрити, и низпослати недостойным умиление, Владыко, подаяй нам прощение, о всех бо нас молится тебе безплотных архистратиг.

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Иоанново рождество, славне, возвестил еси захарии, иногда внутрь божественнаго храма предстоящу, и поющу избавителю и Богу: препетый отцев Господь и Бог, благословен еси.

Преславное храма твоего благолепие, пресветло, гаврииле, освящает душы верных, и повелевает велегласно вопити: препетый отцев Господь и Бог, благословен еси.

Просвещаемь причастием, архистратиже, перваго света тайно, вторый свет воистинну виден был еси, (с. 263) поющыя просвещаеши всегда: препетый отцев Господь и Бог, благословен еси.

*Богородичен:*

Послан бысть гавриил архистратиг, радость возвещая тебе, Дево Мати чистая, еяже ради печаль преста, и клятва воистинну неплодна бысть, и благословение процвете верным во веки.

*Ин. Ирмос:*

Богопротивное веление беззаконнующаго мучителя высок пламень вознесло есть: Христос же простре богочестивым отроком росу духовную, сый благословен и препрославлен.

Благовонствуют, преподобне, твоих учений словеса, благодатию духа сияюще: божество бо едино чествуя в трех лицах, слова же воплощение поя, благовонствуеши нас, пребогате.

ума чистотою, и разума, богомудре, светлостию житие прешел еси, чистотою же телесе, и девства сиянием, изрядно возложение явлься всевидцу, и вседержителю.

Слово твое солию растворено, житие твое благодатию, преблаженне, сияя явися, пречудне: темже в вышния обители вселился еси радуяся Христу, со дерзновением ныне предстоя.

*Богородичен:*

управляющи, пречистая, мое житие, к твоему всетихому пристанищу направи, Бога рождшая благих источника, всем подающаго верным из\ъобилие благости.

*Песнь и~. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте дела и превозносите его во вся веки.

Священнословии священными тя людие священнии (с. 264) поют веселящеся: ты бо всевиновное слово воплощаемо, еже по нам, архангеле, и еже от нас провозглашаеши Деве, паче ума же и слова. темже тя почитаем во вся веки.

уму великому же и первому, невещественно, архангеле, соединяяся, усты огненными твоими поеши пение страшное, еже поют вси ангельстии лицы: Господа пойте дела, и превозносите его во вся веки.

Благолепием яве испещрен божественным, проходиши небесная, таже и земная, совершая священная хотения Христа всех Бога, ангелов начальниче гаврииле, красота верою присно тя хвалящих.

Плотию по впостаси слово человеком примеситися хотя, име тя предтекуща и проуготовляюща священную палату, о священный гаврииле! Господа пойте, вопиюща, и превозносите его во вся веки.

*Богородичен:*

Яко престол красен царев, яко всех тварей преимущую, яко пресущнаго едину осуществовавшую, человеки обожившаго, соединением лучшим рождества неизреченнаго и страннаго, благословенную воспоем Деву.

*Ин. Ирмос:*

Пещь иногда огненная в вавилоне действа разделяше, божиим велением халдеи опаляющая, верныя же орошающая, поющыя: благословите, вся дела господня, Господа.

Венец благолепен Христос жизнодавец на верх твой положи, тезоимените стефане, ибо деяньми просиял еси, и видении, явился еси зовый: благословите, вся дела господня, Господа.

Все прешед чувство, преблаженне, уму первому приближился еси души чистотою, жития же светлостию (с. 265) венец носиши, стефане, зовый: благословите, вся дела господня, Господа.

Желанием зельным, преблаженне, изследил еси богоноснаго саввы, стефане, житие божественное, жизни же светлостию поревновал еси, прехвальне, быв убо ученик сего воистинну изряден.

*Богородичен:*

ум безстрастный, во утробе твоей, соединяется человеческому уму, пречистая, плоти же дебельством под летом быв, лет превышший: тем тя, Богородице, верою и любовию славим.

*Песнь ф~. Ирмос:*

Всяк земнородный да взыграется духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Предстоиши страшно престолу благодати служя, и облистаемь светолитии еже паче ума, и священно обожаемь, и свет зримь, и просвещаяй верою чтущыя тя, священне гаврииле архистратиже.

Якоже небо зришися звездами украшено, божественными светлостьми, и якоже воевода руками держиши скиптр пресветлый, и преходиши всю землю, волю владычню всегда совершая, и лютых верныя изимая.

утиши лютую варварскую бурю, воздвижемую всегда на рабы твоя, церковныя устави раздоры: поющым тя подаждь прегрешений избавление: воинству же даруй победительная, гаврииле, теплым предстательством твоим.

Предобрая двоице и преславная, михаиле и гаврииле, престолу предстояще божественныя славы, всем просите грехов прощения, и злых пременения, яко (с. 266) предстателие, и яко благости владычней во всем подобящеся.

*Богородичен:*

Свет благодати рождеством твоим возсия, и просвети всю подсолнечную, и предстателя тмы погуби, богородительнице пречистая, ангелов похвало, и человеков всех спасение, непрестанными гласы восхваляющих тя.

*Ин. Ирмос:*

Безначальна родителя сын, Бог и Господь, воплощся от Девы, нам явися, омраченная просветити, собрати расточенная. Тем всепетую Богородицу величаем.

Пречестный стефане, ныне чисто услаждаяся, и пищу приемля паче умныя, идеже святых собори о Бозе ликуют, блаженне, тя ныне чтущыя, ходатайствуя к себе привлецы.

Прейде радуяся к желанию крайнему, ко единому сущему яве блаженству, к пребольшей доброте, к жизни воистинну нестареемей, к свету невечернему, богоносе отче стефане.

Яко солнце просиял еси в монашеских соборех, от мягких ногтей освящен, якоже зарю испущая, добродетели твоего жития, пресладкий стефане, богоносе отче преподобне.

*Богородичен:*

Разумевше издалеча прозорливыма очима, пророцы тя яве провозвестиша, хотящу матерь быти вседетеля и всех Владыки: темже тя, всепетая, Богородицу исповедаем.

*Светилен. Подобен:*
Посетил ны:

Архистратиже божий, в крове крилу твоею ополчився, огради мя прибегающаго к тебе, и во исходе избави мя горьких истязателей, и спаси мя мольбами твоими.

*Богородичен:*

Бог нам, чистая, прибежище и силу, и помощь тя (с. 267) подаде, в скорбех наших и во обстояниих: всех убо нас избави от бед наших.

*На стиховне октоиха. Слава, глас е~:*

Идеже осеняет благодать твоя, архангеле, оттуду диаволя прогонится сила: не терпит бо света твоего видети, спадый денница. тем молим тя: огненныя его стрелы, яже на ны движимыя угаси ходатайством твоим, избавляя нас от соблазн его, достохвальный гаврииле архистратиже.

*И ныне, Богородичен, или крестобогородичен:*

Зрящи древле агнца и сына своего Дева Мати и всеблаженная отроковица, на крест воздвижена, вопияше слезящи: увы мне, сыне мой, како умираеши, Бог естеством сый безсмертен;

*На литургии, Блаженна октоиха, на д~: И архангела песнь г~, на д~. Прокимен, глас д~:*
Творяй ангелы своя духи: *Стих:*
Благослови, душе моя, Господа: *Апостол к евреем, зачало т~е. Аллилуиа, глас е~:*
Хвалите Господа вси ангели его: *Стих:*
Яко той рече, и быша: *Евангелие луки, зачало н~а. Причастен:*
Творяй ангелы своя духи:

