<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 267)

*Месяца тогоже в д~и-й день.*

*Святаго апостола акилы.*

*Сего же дне поется служба кирика и иулитты вкупе со апостолом.*

*Стихиры апостола г~, глас а~. Подобен:*
Небесных чинов:

Павел великий, богомудре, * мира солнце, * якоже светлую лучу во вселенную, * тебе, блаженне, пусти, * (с. 268) светлыми твоих словес сиянии просветити * древле в нощи неведения бедствующыя.

Чистое твое сердце, * божественнаго духа светлыми зарями * озарившися богатно, акило богогласе, * световидно воистинну явися, * и еллинов тму лютую * божественною благодатию разори.

Иже храму твоему божественному притекающии, * и в нем тя верою моляще, акило, * избавляются недугов всяческих, * и бед и скорбей, * священными твоими мольбами, * и к Богу ходатайствы, священне.

*Ины стихиры мучеников, г~, глас д~. Подобен:*
Яко добля:

Младоумнаго мучителя, совершенным умом, * несовершенным же телом, мучениче кириче, * мужемудренно посрамил еси. темже на судищи тя тяжко истязуя, * налагает смерть тебе, * поминающу жизнь нестареемую, * в нюже вшел еси, неусеченною на лета * орошаемь кровию.

Яко плодовит виноград, * напоении духовными, * иулитта славная, * от боку твоею прозябша кирика, * приводиши закалаема, * и точилы мученическими воистинну изгнетена, * с нимже источивше умиления вино, * сердца веселите, * верою творящих память вашу.

Ранам приближившися, * и строгание телесе, * воистинну претерпела еси, досточудная, * очима же зрящи сыновне скончание, * мучение сугубо, иулитто, прошла еси: * темже дает ти * и сугубы венцы подвигоположник, * победу страждущым * всесильно даруя.

*Слава, глас з~:*

Приидите, и узрите вси странное видение и преславное: кто виде младенца трилетна суща, мучителя посрамивша; о чудесе! матерь ссаше, и (с. 269) млекопитательнице вопияше: не бойся, мати моя, мук лютаго миродержца, Христос бо есть крепость верующым в него.

*И ныне, Богородичен, или крестобогородичен. Подобен:*
Тридневен:

Люди беззаконнейшии, без правды пригвождающя тя на древе, Дева и чистая Мати твоя зрящи, якоже симеон прорече, утробою, Cпасе, уязвляшеся.

*На стиховне октоиха. Слава, глас и~:*

Трилетен Троицу проповедаше, и млеко ссый, матерь утверждаше, престани, о мати моя, от слез плачущи, свыше зиждитель зрит, и спасет душы нашя.

*И ныне, Богородичен, или крестобогородичен. Подобен:*
Что вас наречем:

Не терплю, чадо, видящи тя * на древе уснувша, * бодрость всем подающаго * яко да иже древле преступления плодом, * сном погибельным уснувшым, * божественную и спасительную бодрость подаси, * Дева глаголаше плачущися, * юже величаем.

*Тропарь, глас г~:*

Апостоле святый акило, моли милостиваго Бога, да прегрешений оставление подаст душам нашым.

*Слава, мучеников, глас д~:*

Мученицы твои, Господи, во страданиих своих венцы прияша нетленныя от тебе Бога нашего: имуще бо крепость твою, мучителей низложиша, сокрушиша и демонов немощныя дерзости. тех молитвами спаси душы нашя.

*На утрени, канон октоиха един: и апостола на д~, егоже краегранесие:*
Славнаго воспоем акилу любовию: *Творение иосифово.*

*Глас в~. Песнь а~. Ирмос:*

Грядите, людие, поим песнь Христу Богу, раздельшему море, и наставльшему люди, яже изведе из работы египетския, яко прославися. (с. 270)

Священнаго священными воспоим акилу песньми, и возопием: того молитвами, щедре, вся спаси, яко преблаг.

Весь себе, блаженне, приятелище духа световидно сотворил еси, осияемь того светлыми зарями: тем сущыя бо тме просветил еси.

Законом Христовым оградив ум твой, беззаконных шатание все низложил еси, и идольския храмы вся разорил еси, пострадав, богоблаженне.

*Богородичен:*

Словом, чистая, слово во утробе зачала еси, словом вся соделавшаго. сего ради тя словесы божественными воспеваем, богорадованная.

*Ин канон мучеников на д~, егоже краегранесие:*

Кирика пою с рождшею мудренно. *Творение иосифово.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Проповедавше слова, от отца яве рожденна, воплощена же от матере, свидетели сего страстей, страстьми и смертию бысте.

Славная мученица, яко светозарная луна, совокупльшися с солнцем, из нея рожденным кириком, всю тварь чудесными зарями просвещают.

Текущими изменила еси, яже никакоже движима, мученице, и на руках твоего сына носящи, с сим беззаконных и диаволю лесть омрачила еси.

Сущи от рода славна, мучением же и страдании многовидными, мученице иулитто, царя безсмертнаго дщи была еси.

*Богородичен:*

упразднися смерть тебе ради, и адово жало (с. 271) потребися, Мати чистая: ты бо безсмертнаго Владыку, умерщвлена плотию, родила еси.

*Песнь г~. Ирмос:*

утверди нас в тебе, Господи, древом умерщвей грех, и страх твой всади в сердца нас поющих тя.

Возжелал еси Бога, яко преподобен, славне, единаго Владыку и царя: и того божественное хотение несумненным сердцем исполнил еси.

Крепостию честнаго и божественнаго духа, акило прехвальне, лукаваго крепость всю низложил еси, пострадав доблественне, священнейше.

умом твоим чистым созерцая славу господню, тоя причастился еси совершенно, блаженне, отшед от временных к пребывающым.

*Богородичен:*

Един чистый, един Господь, тя едину яко позна чистейшую всея твари, пренепорочная, от чистых твоих кровей воплотися.

*Ин. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение едине человеколюбче.

Небесных чертогов, и светозарнаго покоя, вечнующия же славы сподобистеся, мученицы славнии, диаволя жала болезньми страдания потребльше.

Птенец яко красен, голубице целомудренней сей подобился еси, льстивому противяся, славне кириче, льстивно приступльшу, и украсти тщащуся тя непобедимаго.

Гордаго змия, на небо положивша уста, и землю потребити хвалящагося, младенец незлобив крестным всеоружием до конца низложи и потреби.

*Богородичен:*

Не истощив недр отеческих, пречистая, слово вся (с. 272) осуществовавшее, во твою, пренепорочная, утробу вселися, и плоть непременна бысть, и человеки обожи пресущественный.

*Кондак апостола, глас д~:*

Яко велие солнце, церковь тя стяжавши, славне акило, светлостьми учения твоего, просвещает верно чтущыя тя, Господень апостоле.

*Таже седален, глас д~: Подобен:*
Скоро предвари:

Павла глаголы озарив твою душу, яко солнце просиял еси богоразумия светом, акило блаженне: венец же мучения исплел еси законно. темже источаеши реки исцелений, верою празднующым, блаженне, память твою.

*Слава, мучеников глас тойже. Подобен:*
удивися иосиф:

Тезоименно, страдальче, проповедник явился еси истинен, пострадав с материю, кириче славне Христов, благочестия течение скончав, и был еси нам мужество веры, поправ вражию всю силу, и с небесе приял еси венец, с материю твоею, славне, Христа молите, спастися всем творящым память вашу.

*И ныне, Богородичен:*

Треволнении страстными безсовестный аз обуреваемь, чистая, призываю тя тепле: да не презриши мене окаяннаго погибнути, бездну милосердия рождши, разве бо тебе, надежды не имам. да не врагом убо обрадование и смех, надеявся на тя, явлюся: ибо можеши, елико хощеши, яко Мати сущи всех Бога.

*Крестобогородичен:*

Дева и агница видевши на кресте, без семене из нея агнца рождшагося, и копием прободена, печали уязвена стрелами, вопияше болезненно восклицающи: что новое таинство; како умираеши, иже живота един Господь; темже воскресни, падшаго воздвизая праотца. (с. 273)

*Песнь д~. Ирмос:*

услышах, Господи, слух твоего смотрения, и прославих тя, едине человеколюбче.

Дреманием спящыя лукаваго, акило, злочестия, ко благочестия свету воздвигл еси.

Гордое свирепство врага низложил еси, акило, смирением божественным вооружився.

Блаженно пострадал еси, за Христа кровь твою излияв, священник и свидетель страданий его.

*Богородичен:*

Мысленну тя палату, и высокий престол царя, Богородице владычце, именуем.

*Ин. Ирмос:*

услышах, Господи, смотрения твоего таинство, разумех дела твоя, и прославих твое божество.

Младенствуя телом, и совершенным, мучениче, умом, злоначальнаго низложил еси, лукавство злосотворшаго.

Яко плодовита лоза, мученице иулитто, грозд израстила еси, добляго воистинну кирика, мучения сладость искапающа.

Милостивно взирающи, якоже агница на агнца мученика, иулитта досточудная, закалаема усердно.

*Богородичен:*

Законы естества, пречистая, паче естества в рождестве твоем, изменяются: содетеля бо паче ума и слова породила еси.

*Песнь е~. Ирмос:*

Света подателю и веков творче, Господи, во свете твоих повелений настави нас: разве бо тебе иного бога не знаем.

Сладко слово присно источая благочестия, премудре, горькою прелестию одебелевшыя усладил еси душы, яко священнотаинник, акило прехвальне. (с. 274)

Твоя похвалы лука богогласный воистинну написа, священнаго бо павла ученик, и божествен странноводец быв, божественным яве наказуя.

Якоже звезду ясну, светлы лучы испущающу, честное проповедание, священнаго обрет павла, от того зари приял еси словеса, и свет был еси.

*Богородичен:*

Мати и раба Христа воплощшагося нас ради была еси, егоже прилежно всегда моли, еже спасти нас, Богородицу тя чистую именующих.

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

Терзаему, богомудрая, ранами телу твоему, и раздробляему, тления дебельство совлекла еси: во одежду же облеклася еси, юже от Девы единородный плоть понес, человеки обожив облече.

Обнажилася еси телом, мученице всеславная, преобидевши плотский студ: и врага, еву обнажавшаго, иулитто, древле, терпеливно вмужившися, в вечный студ одеяла еси.

Во главу усечена бывши, главу змия, мученице, сокрушила еси: лишена бывши богатства, небесное богатство наследовала еси, недвижимое приимши царство со всеми мученики, прехвальная.

*Богородичен:*

Божие Бог слово плоть прият, мысленну и одушевлену, от тебе, пречистая: и за милосердие бысть человек, и обожи мя, преступлением отриновена. егоже моли спасти всяческая.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи. (с. 275)

Излияся благодать во устну твоею, блаженне священне: темже благослови тя всех Господь во веки, акило богодохновенне.

Недугом различным изменение, и согрешающым душам очистилище, твоя молитва бысть, богоносе акило блаженне.

Шествия твоя божественно сотворяема, и к путем божиим направляема, блудящым явишася наставление, и стезя спасительная.

*Богородичен:*

Господоименная Дево всенепорочная, яже благих подателя Бога рождшая, тя поющыя всегда от напастей многообразных спаси.

*Ин. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Преплывше безмерных мук, прехвальнии, непостоянную воду, крестным окормлением, и ко пристанищу тихому яве доидоша, погрузивше фараона невидимаго кровными струями.

Играет иконийский град тебе воспитавый, и красится памятию твоею честною тарс, иулитто: мучение бо в том скончала еси с сыном твоим, и венцев победы сподобилася еси.

Презрела еси многоплетенныя муки, и горлица прекрасная явилася еси, со птенцем возлетевши, и над всеми возвысившися сетьми змия, всехвальная, и во обителех небесных премудро почила еси.

*Богородичен:*

Кореносекательным серпом твоея молитвы посецы, отроковице, лукавая помышления души моея, и (с. 276) плодоносну покажи, молюся: всех бо содетеля Бога и Cпаса родила еси.

*Кондак мучеников, глас д~. Подобен:*
Явился еси:

Во об\ъятиях носящи Христомученица иулитта кирика, на подвизе мужески веселящися, взываше: Христос есть мучеников похвала.

*Икос:*

ум мой просвети, Христе, светом заповедей твоих, яко да возмогу воспети святыя, и подвиги изрещи: кий же язык изглаголати возможет страдания, яже претерпеша; тем припадаю тебе, человеколюбче, оставление подаждь души моей окаянней: даруй ми время покаяния, на се бо волею восприял еси плоть, да вся на живот возведеши, егоже страдальцы получивше непрестанно поют: Христос есть мучеников похвала.

*Песнь з~. Ирмос:*

образу златому, на поле деире служиму, трие твои отроцы небрегоша безбожнаго веления, посреде же огня ввержени, орошаеми пояху: благословен еси, Боже отец наших.

Исткав себе нетления одежду божественным духом, весь красен был еси, и врага обнажил еси, иже от него, акило, обнаженныя одеял еси во одежду световидну, и свет спасительный.

Гладом мысленным одержимыя люди, и бедствующыя, хлебом словес, досточудне, богомудре, напитал еси, и небесныя трапезы причастники сотворил еси, священнотаинник быв боговиден.

Святому храму твоему притекающии здравие приемлют, и страстей разрешаются, и от недуг очищаются, воспевающе тя любовию, и вопиюще, прехвальне: благословен еси, Боже отец наших. (с. 277)

*Богородичен:*

умертвися первее адам тлетворною снедию, всенепорочная: ты же рождши живот наш, сего, Дево, оживила еси. тем яко добрых тя виновну, воспевающе вопием: благословенна еси, яже Бога плотию рождши.

*Ин. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Палицами сокрушает твое тело беззаконный, богомудрая иулитто, помысла крепость никакоже подвиже: жезл бо силы крест Христов держала еси.

Тучами кровных наводнений погасиша огнь безбожия Христовы страдальцы, зовуще усердно: благословен еси, Господи Боже, во веки.

Носящи на руку, мученице, егоже родила еси, предстала судищу, и сугуб добрый скончала еси подвиг, вопиющи: благословен еси, Господи Боже, во веки.

*Богородичен:*

Глаголом твоим последующе, блажим тя роди вси, отроковице, блаженнаго Бога матерь явльшуюся, в него верующыя блаженны соделавшаго.

*Песнь и~. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте, дела, яко Господа, и превозносите во вся веки.

Радостно на небесех с божественными ученики и слуги, и самовидцы слова, яко ученик живый, акило, и божественне обожаемь, поминай верою и любовию тя поющыя.

Потов твоих токи реки всем нам (с. 278) божественных чудес источают, блаженне: и токи страстей безместных изсушают всегда, и ополчения погружают льстиваго.

Приступлением обожаемь присно, яко приближаяся Богу умом невещественным, весь свет еси, отрешився от плоти, и видиши, яже видят ангели, славне акило, Христов священномучениче.

*Богородичен:*

Яко всех виновнаго Бога, вышше всякия воистинну, чистая, вины во утробе заченши, и нас ради по нам явльшася, рождшая пренепорочная, сего моли о поющих тя.

*Ин. Ирмос:*

Победители мучителя и пламене благодатию твоею бывше заповедем твоим зело прилежаще, отроцы вопияху: благословите, вся дела господня, Господа.

Светлыя звезды, яже на тверди церковней нелестно водрузившеся, и землю чудесы просвещше, благочестно чтутся от всех днесь, песнословящих Христа во веки.

Якоже нова ветвь корене богонасажденна сущи богомудрая, честнаго твоего сына носящи, увядила еси нечестия сады, вопиющи с ним и глаголющи: тя превозносим, Христе, во веки.

Якоже тельца юна юница сущи прекрасна, иулитто, носиши кирика славнаго, жертву живу от Девы агнцу возсиявшему, и заколеному за крайнее милосердие.

*Богородичен:*

Воплощся слово от пречистых твоих кровей, отроковице, приникшыя к безсловесным плотским страстем, познанием божественным обожи, чистая: егоже превозносим во вся веки.

*Песнь ф~. Ирмос:*

*От*
Бога Бога слова, неизреченною мудростию пришедшаго (с. 279) обновити адама, ядию в тление падшаго люте, от святыя Девы неизреченно воплотившагося нас ради, вернии единомудренно песньми величаем.

Священными тя песньми священна бывша сосуда слова и честна, сего и премудра проповедника, и мира светильника, и утверждение веры нашея, сошедшеся, акило, согласно ублажаем.

Яко потребитель лести, и языков наставник, и божественный Cпаса страдалец, и согражданин, и ссельник святых ангелов, акило богогласе: с ними Владыку умоли спасти душы нашя.

Тя ученика убо павлу уведевше, акило, мирови же светильника нелестна, и священнаго мученика, потребителя идолов, и разума божия вводителя, благочестною мыслию, богомудре, ублажаем.

Всесвятая твоя память возсиявши миру, яко солнце просвещает душы благочестно поющих тя: в нейже молися, блаженне, дати очищение грехов, и мир глубок, и велию всем милость.

*Богородичен:*

Светел тя свещник прозряше пророк, света возсиявшаго от света, Дево Мати, носящу, просвещающаго богатно первее омраченныя, зарями несказаннаго своего, пренепорочная, божества.

*Ин. Ирмос:*

устрашися всяк слух неизреченна божия снизхождения, яко вышний волею сниде даже и до плоти, от девическаго чрева быв человек. темже пречистую Богородицу, вернии, величаем.

Исцеление приношает рака славных страдалец, благодатию божественнаго духа напаяемая: приидите, почерпите, и освятите душы, и от недуг очиститеся мучениколюбцы, дателя добрых величающе.

Якоже шипок мученическими прозябосте удолии, (с. 280) всеблаженнии, якоже крин благовонен, яко рая божественное прозябение, мирно яко воистинну искапающе украшение, и верных душы благовонием тайным веселите.

Ранами мученическими украсистеся, добропобеднии мученицы, и ангелом яве уподобльшеся, Богу предстоите, победным венцем светло обложени, и чтущым вас очищение грехов просяще.

Мученица якоже агница, яко агнца сына своего носящи, посреде волков невредно пройде, и в небесную ограду вселися: присно сих молитвами, Господи, спаси ны, тех священную память чтущыя.

*Богородичен:*

Просвети, двере света, ослепленную душу мою страстьми и злыми помыслы омраченную, и бедствующую, и изми мя от напастей, и бед, и скорбей: да славлю тя, упование верных и утверждение.

*Светилен октоиха. Слава, мучеников. Подобен:*
Жены услышите:

Радуйся, красуйся и ликуй, светло торжествуя, иконийский граде, яко из тебе возсияша два светильника премудра, иулитта славная и богомудрый кирик, законно бо пострадавше, венец прияша славы.

*И ныне, Богородичен:*

Матрь и Деву тя поем, всенепорочная: ты бо Бога всех во чреве носила еси. егоже совокупление проповедающе, непреложно по впостаси, тя Богородицу владычцу исповедаем воистинну, иже тебе ради спасаемии.

*На хвалитех стихиры, на д~, глас а~: Самогласны. Германово:*

Добляго страдальца, и проповедника веры, с материю богомудрою достойно восхвалим: сии бо терпеливно пострадавше, злоначальнаго врага силою креста мужески низложиша. темже венцы прияша от подвигоположника (с. 281) Бога, и молят его со дерзновением непрестанно, спасти верою творящих священное их страдание.

*Дважды.*

*Глас в~:*

Иже от пелен исполнен благодати, имеяй сед разум, в победе подвигов твоих, мучениче кириче, молися с материю твоею Христу Богу даровати мир миру, яко Троицы велий исповедник.

Младенец явился еси в мученицех, совершен же показался еси разумом: отнележе безначальное слово прият, всехвальне, огня не устрашился еси беззаконных, с материю твоею зиждителя моли, да спасет яко Спас душы нашя.

*Слава, глас тойже. Византиево:*

Приидите, вернии, хвалами, сошедшеся, венчаем двоицу всесвятую, Троице честь держащую: идольскую бо прелесть, и мучителей умышление своими ногами попраша. сих восхваляюще, вернии взываем, глаголюще: радуйся, иулитто всечестная, яже женскую немощь отвергши, и мужески подвигшися: радуйся, кириче всеблаженне, иже трилетен телом, и многокозненнаго врага низложь: радуйтеся, наша похвала и слава, верою празднующих священное ваше страдание. еюже молим, молити присно всех Господа, миру даровати мир, и душам нашым велию милость.

*И ныне, Богородичен, или крестобогородичен. Подобен:*
Егда от древа:

Древу крестному тя, Иисусе, пригвождена зрящи неискусобрачная, плачущи глаголаше: чадо сладкое, почто оставил еси мене рождшую тя едину, свете неприступный пребезначальнаго отца; потщися и прославися, яко да славу получат божественную, иже божественныя страсти твоя славящии. (с. 282)

*На стиховне октоиха. Слава, глас д~. Анатолиево:*

Радуйся, красуйся и веселися, иконийский граде, яко из тебе прозябе плод славен, иулитта прекрасная, и добропобедная мученица, и из нея честный отрок кирик тезоименитый: все бо коварство мучителя врага мужески поправше, венцы победы достойно прияша, проповедавше людем, чести и покланятися пресвятей Троице. темже и мы со дерзновением возопием сих прославльшему Христу Богу нашему, умирити мир и спасти душы нашя.

*И ныне, Богородичен, или крестобогородичен: Подобен:*
Яко добля:

Агнца и пастыря тя * на древе яко виде, * агница рождшая рыдаше, * и матерски ти вещаше: * сыне возжеленне, * како на древе крестнем повешен еси, долготерпеливе; * како руце и нозе твои, слове, * пригвоздишася от беззаконных, * и кровь твою излиял еси, Владыко;

*На литургии: блаженна октоиха, и мучеников песнь г~, на д~. Прокимен, глас д~:*
Дивен Бог во святых своих, Бог Исраилев. *Стих:*
В церквах благословите Бога, Господа от источник Исраилевых. *Апостол к коринфяном, зачало рн~д, от полу. Аллилуиа, глас з~:*
Из уст младенец и ссущих совершил еси хвалу. *Евангелие луки, зачало н~а, от полу. Причастен:*
Радуйтеся, праведнии о Господе:

