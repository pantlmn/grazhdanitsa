<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 302)

*Месяца тогоже в з~и-й день.*

*Святаго священномученика афиногена, и десяти ученик его.*

*На*
Господи, воззвах, *стихиры, глас и~ Подобен: О*
преславнаго чудесе!

Афиноген славный, * священства светлым обложен одеянием, * обагрении кровными, * чистейшее показа: * с нимже вшед в церковь святую, * всевидцу являяся, * и служа ему с невещественными чины, * и причастием божественным просвещаемый: * егоже ублажаем.

Афиноген премудрый, * лик приведе Христу страдальцев верою, * твердо пострадавших, * и течение скончавших: * с нимиже победив многокозненнаго, * лики мученическими восприемлется, * причастием обожаеми, * и (с. 303) молят всегда о нас, * священную их память * совершающих присно.

Десятица ученик богоизбранная, * постными подвиги * страстей взыграния низложивши пострада, * и змия умертви, * афиногена наставника священна, * божественною силою приобретши. * сих мольбами * спаси нас, благоутробне, * всегда на тя уповающыя преблагаго.

*Слава, и ныне, Богородичен: глас и подобен тойже:*

Спаси мя, владычце пречистая, * яже Cпаса Христа неизреченно рождшая. * тя бо едину стяжах предстательницу, * и необоримую стену, * и покров и радование, * и души моея божественное утешение. * ты убо мя избави неусыпающаго червия, * и огня вечнующаго, * Мати Христа Бога.

*Крестобогородичен. Подобен: тойже:*

Что зримое видение, * еже моима очима видится, о Владыко! * содержай всю тварь, * на древо воздвижен быв, * и умираеши, всем даяй жизнь, * Богородица плачущися глаголаше, * егда узре на кресте возносима * из нея неизреченно возсиявшаго * Бога и человека.

*На утрени канон, егоже краегранесие:*

Твоих страдальцев пою, Христе, славу. *Иосиф.*

*Глас и~. Песнь а~. Ирмос:*

Поим Господеви, проведшему люди своя сквозе чермное море, яко един славно прославися.

С чинми небесными ныне ликуя, достославне святителю и мучениче, поющыя тя верою спасай.

Законы владычними собор наставляемь честный Христовых страдалец, беззаконных советы разористе.

Якоже непорочно заколение, весь сожегся, богоблаженне, огнем мук привелся еси к Богу веры ради. (с. 304)

*Богородичен:*

Плоть бывшаго от твоих кровей, неискусобрачная, превечное слово паче ума же и слова родила еси.

*Песнь г~. Ирмос:*

утверди наш ум и сердца, небеса словом утверждей, во еже пети и славити тя, во спасение душ наших.

Разорив вражия лютая коварства, к Богу неразоримою любовию афиноген мученик и святитель, со ученики славы сподобися.

Притупиша врагу стрелы и жала терпеливым противлением божественнии, и озаряют всех мысли светолучными своими{<::рус>Исправлена опечатка оригинала<::слав>своим. <::рус>Прим. <::лат> оrthlиb<::слав>} сиянии.

Простер твердым ременем безумный стружет нещадно, ураняя непрестанно: но не поколеба сих помысла, еже паче слова твердость.

*Богородичен:*

Херувимов и серафимов превышши явилася еси, Богородице: ты бо едина прияла еси невместимаго Бога в твоем чреве, нескверная. темже тя вернии вси песньми, чистая, ублажаем.

*Седален, глас д~. Подобен:*
Скоро предвари:

Воздержанием первее пред\ъочистив душу, страданием второе, и совершенным умом Богу угодил еси, святитель и мученик быв, богоносе. собор же привел еси ученик владыце, с нимиже о нас молися прилежно, славне.

*Слава, и ныне, Богородичен:*

Чистая всенепорочная и неискусомужная, яже едина безлетнаго сына и слова божия в лето рождши, сего со святыми и честными патриархи, и мученики, и пророки, и преподобными моли, даровати нам очищение и велию милость.

*Крестобогородичен:*

Дево пренепорочная, Мати Христа Бога, оружие пройде (с. 305) твою пресвятую душу, егда распинаема видела еси волею сына и Бога твоего: егоже, благословенная, молящи не престай, прощение прегрешений нам даровати.

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

ума всякаго превышши божественными мечтаеми восхождении, плотских не убояшася горьких ран, богомудрии.

Христопроповедник богоприятен, и священномученик непорочен быв, сподобися афиноген божественныя благодати.

Ветийствующе мученицы воплощение слова, претерпесте раны и смерть, к безсмертию прешедше.

*Богородичен:*

Равносильна, сопрестольна родителю, пресущнаго воплотила еси, пренепорочная, земным за милосердие приобщившагося.

*Песнь е~. Ирмос:*

утренююще вопием ти, Господи, спаси ны: ты бо еси Бог наш, разве тебе иного не вемы.

Заградив безстрастием мудрование плоти твоея, страсть из\ъобразил еси безстрастнаго, досточудне.

Божественными предповелении, приведе владыце учеников лик афиноген славный.

Светлу сотвори память твою, мучениче, светодавец, исполняя прошения твоя к тем, иже верою тебе притекающым.

*Богородичен:*

Матрь и Деву ведуще тя, пресвятая, согласно почитаем, и благочестно ублажаем.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего. (с. 306)

Благозвание мученическое афиноген получи, и с ним учеников лик венчася, постився первее, и демонския побеждь козни.

Светлу содевает твою честную память Владыка Христос, исполняя твоя, яже к нему, моления, блаженне: се бо елень свое тебе исчадие приводит, божественным мановением.

Рай мысленный явился еси, достославне, иже древо жизни посреди имея, и божественных цветов благовонием вся обоняеши ясне.

*Богородичен:*

Яко мысленный ковчег, законодавца носила еси: яко свещник светозарен, свет породила еси, яко корень ненапоен, жизни грозд, Богородице, прозябла еси.

*Кондак, глас д~. Подобен:*
Вознесыйся:

Владычню рачению последовав, яко пастырь изрядный душу твою положил еси за Христовы овцы, священномучениче афиногене: сего ради восхваляем тя, и с тобою десятицу ученик твоих, иже пострадаша, страхом божиим, и твоим учением наставляеми. тем угодивших Владыка венча вас живоначальною десницею, егоже о всех нас молите.

*Песнь з~. Ирмос:*

Халдейская пещь, огнем распалаемая, орошашеся духом, божиим предстоянием, отроцы пояху: благословен еси, Боже отец наших.

Токами кровей твоих прелести угасив пламень, огнем подвиг твоих попалил еси вещь злобы, блаженне, благословен, вопия, Бог отец наших.

Плоти взыграния воздержания болезньми, и прелести служения кровными тучами потребльше мученицы, яко воини Христовы да восхвалятся.

Глав отсечением беззаконных повелением, и (с. 307) плоти строганием, и многообразными муками, яко столпи непреклонни, не поколебастеся преподобномученицы.

*Богородичен:*

Избавльшеся, пренепорочная, тебе ради перваго прародительнаго падения, радуйся, тебе вопием, и верою славим тобою нас от тли избавльшаго.

*Песнь и~. Ирмос:*

Богоглаголивии отроцы в пещи, со огнем пламень попирающе, пояху: благословите дела господня Господа.

Взирая к божественным светозарением, идольския лести афиноген разори глубокую тму, и свет был есть.

Ангельский лик и мученик, святителей и преподобных, в памяти веселятся честных страстотерпец, славяще Господа.

Причелся еси мученическим стадом, со ученики десятьми, на мучение идый, святителю: с нимиже тя верно ублажаем.

*Богородичен:*

Егоже породила еси слова паче слова, богородительнице марие, о нас моли верно тя поющих, и ублажающих, пречистая.

*Песнь ф~. Ирмос:*

Проявленное на горе законоположнику во огни и купине, рождество приснодевы, в наше верных спасение, песньми немолчными величаем.

Се светозарный днесь мученик, облистающь благодатию, и божественными светлостьми озаряющь верных сердца: приидите, просвещение почерпем.

Якоже приношения чистая, и непорочнии агнцы приведостеся, мученицы, нас ради заклавшемуся, от него венцы победы яко от подвигоположника приемше.

Каплют сладость твоя, страдальче, болезни, и горесть всяку страстей отгонят, верою храму твоему притекающым, и память твою празднующым спасительную. (с. 308)

*Богородичен:*

Носиши на руку Бога, носящаго всяческая, питаеши питателя, чистая, нам уподобльшася: егоже моли, людем твоим даровати всех лютых избавление.

Ведомо буди, яко в сий з~и день, аще случится неделя, служба поется святых отец в сию неделю: аще же в среду, или вторник, поется служба их в мимошедшую неделю: аще же в четверток поется служба их в приидущую неделю.

*Память совершаем святых вселенских шести соборов:*

*Прилучившагося же святаго поем на повечерии.*

*В субботу на малей вечерни стихиры воскресны, и Богородице по обычаю. На велицей вечерни, по обычном псалме, поем:*
Блажен муж: *кафисму всю. На*
Господи, воззвах, *стихиры воскресны д~, и отцев з~, глас з~. Подобен:*
Отчаянная:

Из чрева родился еси прежде денницы, от отца безматерен прежде век: аще и арий тварь тя, а не Бога славит, дерзостию смешая тя зиждителя тварем безумно, вещество огня вечнаго себе сокровищствуяй. но собор, иже в никеи, сына божия тя проповеда, Господи, отцу и духу сопрестольна.

*Дважды.*

Раздраную Христову ризу и разтерзаную песиими челюстьми, мудре сшисте, честнии отцы, зрети наготу сего никакоже терпяще, якоже сим и иафеф отеческую древле: (с. 309) посрамисте несмысленнаго, и того единомысленники, ариа, гневу тезоименитаго.

*Дважды.*

Македоняны, и несторианы, евтихианы, и диоскоряны, аполлинарианы же и савеллианы, и севиряны, волки тяжкия пришедшыя в кожах овчиих, далече от стада спасова, якоже истиннии пастырие, отгнасте, наги от кож овчиих треокаянныя поставльше изрядне. темже вы ублажаем.

*Дважды.*

*Слава, глас з~. Самогласен:*

Тайныя днесь духа трубы, богоносныя отцы восхвалим, воспевшыя посреде церкве песнь сличную богословия, Троицу едину непременную, существо же и божество: низложители ариевы, и православных поборники, молящыяся всегда Господеви, помиловатися душам нашым.

*И ныне, Богородичен первый, гласа.*

*Вход. Прокимен дне. Чтения три.*

*Бытия чтение.*

[Глава д~и] Слышав аврам, яко пленен бысть лот, братаничь его, сочте своих си домочадец, триста и осмьнадесять, и погна во след их даже до дана. И нападе на ня нощию сам, и отроцы его с ним: и порази их, и гони их до ховала, еже есть ошуюю дамаска. И возврати всякаго коня содомскаго, и лота братанича своего возврати, и вся имения его, и жены, и люди. Изыде же царь содомский во сретение ему, повнегда возвратитися ему от сеча ходоллогоморскаго, и с царьми, иже с ним, во удоль савин: сие же бяше поле царево. И мелхиседек царь салимский изнесе хлебы и вино, бяше же священник Бога вышняго. И благослови аврама, и рече: благословен аврам богом (с. 310) вышним, иже созда небо и землю. и благословен Бог вышний, иже предаде враги твоя под руки тебе.

*Втораго закона чтение.*

[Глава а~] Во днех онех, рече моисей к сыном Исраилевым: видите, предах пред лицем вашим землю, вшедше наследуйте землю, юже клятся Господь отцем вашым, аврааму и исааку и иакову дати им, и семени их по них. И рекох к вам во время оно, глаголя: не возмогу един водити вас. Господь Бог наш умножил вы есть, и се есте днесь яко звезды небесныя множеством: Господь Бог отец наших да приложит вам, яко да будете тысящами сугубо, и да благословит вас, якоже глагола вам. И взях от вас мужи мудры, и сведомы, и смысленны, и поставих их владети над вами, тысященачальники, и стоначальники, и пятдесятоначальники, и десятоначальники, и писмоводители судиям вашым, и заповедах судиям вашым во время оно, глаголя: разслушайте посреде братий ваших, и судите праведно посреде мужа, и посреде брата его, и посреде пришельца его. Да не познаете лица в суде, малому и великому судиши, и не устыдишися лица человеческа, яко суд божий есть.

*Втораго закона чтение.*

[Глава и~] Во днех онех, рече моисей к сыном Исраилевым: се Господа Бога твоего небо, и небо небесе, земля и вся елика суть на ней. обаче отцы вашя произволи Господь любити я: и избра семя их по них, вас, паче всех язык в день сей. И обрежите жестосердие ваше, и выя вашя не ожесточите ктому. Ибо Господь Бог наш, сей Бог богов, и Господь господей: Бог великий, и крепкий, и страшный, иже не дивится лицу, ниже вземлет дар: (с. 311) Творяй суд пришельцу, и сироте и вдове, и любит пришельца, дати ему хлеб и ризу. И возлюбите пришельца, пришельцы бо бесте в земли египетстей. Господа Бога твоего да убоишися, и тому единому послужиши, и к нему прилепишися, и именем его кленешися. Той хвала твоя, и той Бог твой, иже сотвори тебе великая, и славная сия, яже видесте очи твои.

*На литии стихира храма. Слава, глас г~.*

Апостольских преданий известнии хранителие бысте, святии отцы: святыя бо Троицы единосущное православно проповедавше, ариево хуление соборне низложисте: с нимже и македониа духоборца обличивше, осудисте несториа, евтихиа и диоскора, савеллиа же и севира безглавнаго. ихже прелести испросите избавитися нам, нескверну нашему житию, в вере сохранитися молимся.

*И ныне, Богородичен:*
Без семени от божественнаго:

*На стиховне октоиха. Слава, глас д~.*

Молебную память днесь богоносных отцев, от всея вселенныя собравшихся во светлем граде никейстем, православных собрания, благочествующе верно празднуем. сии бо лютаго ариа безбожное веление благочестномудренне низложиша, и от соборныя церкве соборне того изгнаша: и ясно сына божия единосущна, и соприсносущна, прежде век суща, всех научиша исповедати во из\ъображении веры, известно и благочестно сие изложивше. темже и мы божественным их повелением последствующе, известно верующе служим, со отцем сыну, и духу всесвятому во едином божестве, Троице единосущней.

*И ныне, Богородичен:*
Призри на моления: (с. 312)

*На благословении хлебов тропарь,*
Богородице Дево: *дважды: И отцев, глас и~:*

Препрославлен еси Христе Боже наш, светила на земли отцы наши основавый, и теми ко истинней вере вся ны наставивый: многоблагоутробне, слава тебе.

*Единожды.*

*На утрени, на*
Бог Господь, *тропарь воскресн дважды. Слава, отцев. И ныне, Богородичен:*
Иже нас ради рождейся:

*По кафисмах седальны октоиха.*

*Канон воскресн со ирмосом на д~: и Богородицы на в~: и отцев на и~.*

*Творение священнаго и вселенскаго патриарха кир германа.*

*Глас з~. Песнь а~. Ирмос:*

Яко по суху пешешествовав Исраиль по бездне стопами, гонителя фараона видя потопляема, Богу победную песнь поим, вопияше.

Иже от никеи, якоже от некоего небесе, всюду возгремевше слово живаго отца, и сего показавше враги громом избиены, священными словесы да почтутся.

Духоборцев дух лукавый, святым духом Христос от своея церкве далече отгна, вторым действом собора совокупив.

Христоборца прелесть изгна несториа, кирилл собора начальник, иже ясно Деву марию исповеда Богу матерь чистую.

*Богородичен:*

Несозданныя Троицы единаго Христа, во двою естеству и хотению, чистая, раждаеши, соединение человеком и ангелом, тебе ради соделавшаго.

*Другий канон святых отцев.*

*Глас и~. Песнь а~. Ирмос:*

Колесницегонителя фараоня погрузи чудотворяй иногда (с. 313) моисейский жезл, крестообразно поразив и разделив море, Исраиля же беглеца, пешеходца спасе, песнь Богови воспевающа.

отец благочестивое собрание, стекшеся иногда на евтиха воистинну, Cпаса проповеда, в нераздельных естествах сугубых, божественнаго отца кирилла учением, шествующее яве и пребывающее.

Число шестьсот тридесятое благочестивейших мужей, евтихову прелесть, и севирову ересь низложше, достигоша воспети сице: Христа во двою существу проповедуем, шествующе речением кирилла блаженнаго.

Иже не проповедует во двою естеству, и действиих, Христа слово отчее, приимет анафему: четвертый бо собор святых отец единомудренно сице проповеда: вси убо их да ублажим.

*Богородичен:*

Преславная о тебе возглаголашася в родех родов, яже Бога слова во чреве вместившая, чиста же пребывши, Богородице марие. тем тя вси почитаем по Бозе предстательницу нашу.

*Катавасиа:*
Отверзу уста моя:

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Твари служитель явлься арий безумный, и македоний паки мерзок явлься, в геенне огненней равно мучатся со еллины.

Седмию соборы священными святых отец честную церковь уяснил еси, Христе: якоже седмих светильник светом прелести тму прогнав далече.

Стадо твое, слове, погубляет многообразная краста еретик: пастырие же твоих словесных овец учением сие премениша. (с. 314)

*Богородичен:*

Единаго родила еси, пречистая, от несозданныя Троицы, во двою существу и хотению: егоже образу честному покланяемся, благодати исполняеми.

*Ин. Ирмос:*

утверждей в начале небеса разумом, и землю на водах основавый, на камени мя, Христе, заповедей твоих утверди: яко несть свят, паче тебе, едине человеколюбче.

Иже севира безстудно преклоншеся словесем, яда смертоточнаго исполненным, посрамитеся присно, отлучающеся вси церкве, якоже волцы и пси хищнии.

Ликовственницы и вернии вседетеля и Cпаса, во двою нераздельных существ и хотениих сугубых и действиих почитаем. темже севира прелести в конец отвращаемся.

Приидите, севира и иакова неблагополучных прелесть, с сими феодосиа, диоскора отмещем яве, четвертый же собор благочестивых отец воспоем песньми божественными.

*Богородичен:*

Херувим и серафим явилася еси вышши, Богородице: ты бо едина прияла еси невместимаго Бога, во твоем чреве нескверная. темже тя вси вернии песньми, чистая, ублажаем.

*Кондак и икос воскресн: таже седален отцев, глас д~.*

*Подобен:*
Скоро предвари:

Светильницы пресветлии истины Христовы миру явистеся на земли, воистинну блаженнейшии, отцы боговещаннии, изсушивше ереси хульных языковредий, и угасивше пламеновидная злославных смущения: темже яко святителие Христовы, молитеся спастися нам.

*Дважды.*
(с. 315)

*Слава, и ныне, Богородичен:*

Обновила еси, чистая, божественным рождеством твоим, истлевшее во страстех земнородных мертвенное существо: и воздвигла еси вся от смерти к животу нетления. темже тя по долгу блажим вси, Дево препрославленная, якоже прорекла еси.

*Песнь д~. Ирмос:*

Христос, моя сила, Бог и Господь, честная церковь боголепно поет, взывающи от смысла чиста, о Господе празднующи.

Врази твои возшумеша, и ненавидящии тя главу воздвигоша, Cпасе, вмале: но абие падоша, не терпяще гласа труб духовных.

Солнца солнцы, сугубо озариша, сын и духа от отца, несозданни, собезначальни: обоим отец един виновен веруется.

Седмь убо духов, иже почиша на Христе, исаиа сие рече: на седмих же соборех почи Христос, со отцем и божественным духом.

*Богородичен:*

Бога родила еси плоть носившаго, от чистых твоих кровей, отроковице чистая: егоже сугуба естеством, во впостаси же единей, отцы проповедаша.

*Ин. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Рцы нам, безумный севире и суетный: едино естество сложно безначально, свет слово отчее, и сына; аще бо сице речеши, и другое естество знаменал еси: плоть бо, и слово, не едино существо, но сугубо сущее, окаянне. (с. 316)

Едино рекши естество слова, наведе воплощшееся естество человечества, кроме изменения всячески и смешения, александриом учитель же и председатель, ясно два естества и хотения научая, православно мудрствовати хотящих.

Два естества Христова вси проповедаем неслиянно, всякое нечестие евтихиа вернии, абие и диоскора безумнаго попирающе, последуем пределу святых отец, и кирилла божественнаго речением.

*Богородичен:*

Херувимское носило ты, Богомати чистая, ты вместилище, ты и приятелище слова отча, и Бога от пречистых ложесн в плоть облекшагося. темже во двою существу из тебе воплощшемуся покланяющеся, непрестанно славим.

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Божественный виноград Христов, иже от египта принесен, темнаго отчаянна губителя зверие, первее поядаху: пращею же святых отец далече отгнашася.

Божественным сиянием трисиянным ум просвещше, честнии отцы единаго проповедаша, честныя Троицы Христа Господи, сугуба естествы и хотении.

*Троичен:*

В вещных, якоже в серафимских мудрыми отцы, о Троице! церковь онебесися, трисвятую песнь присно тебе поющи, собирает троическое твое едино божество.

*Богородичен:*

Мати и раба твоего сына была еси, чистая: ибо иже из тебе прежде тебе бяше, яко содетель твой, егоже во двою существу познаваем, и соединяем словом впостасным. (с. 317)

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

О севире! естеств Христовы не сливай люте, законопреступне: ибо жрителие и преблаженнии учителие вси, во двою существу, и во едином Христовом лице провозвестивше, всем изложиша.

Прият естество человеческое яве безначальный, отчее слово, яко человеколюбец, хотя ущедрити нас погибших. темже того проповедую во двою существу и хотению.

Низложив севира четвертый собор, и диоскора, Христа хулящыя, извещая свиток леонта первоседальника римскаго зело добре, сугуба естества спасова, несекомо являя.

*Богородичен:*

Матрнее дерзновение, еже к сыну твоему имущи, всечистая, сроднаго промышления, еже о нас, не презри, молимся, яко тебе и едину Христиане ко владыце очищение милостивно предлагаем.

*Песнь з~. Ирмос:*

Житейское море воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Бог богов Господь, Давид прежде воспев глагола, и призва от восток от конец всея земли даже до запад их, вселенския соборы отец назнаменуя.

Седмь столпов утверди премудрость божия, твою церковь, Владыко, седмочисленными соборы священных отец, неуклонну соблюдаему от всяких ересей.

Стыд лица да покрыет евтиха, и диоскора, слияние буесловивших естества Христова: не в (с. 318) привидении бо, но во обожении естество земнородных прият.

*Богородичен:*

Да возмется несторий во еврейския темныя соборы, и язык же отсечется хульный: Бога бо роди Дева мариа, плотоносца нам.

*Ин. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Два послания кирилла, яже ко сиггелу посланная иногда, востоку преобладающу, обличают севирову всю прелесть, благочестно Христа проповедающая.

Кирилл Христа проповедует во двою естеству, и действиих сугубых. севира несмысленнаго ересь отсецая: темже вси во учениих того пребудем.

*Богородичен:*

Деву тя и чистую преславную, богородительнице марие, благочестивии воистинну проповедуем, заграждающе безстудная уста несториа, и диоскора зломыслие.

*Кондак, глас и~. Подобен:*
Яко начатки:

Апостол проповедание, и отец догматы, церкве едину веру запечатлеша: яже и ризу носящи истины, исткану от еже свыше богословия, исправляет и славит благочестия великое таинство.

*Икос:*

Высоким проповеданием божию церковь услышим вопиющу: жаждай да грядет ко мне, и пиет чашу, юже держу, чаша есть премудрости. сие питие истины словом почерпох, воду проливающую не прекословия, но исповедания, юже пия нынешний Исраиль, Бога зрит вещающа: видите, яко сам аз есмь, и не пременяюся: аз Бог первый, аз же и по сих, и разве мене несть (с. 319) иного отнюд. отсюду причащающиися насытятся, и восхвалят благочестия великое таинство.

*Песнь з~. Ирмос:*

Росодательну убо пещь содела ангел преподобным отроком, халдеи же опаляющее веление божие мучителя увеща вопити благословен еси, Боже отец наших.

Вавилонскаго убо змия разрази даниил первее: молитвами же отец просядеся лютый египетский змий, яве арий, поядающий Христово стадо.

Непрощенным нечестием негодова, волк македоний, приразився духу, обожающему человеки, и вся банею крещения на первую доброту, воображающу верныя.

Диоскор и евтих, и севир левиафам, трие сливающии, и смешающии Христова существа, смешением умным, к Троице честней приразишася дерзостию.

*Богородичен:*

Плотскаго твоего зрака образ, Владыко, честно облобызаем, и матере твоея, и святых всех, почесть ведяще правым помыслом, преходити добре к первообразному.

*Ин. Ирмос:*

Божия снисхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси, Боже отец наших.

Во двою убо естеству и действиях исповедающе Христа, неслитне, непреложне, прелесть севира побеждаем: темже плоти приятием страсть претерпевшему, вопием ему: благословен Бог отец наших.

Единаго разумеем, иже на древе, и в недрех отеческих яко Бог в вышних, и во гробе, яко совокупленна плотию. емуже поем согласно, взывающе: благословен еси, Боже отец наших. (с. 320)

Ариево истощание, пресечение же Бога умаляющаго, вернии, соединомыслие абие савеллиево, троическия враги возненавидевше, Троице возопием: благословен Бог отец наших.

*Троичен:*

Всех убо Господь, единаго же точию единороднаго сына, православно отца богословяще, тя возвещаем, и един ведяще твой исходящий дух, прав, сраслен и соприсносущен.

*Песнь и~. Ирмос:*

Из пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. Тя превозносим во вся веки.

Якоже единаго корене отрасли богосадны, сын и дух возсиявше: ибо отец единовиновен есть, безлетный безлетным лицам единочестен.

Из чрева невещественна безлетно возсиял еси, единосущное слово отцу и духу: но нас ради в летнюю вселися вещественную утробу единыя Богородицы.

Разжженныя стрелы огнем духовным в студеная сердца врагов вонзошася еретиков, и на смерть удавиша их совокуплении отец седмочисленных и божественных.

*Богородичен:*

Не лицы единаго Христа славим, не смешением существа сего соединяем: един бо сый и тойже лицем, раздвояется естествы, Дево, твой сын и содетель.

*Ин. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Да постыдятся лица, и да заградятся уста не проповедающих во двою естеству, несекомо, непреложно (с. 321) же и неслитно, единаго сына: благочестивии бо мы прославляем, инако убо и инако, действовати же и хотети Христу, не убо лицы, но во двоих естествах.

Иже иакова имущии кентона название, тогожде имя себе написующии, отвещайте нам: аще в названии его вы в купели крестистеся древле; темже сих ради благодати Христа отступисте воистинну, волею со лживым сим безстудствующе.

В халкидоне собор четвертый, диоскора, евтиха же и севира, лютых низложи, до конца отсече терновную их прелесть, слиятельную существ спасовых, от церкве Христа и Владыки: с неюже православящии возненавидим сих.

*Троичен:*

Трисветлую божества единственную сияющую зарю, от единаго триипостаснаго естества: родителя безначальна, сраслена же слова отча, и сцарствующий единосущный дух, дети благословите, священницы воспойте, людие превозносите его во вся веки.

*Богородичен:*

Богородительнице пречистая, души моея язвы и греховная соблазны очисти, источником омывающи из ребр сына твоего, и иже из них истекшими струями: к тебе бо взываю, и к тебе прибегаю, и тебе призываю богоблагодатную.

*Песнь ф~. Ирмос:*

Бога человеком не возможно видети, на негоже не смеют чини ангельстии взирати: тобою бо, всечистая, явися человеком слово воплощенно. егоже величающе, с небесными вои тя ублажаем.

Не подобает приложити, или оставити что священнаго предания православныя нашея веры: в нейже бо верно крестихомся. а иже преложители сея веры, вправду предани будут прещению проклятия. (с. 322)

Радостию сердца вси взыграим, священныя соборы отец совокупльше: тех бо ради свет видехом православия. светильницы бо явишася, вся наставляюще к правым учения обретением.

Душам испросим очищение и благочестно житие препроводити потщимся, яко да причастницы будем святым отцем, иже скрыша правых учений богатство нам, чадом их.

*Богородичен:*

Бог от боку твоею возсия, Мати божия, и человеческий род обожи, и славы своея сподоби, и наследники вся показа, иже тя Богородицу воистинну присно проповедающыя.

*Ин. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Прешед севир Христову благославную церковь льстивый, и отмщение советом отец благочестивых, хуления ради и хитростнословия своего прият праведно, и отревается учителей сословия осужденный.

Естества Христова что сливаеши, и смешение вводиши и слитие, крестную страсть и погребение, прилагаяй безстрастному божеству, единороднаго слова божия, о окаянне севире! темже великаго твоего хуления гнушаемся.

*Богородичен:*

Брови и дерзость вкупе враждебных рождейся от Девы низложи, и советы злословящих содетеля: верных же собор утверди непоколеблемь, яко Бог рог вознесый, и верою укрепивый, да тя вси величаем.

*Светилен. Подобен:*
Жены услышите:

отец божественных днесь память празднующе, моленьми тех молим, всещедре: всякаго вреда ересей (с. 323) избави люди твоя, Господи, и вся сподоби, отца, слово славити и всесвятаго духа.

*Богородичен. Подобен:*

Радуйся, божия палато: радуйся, горо присенная: радуйся, неопалимая купино: радуйся, престоле славы: радуйся, божественная трапезо: радуйся, ручко всезлатая: радуйся, светильниче всесветлый: радуйся, легкий облаче, Дево Мати Марие.

*На хвалитех стихиры, воскресны д~: и отцев д~, глас з~.*

*Подобен:*
Все отложше:

Все собравше * душевное художество, * и божественным духом сразсмотривше, * небесный и честный символ веры * честнии отцы богописанне начерташа: * в немже явственнейше, * рождшему собезначальнаго слова научают, * и всеистинно единосущнаго, * апостольским последующе яве учением, * благославнии и пребогатии, * воистинну и богомудрии.

*Дважды.*

*Стих:*
Благословен еси, Господи Боже отец наших, и хвально и прославлено имя твое во веки.

Все приемше * умное сияние святаго духа, * преестественное благословие * краткими глаголы, и многим разумом, * богодухновенно провещаша. * яко Христовы проповедницы, * евангельских предстателие * учений блаженнии, * и благочестивых преданий, * свыше приемше сих откровение яве, * и просвещшеся, изложиша * веру богонаученную.

*Стих:*
Соберите ему преподобныя его.

Все собравше * пастырское искусство, * и ярость подвигше ныне праведнейшую, * отмстительне тяжкия отглаша * и пагубныя волки, * пращею духа извергше * от церковнаго исполнения, * падшыя яко к смерти, * и яко неисцельно недуговавшыя, * божественнии пастырие, * (с. 324) яко раби истиннейшии Христовы, * и божественнаго проповедания * таинницы священнейшии.

*Слава, глас и~. Георгиа никомидийскаго:*

Святых отцев лик от конец вселенныя стекшийся, отца, и сына, и духа святаго, едино существо научиша, и и естество: и тайну богословия ясно предаша церкви, ихже похваляюще верою ублажим, глаголюще: о божественный полче, богоглаголивии оружницы ополчения господня: звезды многосветлыя мысленныя тверди: таинственнаго сиона необоримии столпи: миродохновеннии цвети райстии: всезлатая уста слова: никейская похвало: вселенныя украшение. прилежно молится о душах наших.

*И ныне:*
Преблагословенна еси, Богородице Дево: *Славословие великое. По трисвятом, тропарь воскресн точию: Ектении. И отпуст. И оглашение студитово: И исхождение в притвор. Слава, и ныне: стихира евангельская: И час а~-й: И конечный отпуст.*

*На часех тропарь воскресен: Слава, отцев: И ныне, Богородичен часов. По*
отче наш: *кондак воскресен.*

*На литургии, Блаженна октоиха на з~: и отцев песнь г~, на д~. По входе тропарь воскресн, и отцев. Таже кондак воскресн: Слава, отцев: И ныне, храма Богородицы, или,*
Предстательство Христиан: *Прокимен гласа: И отцев песнь, глас д~:*
Благословен еси, Господи Боже отец наших, и хвально и прославлено имя твое во веки. *Апостол дне, И отцев, ко евреем, зачало тл~д. Аллилуиа, гласа. И отцев, глас а~:*
Бог богов Господь глагола: *Стих:*
Соберите ему преподобныя его. *Евангелие дне: И отцев, иоанна, зачало н~з. Причастен:*
Хвалите Господа с небес: *И отцев:*
Радуйтеся, праведнии о Господе:

