<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 391)

*Месяца тогоже в к~в-й день.*

*Святыя мироносицы и равноапостольныя марии магдалины:*

*И возвращение мощей святаго священномученика фоки.*

*Стихиры святыя, глас и~. Подобен: О*
преславнаго чудесе!

Миро со слезами носящи, * магдалини марие, * божественнаго гроба достигши, * и славы ангела узрела еси, * возвещающаго животодавца божественное востание, * и всех избавление. темже единонадесятим (с. 392) возвестити потщалася еси, * радостно глаголющи: * взыграйте, Христос востал есть.

Служащи прехвальная, * нас ради по нам бывшему Христу Богу, * и непрестанными сиянии * душу и мысль разжегши, * свет была еси. * егоже видевши на кресте висяща, * странное видение, глаголала еси слезящи: * како жизнь смерть вольную * ныне приемлет;

Память твою священную совершаем, * учившаяся у Христа, * и того повеления * проповедавшая всеславная, * душам на избавление: * и мощей твоих раку, марие, * верою облобызаем, * источающую благодать неоскудную и просвещение, * любовию притекающым, * богоблаженная.

*Ины стихиры святаго, глас д~. Подобен:*
Дал еси знамение:

Весь возложился еси * тебе ради претерпевшему * спасительную страсть, * сам себе, прехвальне, * мучения кровию усердно благоугодити, * и тому прилепитися, отче, потщался еси: * отсюду и прославился еси * и чудес обогатился еси действом, премудре, * от него венчаемь.

Беззаконных шатания, * и демонская служения, * страданий твердостию, * фоко, низложил еси, * Cпаса всех ясно возвещая, * и верных просвещая мысли, богоблаженне, * и мрак отгоня идольскаго суетства, * просвещением чудес твоих, * и подвигов светлостию.

Пристанище спасительное * бедствующии имуще тя, * фоко преславне, * жития волнами, и глубиною прегрешений, * и печалей бурею одержими, молимся верно, твоими молитвами нас спасай, * от всяческих обстояний, * твою память чтущих, * моля человеколюбца и Владыку и Господа.

*Слава, глас з~. Анатолиево:*

Первее видевши божественное воскресение, марие (с. 393) магдалини, перваго благих виновника, наше благосердно естество обожившаго, первая и благовестница явилася еси, вопиющи апостолом: печаль отложивше, благодушие восприимите, и приидите, узрите Христа воскресшаго, и миру подающаго велию милость.

*И ныне, Богородичен, или крестобогородичен. Подобен:*
Все отложше:

Агнца своего * агница нескверная древле * и непорочная владычца * на древе крестнем яко узре, * матерски восклицаше, * и дивящися вопияше: * чадо сладчайшее, * что зрение сие новое и преславное; * како сонм безблагодатный * судищу пилатову предаде тя, * и осуждает на смерть живота всяческих; * но воспеваю твое неизреченное, * слове, снизхождение.

*На стиховне октоиха. Слава, глас и~.*
Византиево:

Волею обнищавшему нищетою моею, премногим благоутробием Христу Богу, магдалини мариа, яко ученица верно послуживши, на древе простерта и во гробе затворена видевши, вопияше слезы точащи: что странное видение, иже мертвыя животворяй, како мертв вменяется; кия миры принесу изменившему мя смрада демонскаго; кия слезы пролию от слез изменившему мою праматерь; но, о всяческих царю! якоже вертограда хранитель явился еси, росою твоих глагол вар отем, рек к ней: к моим братиям шедши, благовещения радость возопий: восхожду бо ко отцу, и Богу моему, и Богу вашему, яко да подам миру велию милость.

*И ныне, Богородичен, или крестобогородичен. Подобен: О*
преславнаго чудесе!

Тя видящи пригвождаема на кресте, Иисусе, * и страсти приемлюща волею, * Дева и Мати твоя, Владыко, * увы мне, (с. 394) вопияше, чадо сладкое, * раны неправедно како терпиши, * врачу, исцеливый человеческое неможение, * и от тли всех избавивый * милосердием твоим;

*Тропарь святыя, глас а~:*

Христу, нас ради от Девы рождшемуся, честная магдалина мариа последовала еси, того оправдания и законы хранящи: темже днесь всесвятую твою память празднующе, грехов разрешение молитвами твоими приемлем.

*И святаго, глас д~:*

И нравом причастник, и престолом наместник апостолом быв, деяние обрел еси, богодухновенне, в видения восход: сего ради слово истины исправляя, и веры ради пострадал еси даже до крове, священномучениче фоко, моли Христа Бога, спастися душам нашым.

*Канон октоиха един, и святых два.*

*Канон святыя, творение феофаново, егоже краегранесие:*

Магдалину марию пою любовию.

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Божественными украшена добротами, и светолитии сияющи божественными, очерневшее мое сердце твоими молитвами, марие, озари,

Освяти тя слово отчее, от духов злобы избавив яве: емуже ученица бывши, дарований святаго духа исполнилася еси.

Вод исполншися животворных от источника независтнаго, за милосердие на земли явльшагося Владыки, греха мутныя изсушила еси токи. (с. 395)

*Богородичен:*

Матрь естеством содетеля поем тя, отроковице, примирившую Богу отпадшее естество человеческое, богородительнице всенепорочная владычце.

*Ин канон святаго.*

*Глас тойже. Ирмос:*

Сокрушившему брани мышцею своею, и проведшему Исраиля сквозе чермное море, поим ему, яко избавителю нашему Богу, яко прославися.

Свету неприступному предстоя, фоко, просвети мой помысл, молюся, мудре, и сердце, восхвалити днесь святое твое страдание.

украсился еси от детстка, божествен разум, фоко, имея, и благодати сподобився творити знамения, и отгоняти лукавыя духи, премудре.

Исполнен сый благодати, исполнен разума божия, имел еси живущую в тебе духа божественнаго силу, богомудре: еяже ради яко солнце просиял еси, просвещая верныя.

*Богородичен:*

Неискусомужно во утробе твоей невместимаго Бога имела еси вместна, богородительнице, нетесно, егоже о нас, богорадованная, присно моли.

*Песнь г~. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Возлюбивши первее благих виновника, наше благосердно естество обожившаго, последовала еси ему усердно, марие, того повинувшися божественным велением.

Рыдающи, гроба избавителева достигла еси, первее видевши божественное, отроковице, воскресение. темже (с. 396) благовестница явилася еси вопиющи: Христос воста, руками восплещите.

*Богородичен:*

Спасает мя слово воплощшееся, пречистая, от твоих пречистых кровей, богатством благости, разрешая осуждение перваго падения: егоже непрестанно моли, спасти стадо твое.

*Ин. Ирмос:*

утвердися сердце мое во Господе, вознесеся рог мой в Бозе моем, разширишася на враги моя уста моя, возвеселихся о спасении твоем.

Священ из млада разум имел еси, и даже до старости же и престарения, богоносе, Богу угодил еси, оттуду славу получил еси.

Твоего великаго прещения, богоносе, не терпе демон, иже в корабли, отбегает: и Христос величается делы твоими, чудне.

Иже во градех доблести твоя, подвиги же и течения, и благодеяния, кто достойно восхвалит, чудне, мучеников украшение и похвало;

*Богородичен:*

Яко вышши ангел, прияла еси в ложесна, пречистая, Владыку ангелов и всея твари: темже тя верно почитаем.

*Кондак святаго, глас з~: Подобен:*
Еже о нас:

Яко святитель принося, отче, жертвы, на конец себе принесл еси жертву живу, свидетельствовав законно о Христе Бозе, от ангел укрепляемый и смерть изволяя, сый с вопиющими тебе: прииди, фоко, с нами, и никтоже на ны.

*Икос:*

Жизни небесныя желающе, пищу же на земли попирающе, устне очистим, и языки такожде, пения и песни яко плетуще достойно фоке священнику: ибо в небесную дверь вшед, невозбранно обрете еже внутрь шествие, и взирает на желаемаго, от ангел славима. (с. 397) оттуду бо и может о нас молити единаго милостиваго, душевных недугов целителя, яко муки прият за него. воспоем убо того, и возопием ему: призирая на ны, прииди, фоко, с нами, и никтоже на ны.

*Седален святыя, глас и~. Подобен:*
Премудрости:

Обнищавшему слову, премногим милосердием, марие магдалини, яве яко ученица истинно послужила еси: зрящи же сего на кресте вознесена, и во гробе положена, рыдала еси слезящи. темже тя почитаем, и твое совершаем верою торжество, мироносице славная: моли Христа Бога, грехов оставление подати чтущым любовию святую память твою.

*Слава, святаго, глас д~: Подобен:*
Скоро предвари:

Наста празднолюбцы светло торжество, память богомудраго и святителя фоки, веселящи концы, сияющи зарями чудес в мире, носящи человеком нескудную благодать: молится бо Господеви, спасти род наш.

*И ныне, Богородичен:*

Обновила еси, чистая, божественным рождеством твоим, истлевшее во страстех земнородных мертвенное существо: и воздвигла еси вся от смерти к животу нетления. темже тя по долгу блажим вси, Дево препрославленная, якоже прорекла еси.

*Крестобогородичен:*

Дево пренепорочная, Мати Христа Бога, оружие пройде твою пресвятую душу, егда распинаема видела еси волею сына и Бога твоего: егоже, благословенная, молящи не престай, прощение прегрешений нам даровати.

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество. (с. 398)

Без смущения имущи мирскаго суетства мысль, пришедшему мир весь спасти от лести послужила еси.

Мыющися слезами, гроба живоноснаго достигши, ангела узрела еси, возвещающа Христово, марие, воскресние.

Сердце твое непорочное во оправданиих Христовых бысть: и того единаго вожделела еси: краснаго добротою, достославная.

*Богородичен:*

Дреманием лености мя сон греховный, отроковице, постиже: бодренною молитвою твоею возстави мя к покаянию.

*Ин. Ирмос:*

услышах, Господи, слух твой и убояхся, яко неизреченным советом, Бог сый присносущный, от Девы прошел еси воплощся. слава снизхождению твоему, Христе, слава силе твоей.

Светильника тя сияюща правды знаем, делы и мучением, присно светолучными сиянии, просвещающа сердца верных, и недугов мглу, славне, отгоняща.

Красен в добротах мучения, фоко, явился еси: голубь бо божий на версе твоем честнем седе, сказа, мудре, страстем причастнику быти духом.

Окормление имущии, иже в мори, богоносе, твою молитву присно, тяжкия бури избавляются, поюще, тебе ради подающаго им избавление спасительное.

*Богородичен:*

Нескверная, неблазная, оскверненое мое сердце вредными помышленьми, и преступленьми окаляное, очисти твоими к преблагаго Бога божественными утешении.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго; но обрати мя, и свету заповедей твоих пути моя направи, молюся.

Прабаба, сию словесы прельстившаго, и изгнавшаго от (с. 399) рая древле, зрящи ногами попираема чистых жен нрав мужеский стяжавших, с ними вечно радуется.

умершаго, и во гробе затвореннаго, всем жизнь вдыхающаго, уязвляема любовию: сладцей его любви приношаеши миро, магдалина, честная марие, и слезныя проливаеши ароматы.

По страсти божественней, по страшнем спасове вознесении, преходиши слово всюду честное возвещающи и многи уловляющи прельщающыяся неведением, яко слова ученица славная.

*Богородичен:*

Избавляет мя падшаго к греховным многоплетенным падежем, иже из тебе родитися благоизволивый за безмерную милость, пресвятая отроковице: егоже умоли всякаго вреда избавитися, верою поющым тя.

*Ин. Ирмос:*

Господи Боже наш, мир даждь нам, Господи Боже наш, стяжи ны, Господи, разве тебе, иного не вемы, имя твое именуем.

Якоже честен камень, проходя, преподобне, служащыя камению люди, к божией вере привел еси словесы твоими, и чудесными явленми.

Преподобен в преподобных показался еси, славне, и в мученицех светел, чудно пострадав, и борца победив, фоко чудне.

Воспеша ангельская воинства, видяще пострадавша тя, мучениче, твердо, и безплотныя побеждающа демоны в тленнем твоем, блаженне, телеси.

*Богородичен:*

Спаси мя волнующася жития страстьми, пречистая, и окорми к тихим безстрастия пристанищем, всех помоще Христиан, богоблагодатная. (с. 400)

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Глагол твоих орошение, печали вар отят учеников, честная, якоже возопила еси: Христос воста, живот явися, ясное облиста солнце.

Се твоя светозарная память возсия, просвещающи верныя, в ней поющыя тя, и тму отгонящи лукавых бесов искушения, досточудная.

*Богородичен:*

Священства мысленное, и неприкосновенное очистилище, свещник световиден явилася еси, и мост к Богу преводяй, исповедающым тя Богородицу, пренепорочная.

*Ин. Ирмос:*

Якоже пророка избавил еси из глубины преисподния, Христе Боже, и мене от грехов моих избави, яко человеколюбец, и управи живот мой, молюся.

Возвещает ти хотящая быти, человеческим гласом, преславне, чашу глаголя пити тебе спасительную, посланный ти голубь свыше.

По премногих потех, по болезнех неизмерных тела, мечу святую твою главу преклонил еси, и кровьми землю освятил еси.

Мертвым капищем не послужив, пребогате, смерть претерпел еси, и живеши по смерти: сего ради тя, фоко, ублажаем.

*Богородичен:*

Живый в вышних, во святую твою утробу вселися, плоти подобием мирови являяся: сего ради тя, чистая, славим. (с. 401)

*Кондак святыя, глас г~. Подобен:*
Дева днесь:

Предстоящи преславная у креста спасова, со иными многими, и матери господни состраждущи, и слезы точащи, сие в похвалу приношаше, глаголющи: что сие есть странное чудо, содержай всю тварь, пострадати изволи; слава державе твоей.

*Икос:*

Владыка Христос и царь создания, не оставль небеса, сниде, якоже изволи, и плоть тленную восприят волею: егоже видевши Мати непорочная на кресте пригвождаема, с девами честными предстоящи, и магдалина мариа плачущи. той бо тамо сущей, и теплейшую веру показующей присно последоваше Христу, и гроб зряше, ожидающи и вопиющи: пострадати изволил еси, слава державе твоей.

*Песнь з~. Ирмос:*

Оттроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Недуги отгнала еси различныя, споспешествующаго тебе слова имущи, емуже предстоиши ныне, вопиющи, мироносице: благословен еси, Господи Боже, во веки.

Едина видела еси прежде инех, живота нашего Христа воставша, вертоградаря же того непщевала еси, вопиющи: благословен еси, Господи Боже, во веки.

*Богородичен:*

уставила еси течение смертное, безсмертнаго Бога яко заченши, и рождши, чистая, емуже вси поим: благословен еси, Господи Боже, во веки.

*Ин. Ирмос:*

Ангелом отроки из огня спасый, и гремящую пещь преложивый на росу, благословен еси, Боже отец наших.

Прошед сквозе пламень, якоже три юноши, (с. 402) неопален, мучениче, пребыл еси, Христовою силою, пожившаго в тебе паче ума.

Ты огнем божественныя любве, мучениче, внутрь распаляемь, фоко, огню вещному примешаяся, пребываеши, мудре, неопалимь.

Испещрен божественными добротами язвенными, к Богу востекл еси, твоему подвигоположнику, победы венец от него приемь.

*Богородичен:*

Избавляеми всякаго осуждения, Дево, чудным рождеством твоим, гласы радостными песнословим тя, присноблаженная.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Светло явися житие твое, зарями облиста, о магдалино! добродетельных деяний, божественнаго проповедания, еже к божию мановению, и лучами яже к зиждителю любве, емуже поеши со ангелы: священницы пойте, людие превозносите его во веки.

у креста предстояла еси, зрящи неправедное, славная, заколение, себе излиявшаго, за неизреченную милость, и стенании и слезами обливаема, что странное, вопияла еси, марие, чудо; како умерщвляется и умирает, смерть умертвивый, живот сый естеством;

*Богородичен:*

Яко божию матерь тя единомудренно славим, и твари вышшую, чистая: о тебе бо осуждение еже о адама потребися, и отступльшее присвоися человеков существо, поющее: священницы благословите, людие превозносите его во веки. (с. 403)

*Ин. Ирмос:*

Покрываяй водами превыспренняя своя, полагаяй морю предел песок, и содержай вся, тя поет солнце, тя славит луна, тебе приносит песнь вся тварь, яко содетелю всех во веки.

*От*
пелен освяти тя всех содетель Бог, и в меру достиг возраста страданий Христовых, пострадал еси, и победил еси начала силы вражия, и венценосец достигл еси вышних обителей жилище.

Кормчия тя изрядна призывают присно плавающии, мучениче, и морских избавляются, мудре, бед, благоприятными твоими, славне, молитвами, воспевающе всех царя и содетеля и Бога во веки.

Яко агнца тя незлобива господни врази умерщвляют, фоко, во глубоцей и честней старости, врага, славне, злу начальника, мечем уморяющаго, исповедания и дерзновения твоего во веки.

*Богородичен:*

Очищение была еси падшему нашему тленному естеству, порождши агнца божия, вземлющаго согрешения человеков, конечным милосердием: темже тя поем радостно, Дево Богородице.

*Песнь ф~. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

К божественней преложилася еси ныне радости, к райстей широте пространней, к мысленным и премирным обителем, идеже преподобных чинове: идеже есть глас чист светло празднующих, марие богоносная. темже тя вси ублажаем.

Ничтоже предпочла еси сущих на земли паче любве Христа Бога, но того единаго снедаема добротами, и (с. 404) непосредственно, всечестная, посылаемыми лучами, стопам сего, вопияла еси, последующи: тя величаю, многомилостиве.

Обожение получивши боготворное, и потока напившися благодати, и мзды болезней приемши богоначально, и апостольским чином счетаема, магдалино, ученица слова, любовию чтущыя тя твоими молитвами сохрани.

*Богородичен:*

Яко Мати пострадавшаго за ны, душетленных страстей мя избави: яко милостива, разреши согрешений моих пленицы: яко блага, ублажи ныне озлобленную мою душу бесовскими искушении, Дево Богородице,

*Ин. Ирмос:*

Благословен Господь Бог Исраилев, воздвигнувый рог спасения нам, в дому Давидове отрока своего: в нихже посети нас восток с высоты, и направил ны есть на путь мира.

Яко небо звездно, биений добротами чудес, мучениче, познался еси, фоко, просвещая присно подсолнечную, и решя тму страстей, и всякаго злочестия: сего ради верою тя воспеваем.

Ты тесный шествовал еси на земли, мучениче, путь, надеждами вечнующих красот, фоко, благочестно разширяяся, и вся утеснил еси вражия лютая коварства.

Священное торжество, и честный твой праздник ныне наста, носящь нам радость совершену. в сей славятся твоя доблести воистинну и борения: в нейже поминай нас, страстоносче и мучениче.

*Богородичен:*

Носиши мое подобие, отеческий имея зрак, о сыне мой! хощеши бо земных лютое яве безобразие (с. 405) исцелити, вопияше пречистая, руками Христа носящи, юже песнословим гласы немолчными.

*Светилен. Подобен:*
Свете неизменный:

Солнце незаходимое, отроковице, еже от отца прежде век возсиявшее, во гробе еврейский сонм запечата: по воскресшаго видела еси первее, марие, и учеником возвестила еси.

*Слава, святаго:*

Святителей украшение, и нищих заступник, ты явился еси, богомудре отче, и столп добродетелей: темже поминай вся поющыя тя, фоко.

*Богородичен:*

Даниил преднаписует тя несекомую гору, из неяже честный камень отсечеся, и истни идольския храмы, богородительнице марие.

*На стиховне октоиха. Слава, глас д~:*

*От*
младенства был еси Господеви рачитель, фоко всеблаженне мудре: ибо оружие креста на рамо взем, неуклонно шествовал еси путем истины, имже ангелом любимь был еси, бесом сопротивник, и мирови молитвенник явлься изряден.

*И ныне, глас и~:*

Волею обнищавшему нищетою моею, премногим благоутробием Христу Богу, магдалина Мариа, яко ученица верно послуживши, на древе простерта, и во гробе затворена видевши, вопияше, слезы точащи: что странное видение, иже мертвыя животворяй, како мертв вменяется; кия миры принесу изменившему мя смрада демонскаго; кия слезы пролию от слез изменившему мою праматерь; но, о всяческих царю! якоже вертограда хранитель явился еси, росою твоих глагол вар отемлеши, рек к ней: к моим братиям шедше, благовещения радость возопий: восхожду бо ко отцу, и (с. 406) Богу моему и Богу вашему, яко да подам мирови велию милость.

*На литургии, блаженна октоиха, и святыя, песнь г~, на д~. Прокимен, глас д~:*
Дивен Бог во святых своих, Бог Исраилев. *Стих:*
В церквах благословите Бога, Господа от источник Исраилевых. *Апостол к коринфяном, зачало рм~а. Аллилуиа, глас а~:*
Терпя потерпех Господа, и внят ми. *Евангелие луки, зачало л~д. Причастен:*
Радуйтеся, праведнии:

