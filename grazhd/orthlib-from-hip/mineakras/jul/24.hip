<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 413)

*Месяца тогоже в к~д-й день.*

*Святыя мученицы христины:*

*И святых мученик, бориса и глеба, нареченных во святом крещении романа и давида.*

Служба их писана по сей службе.

*Стихиры святыя, на з~, глас д~. Подобен:*
Яко добля:

Христоименнаго тя звания * по достоянию сподоби, * строяй вся промыслом. * лучший бо конец имела еси во обоих, * званию дела твоя, * уневестившися Христу, * благочестно верою: * бывши же дщи царя небеснаго, * радуешися с ним, мученице, о нас молящися.

отца возжелавши * небеснаго, славная, * нечестива родителя преобидела еси: * матерь же возлюбивши, * вышний иерусалим, * пристрастия матерни любве отринула еси, * и обогатившися{<::рус>Исправлена опечатка оригинала<::слав> обагатившися. <::рус>Прим. <::лат>оrthlиb<::слав>} Христом вместо всех, * посем душу положила еси, мученице, * не убоявшися мук.

Ни родителей пристрастие, * ни пищи наслаждение, * ни богатства имение, славная, * ни прещения, ни муки, * ни огнь, ни мечь, ни глубина, ни коло, * ни зверей стремления * возмогоша тя от любве зиждителя разлучити, * дево мученице христино, * слава мучеников и похвала.

*Слава, глас в~:*

Якоже многоценное миро, кровь твою принесла еси жениху твоему Христу, христино мученице, страстоносице непобедимая, возмездие же прияла еси венец нетленен от него, досточудная: тем умершаго (с. 414) угрызении ядовитых змиев глаголом твоим жива воздвигла еси, призванием пресвятаго духа. сего ради и небесных тя чертогов сподоби Иисус человеколюбец, и Спас душ наших.

*И ныне, Богородичен, или крестобогородичен. Подобен:*
Егда от древа:

Болезни претерпевши многия в распятии сына и Бога твоего, пречистая, стеняше слезящи, и восклицающи: увы мне, чадо сладкое! без правды како страждеши, хотя избавити, яже от адама земнородныя; темже, пречистая Дево, тебе молим верою: милостива нам того соделай.

*На стиховне октоиха. Слава, глас в~: Анатолиево:*

Христоименитному званию дело сугубо показала еси, яко воистинну, девства твоего чистотою уневестившися Христу, благоволением отца, и действом духа: мучения же боренми твердыми облистала еси светлее солнечных лучь. темже яко жертва чистая и непорочная, на небесную принеслася еси трапезу, с девическими и мученическими лики во веки веселящися. с нимиже проси, христино тезоименитая, дароватися чтущым тя миру и велией милости.

*И ныне, Богородичен, или крестобогородичен: Подобен:*
Егда от древа:

Егда тя беззаконнии людие, Cпасе, жизнь всех, на древо вознесоша, тогда чистая и пренепорочная Мати твоя предстояще, и рыдающи взываше: чадо мое сладкое, свете моима очима, увы мне, како посреде злодею на кресте пригвоздитися претерпел еси, иже землю повешей на водах.

*Тропарь, глас д~:*

Агница твоя, Иисусе, христина зовет велиим гласом: тебе, женише мой, люблю, и тебе ищущи страдальчествую, и сраспинаюся и спогребаюся крещению твоему, и (с. 415) стражду тебе ради, яко да царствую в тебе, и умираю за тя, да и живу с тобою: но яко жертву непорочную приими мя, с любовию пожершуюся тебе: тоя молитвами, яко милостив, спаси душы нашя.

*Канон святыя, на з~, егоже краегранесие:*

Христову тя пою тезоименную отроковицу. *Творение иосифово.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Благими надеждами утвердився ум твой, христино, вперися, и к Богу, мученице, вознесеся от текущих, изменився во обители пребывающыя.

Разседшася и лежаща пред ногами отроковицы страстоносицы зряще злочестиваго, хвалу спасителю дадим вси, победоносицу сию показавшему.

Видети жениха царя доброту красную вожделела еси чисто: темже божественными, страстотерпице, страданьми светло себе украсила еси.

*Богородичен:*

Зачала еси слово отчее, плоти соединившееся по впостаси из тебе, паче слова, Мати чистая: егоже возжелавши христина, мучения славу стяжала есть.

*Песнь г~. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Простерши очи и мысль, славная, на небо, тварьми твоего зиждителя познала еси.

Богатство неотемлемо, еже к Богу имела еси веру, честная, темже нищету идольскую оставила еси,

Пение благодарственно творцу Христу пела еси, к (с. 416) древу люте, мученице, привязана, и строгания претерпевающи.

*Богородичен:*

устави мое смущение помышлений, чистая владычце, и утиши души всяку печаль, Христа рождшая.

*Седален, глас а~. Подобен:*
Гроб твой.

Кровь твою, честная, якоже алавастр мира, принесла еси Христу жениху твоему любовию: возмездие же прияла еси от него, досточудная, венец божественный и нетленен, мученице. темже прияла еси исцелений благодать силою духовною.

*Дважды.*

*Слава, и ныне, Богородичен:*

Безневестная чистая Богородице Дево, едина верных предстательнице и покрове, бед и скорбей и лютых обстояний всех избави, на тя упование, отроковице, имущих: и душы нашя спаси божественными молитвами твоими.

*Крестобогородичен:*

Зрящи тя, Христе, всенепорочная Мати, мертва на кресте простерта, вопияше: сыне мой, собезначальне отцу и духу, что неизреченное твое сие смотрение, имже спасл еси пречистых рук твоих, щедре, создание;

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Питалася еси ранами божественными наслаждаема, мученице Христоименита, видении жениха твоего, и на того доброту взирающи.

Величаю тя, Господи, мученице, привязана бывши к колесем, возопила еси, и славлю имя твое, укрепляющаго любящыя тя.

Прилепихся к тебе, желанием уязвляема твоея (с. 417) любве: победоносицу мя покажи в страдании, мученица взываше.

*Богородичен:*

Во пророцех тя, славный древле исаиа, жезл именова, цвет носящу Господа, Богородице Мати приснодево.

*Песнь е~. Ирмос:*

утренююще вопием ти, Господи, спаси ны: ты бо еси Бог наш, разве тебе иного не вемы.

Яко ангел во плоти, мученице, бывши, небеснии ангели пищею ангельскою тя питаху.

Каменя жизни не отверглася еси, христино: темже к каменю тя привязавше врази, в воду вергоша.

Восхитилася еси к высоте, возлетевши якоже горлица, крилы божественнаго духа, и у зиждителя почила еси.

*Богородичен:*

Мертва грехом бывша оживи мя, жизнь безсмертную, Дево Мати, рождшая.

*Песнь з~. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

усладися твое добротами сердце пресладкаго рачителя, страстотерпице, и в воню того страстей спешно текла еси, зовущи: женише мой, твоея ради закалаюся ныне любве.

отца небеснаго тя, мученице, родитель видев любящу, варварский показа нрав, и многообразными обложи муками; предела бо злочестивый своего не разуме естества.

Яко крин в мученических удолиях, яко сладковонный процвела еси шипок, мирну искапающи благодать и верных сердца помазала еси, Христоименитая мученице честная, святых ангел сопричастнице. (с. 418)

*Богородичен:*

Разумевше богогласнии пророцы таинства твоего, Дево, глубину, пророчески провозвестиша, божественным просвещаеми издалеча духом, матерь тя всеистинну всех Владыки быти.

*Кондак, глас д~. Подобен:*
Вознесыйся:

Световидная голубица позналася еси, криле имущи злате, и к высоте небесней возлетела еси, христино честная. темже твой славный праздник совершаем, верою покланяющеся твоих мощей раце: из неяже истекает всем обильно исцеление божественное, душам же и телом.

*Икос:*

Песнословящи благочестно Троицу святую, честная дево мученице, показала еси сущым тогда омраченным мглою лютаго гнева, како сияние тоя просвещает верныя. мучителя же от руки избегла еси, якоже другая фекла избегши от беззаконных. произшла же еси посреде сетей. темже воистинну поюще почитаем преставление твое, благодаряще единаго Бога, тебе ради даровавшаго исцеление божественное душам же и телом.

*Песнь з~. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Пение всех благодетелю, клокощущему огню приближившися, взывала еси, твое орошающему сердце: благословен еси, Господи Боже, во веки.

Единаго Бога получити возжелавши, нерадила еси удом опаляемым, не отверглася еси Христа, девице, поющи: благословен еси, Господи Боже, во веки.

Тучами кровей твоих, струи изсушила еси (с. 419) идолонеистовства, одождяеши же ныне исцелений пучину, дево мученице, уставила еси пламень страстей.

*Богородичен:*

Законы, Дево, превозшедши естества божественным твоим зачатием, паче естества Бога родила еси, вопиющи: благословен еси, Господи Боже, во веки.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Волнующееся море напастей мук, божественным окормлением невредно преплыла еси, змия погрузивши твоих подвиг, мученице, глубиною, темже райская небурно пристанища достигла еси, вопиющи: священницы воспойте, людие превозносите во вся веки.

Змия лютаго умертвила еси животворными подвиги, и молитв твоих стоянии неукротимыя звери успила еси, и от сих вреда кроме пребыла еси, зиждителю поющи, христино: отроцы благословите, священницы воспойте, людие превозносите во вся веки.

Глаголом живым воздвигла еси умершаго угрызением, мученице страстоносице, яда змиина: Бог бо смерть поправый божественным погребением, твоих молитв послуша, христино. к немуже вопиеши непрестанно: отроцы благословите, священницы воспойте, людие превозносите во вся веки.

*Богородичен:*

Твердая помощнице верным, приснодево, избави мя лести лукаваго змия, люте борющаго, и смирити тщащагося. ты бо нелестна на тя надеющымся еси наставница, вопиющым непрестанно: отроцы благословите, (с. 420) священницы воспойте, людие превозносите во вся веки.

*Песнь ф~. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

Видети сподобилася еси украшена, и мучения одеждами блистающи, твоего жениха, христино, мученице многострадальная.

Красная твоя доброта, якоже возлюбила еси, иже паче всех доброт краснейши Христос, небесных чертогов тя сподоби.

Совокупилася еси со безплотными, славная, лики, и со страдальческими соборы причлася еси, о нас молящи всещедраго.

Солнца светлейши явися твоя память, блистании благодатными духа, тя чтущыя, христино, просвещающи.

*Богородичен:*

Благолюбивая Дево, озлобленную грехми душу мою ублажи, и вечнаго пламене мя избави молитвами твоими.

*Светилен. Подобен:*
Жены услышите:

Яко шипок краснейший от терноваго прозябла еси корене, дево христино, оброщением мученице, священнаго страдания обагрившися кровию, и ныне божественную твою память творящыя любовию спасай от бед.

*Богородичен:*

Стояще окрест тебе девы богомудрыя, богородительнице марие, якоже царицы родом, твоему сыну приведошася невестолепно, пречистая, яко царю всяческих, егоже, Мати Дево отроковице, о нас моли.

*На хвалитех стихиры, на д~, глас д~: Самогласны.*

Крест, яко оружие державно, христино мученице, (с. 421) держащи руками, веру, яко щит, надежду, яко броня, любовь, яко лук, мучителей томления победила еси мужески, демонов коварствия упразднила еси божественне: во главу же усекновена бывши, ликуеши со Христом, непрестанно молящи о душах наших.

Богатство оставльши отеческое, Христа же желающи истинно, славу обрете мученица и богатство небесное, и присною молитвою ограждена благодатною, оружием креста попра мучителя. темже ангели подвигом чудящеся глаголаху: падеся враг, женою побежден быв, венценосица явися мученица. и Христос во веки царствует яко Бог, подаяй мирови велию милость.

Славим твое, Христе, многое милосердие, и благость, еже на нас бывшую, яко и жены упраздниша прелесть идолонеистовства силою креста твоего, человеколюбче, мучителя не убояшася, льстиваго попраша: возмогоша же во след тебе приити, в воню мира твоего течаху, молящеся о душах наших.

Чудодействова, Христе, креста твоего сила, яко и христина мученица страдальческим подвигом подвизася, отонудуже немощное естества отвергши, доблественне сопротивися мучителем: темже и венец победы приемши, молится о душах наших

*Слава, глас е~:*

Девства твоего красоты восхоте царь славы Христос, яко непорочну тя невесту себе обручи совокуплением нетленным: ибо волею своею подав доброте твоей силу, на враги же и страсти непобедиму показа, претерпевшую раны горькия, и муки свирепыя, сугубым венцем увязе тя, и постави одесную себе яко царицу испещрену: того моли, мученице честная и (с. 422) многострадальная христино, певцем твоим спасение и жизнь подати, и велию милость.

*И ныне, Богородичен, или крестобогородичен. Подобен:*
Радуйся:

Избавление, нас ради, и цену великую, пречистую кровь твою изволил еси дати, безгрешне Христе мой, всем хотя спасение получити. темже тя зрящи пригвождена Мати твоя, рыдающи власы терзаше си, глаголющи: чадо, агнче всенепорочный, мир хотя избавити честною твоею кровию, от очию моею како зашел еси, Cпасе, незаходимое солнце, иже всем подаяй просвещение, и мир, и велию милость;

*На стиховне октоиха. Слава, глас а~:*

С вышними силами причлася еси, славная, мир оставльши, и Христа возжелавши, христино, о всечестная! проси нам велия милости.

*И ныне, Богородичен, или крестобогородичен: Подобен:*
Небесных чинов:

у креста предстоящи сына и Бога твоего, * и долготерпение того смотряющи, * глаголаше плачущи Мати чистая: * увы мне, чадо сладчайшее, * что сия страждеши неправедно, слове божий, * да спасеши человечество;

*На литургии, блаженна октоиха на д~: И святыя песнь г~, на д~. Прокимен, глас д~:*
Дивен Бог во святых своих, Бог Исраилев. *Стих:*
В церквах благословите Бога, Господа от источник Исраилевых. *Апостол коринфяном зачало рн~а. Аллилуиа, глас а~:*
Терпя потерпех Господа, и внят ми. *Евангелие луки, зачало а~. Причастен:*
В память вечную будет праведник: (с. 423)

*Служба святых мученик, бориса и глеба, нареченных во святом крещении, романа и давида.*

*Аще храм, или настоятель изволит, творим бдение.*

*На малей вечерни стихиры, глас д~: Подобен:*
Яко добля:

Всесвятая, светлая * и многопразднственная возсиявши память ваша * российским странам днесь, * славный романе с кротким давидом, * просвещающи душы верою * чтущих страдания ваша. * тем молитеся, преблаженнии, * даровати душам нашым очищение * и велию милость.

Приидите вси, * о новоизбранное стадо Христово, * духовно сошедшеся восхвалим, * благочестиваго вкупе и царскаго корене святую отрасль, * романа с доблим давидом днесь, * Христа возлюбившыя, * и сего ради братнее неправедное заколение претерпевшыя, * и Христу молящыяся всегда, * спастися душам нашым.

Да радуется радостию * все человечество днесь, * и да поет ликующи, * божественными песньми Христова церковь, * хвалящи новопросвещенныя * князи же и мученики. * Христа бо ради преходящее царство земное оставльше, * Господа от всея души возлюбиша, * и молят спастися душам нашым.

*Слава, глас з~: Самогласен:*

Побеждаеми желанием будущих, паче же любовию Христовою, царство земное и славу возненавидеша, чистоту же возлюбиша, и неправедное убийство претерпеша, никакоже противящеся закалающему вы брату: (с. 424) тем и Христос дары чудес вас обогати. о двоице священная! о светозарный полче! о божественный супруже! молите спастися душам нашым.

*И ныне, Богородичен:*

*На стиховне стихиры, глас в~. Подобен:*
Доме Евфрафов:

Дом себе духу святому * очистивше, * тому и нас жилище * соделайте, святии, * молитвами вашими.

*Стих:*
Воззваша праведнии, и Господь услыша их.

Божественная и чудная двоице, * потребители прелести * и сеятели благочестия, * молите спастися душам нашым.

*Стих:*
Многи скорби праведным, и о всех их избавит я Господь.

Пресветлыя звезды явльшеся, * непобедимии страдальцы, * озарите нас почитающих верою * священная ваша страдания.

*Слава, глас и~:*

Рака, идеже лежат честныя и священныя мощи вашя, версто прехвальная, божественная исцеления приступающым обильно источает, древнюю тму идолобесия отгонящи, и свет благочестия осияющи: но молим вы, молитеся, святии, без вреда сохранити отечество ваше, и спастися душам нашым.

*И ныне, Богородичен: Тропарь, глас в~:*

Правдивая страстотерпца, и истинная евангелиа Христова послушателя, целомудренный романе, с незлобивым давидом, не сопротив стаста врагу сущу брату, убивающему телеса ваша, душам же коснутися не могуща: да плачется убо злый властолюбец, вы же радующеся с лики ангельскими, предстояще святей Троице, молитеся о державе сродников ваших, богоугодней быти, и сыновом российским спастися.

*И отпуст.*
(с. 425)

*На велицей вечерни:*
Блажен муж:

*На*
Господи, воззвах, *стихиры, на и~, глас и~.*

*Подобен: О*
преславнаго чудесе!

О преславнаго чудесе, * верста божественная же и честная, * прехвальных самобратий нам облиста днесь, * созывающи новыя люди, * похвалити предоблия мученики, * романа убо яко усердно пострадавша, * давида же яко созаколена, * нескверному агнцу, пожреному нас ради, * спасу душ наших.

Первее убо прехвальнии, * повинувше багряницу царствия Христу, * и того познавше * истиннаго Бога и царя всех, * праотеческих же суетных богов уклонишася. * тем и Христос дары чудес вас обогати, * и вместо тленных вечная вам дарова, * прославляемый во святых * Спас душ наших.

Блаженно отечество и град, * в немже воспитастеся, * честный же храм телеса ваша восприемый, * яко венцем царствия украсися: * хранителие благоприятнии, * враги устрашающии * и далече негде от отечествия вашего отгонящии, * романе славне и давиде пречудне, * молите спастися душам нашым.

*Ины стихиры, глас в~. Подобен:*
Киими похвальными:

Киими похвальными венцы венчаем певаемыя, разделеныя телесы и совокупленыя духом, верных людей теплыя заступники, земли российския удобрение, и всея вселенныя наслаждение, мужеумным смыслом бесовскую державу разрушившыя Христа пособием, подающаго миру велию милость.

Киими похвальными добротами украсим певаемыя, романа силу имущаго над страстьми доблественне, и давида купно ревнителя, оба светила вкупе сияющая, (с. 426) озаряющая светом добродетели благочестивыя вся; Христовым бо научившеся заповедем, прославишася славно, моляше подающаго всем велию милость.

Киими духовными словесы составим праздник честен преславных мученик, иже Христа ради оставиша тленную славу земную; ов бо прободение в ребра прият, ов же яко агнец заклан бысть: иже от Христа достойно прославишася, и прияша исцелений дар, всем просяще достойно велию милость.

*Слава, глас з~:*

Приидите, восхвалим чудотворцев и мучеников: сии бо законно пострадавше, победиша сопротивнаго врага: и ныне светло украшени предстоят Христу радующеся. тем и мы песньми память их весело любовию похвалим, вопиюще: радуйтеся, вселенныя заступницы, и поборники на враги: радуйтеся, врачеве болящих, и бесов прогонителие: радуйтеся, о любезная версто, братия прекраснии, романе славный и давиде чудный, любимии Христу, за ны моляще святую Троицу, умирити мир, и спасти душы нашя.

*И ныне, Богородичен:*

*Таже, Вход. Прокимен дне. И чтения три.*

*Пророчества исаиина чтение.*

[Глава м~г] Тако глаголет Господь: вси языцы собрашася вкупе, и соберутся князи от них: кто возвестит сия в них; или яже от начала, кто слышана сотворит вам; да приведут свидетели своя и оправдятся, и да услышат, и да рекут истину. Будите ми свидетели, и аз свидетель, глаголет Господь Бог, и отрок, егоже избрах, да познаете и веруете ми, и разумеете, яко аз есмь: прежде мене не бысть ин Бог, и по мне не будет: Аз есмь Бог, и несть (с. 427) разве мене спасаяй. Аз возвестих и спасох, уничижих и не бе в вас чуждий. Вы мне свидетели, и аз Господь Бог: и еще от начала аз есмь, и несть от рук моих избавляяй, сотворю, и кто отвратит то; Сице глаголет Господь Бог, избавляяй вас, святый израилев.

*Премудрости соломони чтение.*

[Глава г~] Праведных душы в руце божией, и не прикоснется их мука. Непщевани быша во очесех безумных умрети, и вменися озлобление исход их: и еже от нас шествие, сокрушение, они же суть в мире. Ибо пред лицем человеческим аще и муку приимут, упование их безсмертия исполнено, и вмале наказани бывше, великими благодетельствовани будут: яко Бог искуси я, и обрете их достойны себе. Яко злато в горниле искуси их, и яко всеплодие жертвенное прият я. И во время посещения их возсияют, и яко искры по стеблию потекут. Судят языком, и обладают людьми, и воцарится Господь в них во веки. Надеющиися нань разумеют истину, и вернии в любви пребудут ему: яко благодать и милость в преподобных его, и посещение во избранных его.

*Премудрости соломони чтение.*

[Глава д~] Праведник, аще постигнет скончатися, в покои будет. Старость бо честна не многолетна, ниже в числе лет исчитается: седина же есть мудрость человеком, и возраст старости житие нескверное. Благоугоден Богови быв, возлюблен бысть, и живый посреде грешник преставлен бысть. Восхищен бысть, да не злоба изменит разума его, или лесть прельстит душу его. Рачение бо злобы помрачает (с. 428) добрая, и парение похоти пременяет ум незлобив. Скончався вмале, исполни лета долга: угодна бо бе Господеви душа его: сего ради потщася от среды лукавствия. Людие же видевше, и не разумевше, ниже положше в помышлении таковое: яко благодать и милость в преподобных его, и посещение во избранных его.

*На литии стихиры, глас д~. Самогласны:*

Аще и земнаго царствия новый каин богоненавистник и братоненавистный убийственне лиши вас, Христос же непреходящее и безконечное царство вам дарова: емуже со ангельскими воинствы предстояще молитеся, спасти любовию поющыя всечестную и многопразднственную память вашу.

Земля освятися кровию всечестною вашею, и человецы обогатишася вами, исцеление независтно приемлют богомудрии угодницы Христовы, славне романе с незлобивым давидом, молитеся Господеви, емуже от юности прилепистеся, спасти верою поющыя вас.

*Слава, глас е~:*

Радостию вси празднуем днесь память великомучеников, песньми и пеньми прославляюще Cпаса Христа, на земли удивившаго святыя своя чудесы и благодати различными исцелении, к нимже взывающе радостно рцем: радуйтеся, яко благодать приемшии на страсти различныя: радуйтеся, яко кровию вашею вселистеся в вечную жизнь: радуйтеся, скории послушатели сущих в скорбех, и от напастей избавляющии отечество ваше, богоприятне борисе с глебом, молитеся Господеви, помиловатися душам нашым.

*И ныне, Богородичен:*

*На стиховне стихиры святым, глас д~. Подобен:*
Дал еси знамение:

Приидите, целомудрия любители, * честную двоицу (с. 429) почтим, * Христа возлюбившую, * всеми владущаго, * чистым сердцем и душею сокрушенною, * страстоносца романа славнаго * и кроткаго давида досточуднаго, * иже душами и телесы чистии, * и сокрушившии демонския полки.

*Стих:*
Воззваша праведнии, и Господь услыша их:

*От*
корене израстосте честна, * братия славная и благородная, * и благородство воистинну возлюбльшая, * нетленныя вожделесте славы, * изволивше живот, и царство неразрушимое, * и по правде пострадавше, * венцы победы восприясте, * страстотерпцы блаженнии, * и молитвенницы о душах наших.

*Стих:*
Многи скорби праведным, и о всех их избавит я Господь.

Делы и учении Христовы исполняюще заповеди, * и того повеления, * врагом не враждовасте, * на убиение пришедшым ваше неправедно: * но яко стефану подобницы первомученику, * молящеся глаголасте: * не постави им греха, человеколюбче, * Иисусе Боже наш * и Cпасе душ наших.

*Слава, глас и~:*

Приидите, новокрещеннии российстии собори, и видите, како без вины суд приемлет мученик борис, копием ребра его прободоша, и кровопролитие сотвориша, от наваждения диаволя: глеб же от тогожде брата святополка, яко агнец заклан бысть. но сии венчашася, а он без памяти погибе. и сии славими суть, а он в геенне мучится. сии же Христа Бога молят о душах наших.

*И ныне, Богородичен: Тропарь, глас в~, писан на малей вечерни. Слава, и ныне, Богородичен:*
(с. 430)

*На утрени, по а~-й стихологии седален, глас а~. Подобен:*
Лик ангельский:

Терпением и мужеством твоим твою страсть под\ъемля, борисе княже, любовию Христовою взирая на милостиваго и человеколюбца Бога, подающаго мирови велию милость.

*Дважды.*

*Слава, и ныне, Богородичен:*

Безматерняго на небеси паче мысли и слуха на земли без отца родила еси: того, Богородице, моли о душах наших.

*По в~-й стихологии седален, глас а~: Подобен:*
Лик ангельский.

Измлада Христа возлюбивше купно братие честнии, жизнь безстрастную стяжавше славнии, целомудрие изволисте, и пощение от страстей душевных и телесных: поспешение же божиею благодатию приемше, исцеляете вас поющыя.

*Дважды.*

*Слава, и ныне, Богородичен:*

Едина крепкая и теплая предстательнице роду человеческому, Богородице Дево, непрестанно моли со пророки, и мученики, со святители же и постники и преподобными, егоже родила еси, паче естества Бога слова, спасти всяческая.

*По полиелеи седален, глас и~. Подобен:*
Премудрости:

Христовы уведевше заповеди благия, того возлюбльше страстоносцы славнии, о убиении телес нерадисте, душы же прекрасныя в руце Христа предасте. ов копием прободаемь, веселяшеся: другий же яко агня незлобиво без милости закалаемь, моляшеся. сего ради приемше дар исцелений, мученицы самобратнии, молите Христа Бога, грехов оставление даровати чтущым любовию святую память вашу.

*Дважды.*
(с. 431)

*Слава, и ныне, Богородичен:*

Солнце облаче разумнаго, божественнаго света светильниче златокованный нескверная, неблазная, всенепорочная владычце, омраченную душу мою ослеплением страстей, безстрастия зарею просвети, молюся, и оскверненное мое сердце омый, потоки умиления, покаяния же слезами. и от тимения мя очисти дел моих, да любовию зову ти: Богородице приснодево, моли Христа Бога, прегрешений оставление подати ми: тебе бо имею надежду раб твой.

*Степенна, а~-й антифон д~-го гласа. Прокимен:*
Воззваша праведнии, и Господь услыша их. *Стих:*
Многи скорби праведным, и о всех их избавит я Господь. Всякое дыхание: *Евангелие луки, зачало р~з. По н~-м псалме, стихира, глас и~: Самогласен:*

Братия прекрасная, борисе и глебе, вашя страсти нашя болезни и недуги исцеляют, притекающих верно: туне приясте, туне же и дадите болящым исцеление: но яко имущии дерзновение, Христа Бога молите о душах наших.

*Канон пресвятыя Богородицы на з~, егоже краегранесие сицево:*

Пою хвалу живоносныя отроковицы.

*Глас в~. Песнь а~. Ирмос:*

Нетрену, необычну, немокренно морскую шествовал стезю, избранный вопияше Исраиль: Господеви поим, яко прославися.

Невещественная древле лествица, и странно оляденевший путь моря, твое являше рождество, чистая: юже поем вси, яко прославися.

Сила вышняго впостась совершенная, божия мудрость, воплощшаяся, пречистая, из тебе, к человеком беседова, яко прославися.

Пройде сквозе дверь непроходную заключенныя (с. 432) утробы твоея, правды солнце, чистая, и мирови возсия, яко прославися.

*И святых два канона, на и~.*

*Глас д~. Песнь а~. Ирмос:*

Моря чермную пучину, невлажными стопами, древний пешешествовав Исраиль, крестообразными моисеовыма рукама амаликову силу в пустыни победил есть.

Богомудрая двоице, велицыи страдальцы, со святыми Троице предстояще, молитеся очищение мне даровати, вас похваляющему.

Божественное богатство исцелений, и миро благовонное храм ваш, святии: в немже поем Христа Бога, вас прославльшаго.

Незаходимаго солнца в себе стяжавше Христа Бога нашего, преславне романе с давидом, освятите нас, честную память вашу почитающих.

*Богородичен:*

Красную и избранную, и всечестную разумев тебе, божий, пренепорочная, сын, твой сын бысть: сыны сотвори благодатию, Богородицу тя чтущыя.

*Ин канон святым.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Даждь ми отпуст многих прегрешений моих, Cпасе, премудрость мне подая: яко да песньми похвалю тя прославльшаго святыя твоя.

Воспоем песнь, благочестивии, прославленных целомудренным смыслом, романа славнаго и давида благочестиваго, купно славяще.

Дар благодарства от Бога прияша оба, благородство (с. 433) душевное возлюбивше паче целомудрием и добродетелию удобряющеся.

*Богородичен:*

Избранную от родов всех, достойно похвалим вернии, Деву воистинну паче слова, Бога слова плотию рождшую.

*Катавасиа:*
Отверзу уста моя:

*Песнь г~. Ирмос:*

Лук сокрушися сильных державою твоею, Христе, и силою немощствующии препоясашася.

Иже времене превышший всякаго, яко временем творец, из тебе, Дево, волею младенец создася.

Чрево пространнейшее небес воспоим, имже адам на небесех радуяся живет.

*Ин. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище и утверждение.

Веселием веселится Христова церковь в памяти вашей святии, и творцу вопиет: ты моя, Господи, крепость, и прибежище, и утверждение.

Доблия венечники, и страдальцы Христовы вси восхвалим светло, научившыя нас Христу вопити: свят еси, Господи.

Ни царства желания, ни пищи наслаждения, ни сребра и злата возжелеша, но Христу единому вопияху: свят еси, Господи.

*Богородичен:*

Избавляющаго человеки преслушания, и лютаго падения, всему виновнаго, чистая и всенепорочная, родила еси.

*Ин. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Все помышление к Богу мудрии имуще, братнею любовию совокупльшеся благочестно пожисте. (с. 434)

Вещи возненавидесте тленныя и мимотекущыя: и добродетели явистеся сосуди, славнии, от юности.

Млади убо телом, душами же купно святи, яко благочестиви. тем и искренно Бога возлюбисте.

*Богородичен:*

Едина ты породила еси несказанно, нетленная, тления воистинну потребителя, и мир спасла еси.

*Седален, глас а~. Подобен:*
Лик ангельский:

Измлада Христа возлюбивше купно братия честная, жизнь безстрастную стяжавше, славнии, целомудрие изволисте, и пощение от страстей душевных и телесных поспешение божиею благодатию приемше, исцеляете вас поющыя.

*Дважды.*

*Слава, и ныне, Богородичен:*

Безневестная чистая Богородице Дево, едина верных предстательнице и покрове, бед и скорбей и лютых обстояний всех избави, на тя упование, отроковице, имущих: и душы нашя спаси божественными молитвами твоими.

*Песнь д~. Ирмос:*

услышах, Господи, славное твое смотрение, и прославих, человеколюбче, непостижимую твою силу.

Се превознесеся божественная гора дому господня превышше сил, Богоматерь явственнейши.

Законов естественных кроме, едина Дево, рождши владычествующаго тварию, сподобилася еси божественнаго звания.

*Ин. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Яко два светила возсиявшая просвещаете люди ваша богоносцы: но и ныне избавите нас врагов обстояния, да почитаем вас с богом заступление наше. (с. 435)

Врачество неистощимое рака ваша показася, блаженнии, и пристанище небурное: вси бо верою притекающии обретаем от злых напастей избавление.

Любовию ко Христу привязаеми, тем и даров сподобльшеся, страсти различныя исцеляти: сего ради ваше совершаем празднество, богомудрии.

*Богородичен:*

Седяй на престоле херувимсте и превознесене, яко престол имый на руку твоею почив, Марие богоневесто, препрославленный Бог.

*Ин. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Юношески подвигшеся, богоблаженнии, возрастом цвета и юностию, о сластех любве плотския попечения не иместе отнюд, божественныя книги почитающе: тем и просвещшеся заповедьми божественными, темнаго погубисте князя.

Всемысленно отеческим последуя, яко мудр, стопам, блаженне, сревнителя имел еси добрым, романе богомудре, давида воистинну приснопамятнаго: братия убо вкупе, благочестно совокуплени душами и телом явистеся.

Законы божия от души возлюбивше, прозряще жизнь грядущую, смысл простирающе, святии, честь земную и власть возненавидесте, и нетленное царство и славу, умномудрии изменисте.

*Богородичен:*

Глаголом твоим последующе, непорочная, блаженну тебе именуем Христианстии вси роди, яко Бога рождшую (с. 436) воистинну, а не мечтанием: совершенна обоим, божества естеством, и законом человечества.

*Песнь е~. Ирмос:*

угль исаии проявлейся, солнце из девственныя утробы возсия, во тме заблуждшым, богоразумия просвещение даруя.

облацы веселия сладость кропите сущым на земли: яко отроча дадеся, сый прежде век, от Девы воплощся Бог наш.

Житию и плоти моей свет возсия, и дряхлость греха разруши, напоследок от Девы без семене воплощся вышний.

*Ин. Ирмос:*

Ты, Господи мой, свет в мир пришел еси, свет святый, обращаяй из мрачна неведения, верою воспевающыя тя.

Наста всечестный праздник, и священное торжество славнаго романа с давидом, нося нам радость вечную, в нейже славим Господа прославльшаго их.

Добродетели{<::рус>Исправлена опечатка оригинала<::слав> Добротетели. <::рус>Прим. <::лат>оrthlиb<::слав>} украшени благолепием светлый романе с глебом, страданием венчавшеся, врага же и брата посрамльше, за Христа приясте заколение.

Слышано бысть во всем мире честное и священное страдание ваше: и всяк язык возставляет, славити Христа вас прославльшаго.

*Богородичен:*

Преста убо тление человека: Дева бо роди нетленно Бога слова, паче естества и слова, и Дева паки пребысть.

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих, пути моя направи, молюся.

Яко отца благочестива чада, любовию связана, и того любяще, благочестия светлостию в россии (с. 437) возсиявше, братия же паче возлюбленнии. сего ради завистными стрелами искушени бысте.

Разгневася братоубийца, яко ваш прежде, святополк окаянный, явися же законопреступник, и к зависти убийство приплете, сластию прельстився властолюбия. темже отмщения праведнаго не убеже.

*От*
крове своея препруду носяще преславнии, и крест за скиптр в десную руку ныне имуще, сцарствовати Христу сподобишася роман и давид, воини Христовы непобедимии.

*Богородичен:*

Вышшу тя всех, и святейшу чинов прославляем небесных, яко дольная с горними совокупившу: но, о Мати божия! певцы твоя посещающи, поганых уставляй шатания.

*Песнь з~. Ирмос:*

Глас глагол молебных от болезненныя, Владыко, души услышав, от лютых мя избави: един бо еси нашего спасения виновен.

Естество человеческое работающее греху, владычце чистая, тобою свободу улучи: твой бо сын, яко агнец, за всех закалается.

Вопием ти вси истинней Богоматери божии: прогневавшыя рабы избави, едина бо дерзновение к сыну имаши.

*Ин. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

О иже светлый ваш праздник совершающих, блаженнии, молитеся, и отечество ваше хранити от враг ненаветно, и мирно строение даровати молитвами вашими.

Небеснаго царствия рачителие бывше, блаженнии, владыце Христу (с. 438) чистою совестию послуживше, и тому предстояще молитеся, спасти вас восхваляющих.

Прилепившеся Христу, и на него все упование возложивше, блаженнии, сего ради убиени бывше, вечно с ним царствуете.

*Богородичен:*

усты, помыслом и сердцем, пречистая, тя Богородицу проповедаем: тобою бо Богу примирихомся отриновеннии преступлением первее праотца.

*Ин. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Нощи и тмы сынове нарекошася противнии, в нощи тя к Богу пение приносяща копии сбодоша, ходатаи твоему венцу, романе, божественному бывше.

Яко воистинну сый подобник Бога воплощшагося, за убивающыя тя тепле молился еси, святе, яко вторый мученик Христов великий стефан: сего ради и с ним прославился еси.

Юношески храбрствовавше, мужески победиша лютаго ратоборца, священный роман купно с давидом делом и словом победители показашася, и победный венец от Бога прияша, славнии.

*Богородичен:*

уясняют пророчестии гласи божию родительницу: поем же тя и мы, видяще сбытие честных прорицаний, девства воистинну и чистоты вместилище.

*Кондак, глас г~. Подобен:*
Дева днесь:

Возсия днесь преславная память ваша, благороднии страстотерпцы Христовы, романе и давиде, созывающе нас к похвалению Христа Бога нашего. тем притекающе к раце мощей ваших, исцелений дар приемлем молитвами вашими, святии: вы бо божественнии врачеве есте. (с. 439)

*Икос:*

Разумное житие совершая, преблаженне, царским венцем от юности украшен, всебогатый романе, власть велия был еси твоему отечеству, во всей земли российстей. тем видя твой успех Христос Бог, судом своим на мучение тя призва, крепость тебе подав с небесе, да победиши врага мужески с давидом братом твоим, пострадавшим с тобою: вы бо божественнии врачеве есте.

*Песнь з~. Ирмос:*

Ветии явишася отроцы любомудрейшии древле, от богоприятныя бо души богословяще, устнами пояху: пребожественный отцев и наш Боже, благословен еси.

Зряше в нощи убо иаков яко в гадании Бога, воплощен же из тебе, светлостию явися, поющым: пребожественный отцев Бог и препрославлен.

Знамения еже в тебе неизреченнаго проявляя сплетения, со иаковом борется: имже волею соединися человеком, чистая, пребожественный отцев Бог и препрославлен.

Мерзок, иже не проповедует единаго Девы тя сына, от препетыя Троицы, и несумненною мыслию и языком вопия: пребожественный отцев Бог и препрославлен.

*Ин. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Божественная и пресветлая память ваша, яко небо светозарное показася, и яко солнце светоносно, просвещая без сумнения Христу вопиющыя: благословен еси в храме славы твоея, Господи.

Кто не удивится, и кто не воспоет и прославит верно, преславных мученик Христовых, бориса с (с. 440) глебом, Христова ради смирения, возненавидевших диадиму и царство;

Мглу безбожия отгнавше, светло научиша люди своя, чести в Троице единаго Бога, и усердно пети: благословен еси в храме славы твоея, Господи.

*Богородичен:*

Вышняго освященное божественное селение, радуйся, тобою бо дадеся радость, Богородице, вопиющым: благословенна ты в женах еси, всенепорочная владычце.

*Ин. Ирмос:*

*От*
иудеи дошедше отроцы в вавилоне иногда, верою троическою пламень пещный попраша, поюще: отцев Боже, благословен еси.

Преславно прослави божественная благодать вас, прехвальнии, яко союз воистинну братолюбия и благочестия, и светло научи вопити: благословен Бог отец наших.

О мужества страстотерпец! о чистоты крепости! о разума непреклонна! яко уязвляеми вельми, и закалаеми немилостивно, явистеся страстоносцы велицыи, романе и давиде. ихже восхвалим вернии, вопиюще: благословен Бог отец наших.

Пострадати Христа ради изволисте, и сего ради возмездие от Бога обретосте, страсти и недуги от земных отгоняти, хвалящих и вопиющих: благословен Бог отец наших.

*Богородичен:*

Капля боготочная, яже от тебе рождшися, мир освятивша, Богородице Дево, каплю милости ми источи, освящающу душы и помышления земных.

*Песнь и~. Ирмос:*

О подобии злате небрегше треблаженнии юношы, неизменный и живый божий образ видевше, среди огня воспеваху: (с. 441) осуществованная да поет Господа вся тварь, и превозносит во вся веки.

Виден бысть на земли тобою, и с человеки поживе, иже благостию несравненный и силою. емуже поюще вси вернии зовем: осуществованная да поет Господа вся тварь, и превозносит во вся веки.

Воистинну тя чистую проповедающе славим, Богородице: ты бо единаго родила еси от Троицы воплощенна. емуже со отцем и духом вси поем: да поет Господи вся тварь, и превозносит во вся веки.

*Ин. Ирмос:*

Руце распростер, даниил львов зияния в рове затче: огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

Просиявши днесь пресветлая память ваша, блаженнии, верныя созывает на торжество, прославити терпения ваша, Христу же вопити: благословите, вся дела господня, Господа.

Богоявленнии и новии страдальцы тебе, Христе, единаго возлюбиша, и люди наставиша пети тя творца всех: благословите, вся дела господня, Господа.

Правды светильницы возсиявшии, украшени добротою мучения, просвещающе сердца верных, недуги отгонят от вопиющих верно: благословите, вся дела господня, Господа.

*Богородичен:*

Избавляя нас, возсия из тебе Господь, Дево чистая, егоже моли, владычце, просветити поющыя тя, и обстояния избавити вопиющыя: благословите, вся дела господня, Господа.

*Ин. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и (с. 442) избавителю вопияше: отроцы, благословите, священницы, воспойте, людие, превозносите во вся веки.

Не довольни бывше о убийстве окаяннии, но и телеса ваша небрегома повергше, не устыдешася благородия: но благодать божия храняше я хранением ангелов, с нимиже ликуете во веки.

Человецы, иже тогда в горах лова ищуще, видеша свет от твоего телесе сияющь, богодохновенне давиде, что видение, друг другу глаголаху; видевши же чудо проповедаша всем, Христа хваляще, тебе сохраншаго.

Пресвятая ваша память, освящающая мир, наста ныне, прехвальнии страстоносцы, в нюже молим получити ваше заступление, романе и давиде, Христа поющым во веки.

*Богородичен:*

Света сосуд, чистая, бывши, просвети мя, к повелениих света ходити ми поспеши, всечистая, от чрева твоего возсиявшаго, и просветивша верных сердца, егоже превозносим во веки.

*Песнь ф~. Ирмос:*

Весь еси желание, весь сладость, слове божий, Девы сыне, Боже богов Господи, святых пресвятый: тем тя вси с рождшею величаем.

Жезл крепости дадеся естеству тленному, слово божие во утробе твоей, чистая: и сие возстави, до ада поползшееся. темже тя, всечистая, яко Богородицу величаем.

Юже изволил еси, Владыко, приими милостивно молитвенницу, матерь твою о нас, и твоея благости всяческая исполнятся: да тя вси, яко благодетеля величаем.

*Ин. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Испещрени бывше божественными добротами, страдании (с. 443) вашими к Богу востекосте, венцы победы от него приемлюще: тем вашя певцы поминайте, да вас непрестанно величаем.

О божественная двоице, самобратная и светозарная! молитеся даровати очищение согрешений, и прежде конца жития исправление: да вас непрестанно величаем.

*От*
млада возраста освяти вас вседетель Бог, и окормители изрядны плавающым в мори жития показа: тем согласно почитаем память вашу.

*Богородичен:*

Спаси мя всех рождшая избавителя: разори души моея облаки, света облаче, всесвятая владычце, и сильна соделай на страсти борющыя мя.

*Ин. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Аще и на земли положени бысте яко мертви, но на небесех прославляетеся с рабы божиими. тем дерзновения от него сподобльшеся, славнии, нечистаго верху стояща над гробом вашим, страхом огненным отгнасте, блаженнии.

Здравы творите болящыя благочестивыя, и хромым течение подаете, и послушествует здрав бывый у вашея раки, о двоице предивная! тем и нам всем помощницы поспешни бываете свыше, уставляюще болезни, и поганых шатания.

Божественная и светозарная воистинну верста, романе и давиде, добропобеднии страстоносцы, на небеси ныне Троице вседержавней предстоите, избавления просяще прегрешений лютых, верно на земли память вашу торжествующым. (с. 444)

*Богородичен:*

О чудесе пребольша ума, чудо велие воистинну и преславно! како вместися во утробу твою Бог, никакоже вместимый; егоже за хвалящыя тя благочестивно моли, Дево, от бед избавляти, и от беззаконных язык всегда.

*Светилен. Подобен:*
Посетил ны:

Яко воистинну пресветлии светильницы, всю вселенную просветисте верою, богоприятне романе с давидом. тем песньми воспоем возвеличившаго вас Христа Бога нашего.

*Дважды.*

*Слава, и ныне, Богородичен:*

Богородицу песньми немолчными благочестно поем вопиюще: радуйся, горо святая, радуйся, престоле огненосный всех царя: радуйся, ангелов радосте и мучеников славо.

*На хвалитех стихиры на д~, глас а~. Подобен:*
Небесных чинов:

Светозарная и святая и благообразная, * мучеников бориса и глеба * всепразднственная возсия память: * иже всю землю просвещающе * и идольский мрак отгоняще, * целеб благодать источают.

*Дважды.*

Честными каплями кровей ваших * обагристе ризы вашя, * блаженнии романе и давиде, * тем верою память вашу празднующе, * молитеся, молим вас, умирити мир, * и спасти душы нашя.

Яко един свет во двою телеси, * мир просвещаете чудесными блистании, * страстотерпцы господни, * мрак неведения отгоняще. * тем воспеваем радостно, * похваляюще вашу память.

*Слава, глас д~:*

Днесь празднолюбных собори сошедшеся, радостным лицем и чистым сердцем, духовне составим лик: не в кимвалех иудейски, но в сокрушенных сердцах (с. 445) похваляюще Христа истиннаго Бога нашего, прославляющаго святыя своя, добляго романа с давидом, ихже ныне многоцелебную и чудотворную раку обстояще, любезно облобызаем, глаголюще: радуйтеся, яко Христовы заповеди по образу соблюдшии: радуйтеся, яко смирение Христово восприимшии, и никакоже сопротивистеся брату и врагу, немилостивно убивающему телеса ваша: радуйтеся, яко люди вашя ко истинней вере наставляющии, романе пречудне и незлобиве давиде, отечеству вашему пресветлии светильницы, и молитвенницы дерзновеннии о душах наших.

*И ныне, Богородичен: Славословие великое и отпуст.*

*На литургии, блаженна обою канонов, песнь г~ и з~. Прокимен, глас д~:*
Святым, иже суть на земли его, удиви Господь вся хотения своя в них. *Стих:*
Предзрех Господа предо мною выну: *Апостол к римляном, зачало ч~ф. Аллилуиа, глас д~:*
Воззваша праведнии, и Господь услыша их. *Стих:*
Многи скорби праведным, и от всех их избавит я Господь. *Евангелие иоанна, зачало н~в. Причастен:*
Радуйтеся:

