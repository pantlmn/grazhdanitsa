<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 445)

*Месяца тогоже в к~е-й день.*

*успение святыя анны, матере святыя Богородицы:*

*И память святых жен, олимпиады и евпраксии.*

*И преподобнаго макариа унжескаго.*

Служба его писана по сей службе.

*Стихиры святыя анны, глас д~, на з~. Подобен:*
Дал еси знамение:

Законы оправдания * соблюдающи невредимо, * и Богу вседержителю непорочно работающи, * сподобилася еси, анно, мати быти, * по плоти Христа рождшей, * чистей (с. 446) богоотроковице: * с неюже тя ублажаем, * и святое твое успение * радостною мыслию празднуем днесь.

Жизни палату, * анно богомудрая, рождши, * к жизни преставилася еси воистинну нетленней, * и совокупляешися с лики праведных, * питающих тя богатно владычнею радостию: * темже твое преставление * совершаем, приснопоминаемая, * и верно почитаем * богомудрии днесь.

Дверь небесную, * анно богомудрая, рождши, * к небесному селению востекла еси, славная, * и славы божественныя ныне наслаждаешися. ейже и нас, честное твое успение празднующих, * молитвами твоими сподоби, * страстей мрак разоряющи, и лютых обстояний * мглу отгонящи.

*Ины стихиры, глас а~. Подобен: О*
дивнаго чудесе!

Се светозарное торжество, и светлый день, и миру радостный, успение честное и достохвальное анны благославныя, из неяже родися жизнь рождшая: одушевленный кивот, невместимое слово вместившая, печали разрешение, и радости ходатаица, подающая всем верным велию милость.

О преславнаго чудесе! источник жизни преславно рождшая, едину в женах благословенную чистую, преставляется от временныя жизни к безконечней анна благославная, от земли вземшися к небесным, днесь срадоватися ангельским собором: еяже ныне святое празднуем торжество.

Днесь светлое торжество, верных лицы, успение твое честное почитаем всеблагоговейно, божественным духом: наста бо нам исцелений блистающая благодать, и попаляющая воздушных духов лукавых совокупления, и светом наставляющая мысли, верою воспевающих твое, досточудная анно, честное преставление. (с. 447)

*Слава, и ныне, глас и~. Анатолиево:*

Иже от неплодных чресл, жезл святый Богородицу прозябший, из неяже спасение миру возсия Христос Бог, супруг непорочный и двоице святая иоаким и анна: сии бо преставльшеся к небесным селением, со дщерию своею пречистою Девою, и со ангелы ликуют, о мире молитву творяще. ихже и мы сошедшеся благочестно поюще, глаголем: иже богоотроковицы ради, и пречистыя марии, праотцы Христовы бывше, молитеся о душах наших.

*На стиховне стихиры, глас е~. Подобен:*
Радуйся:

Радуйся, мысленная ластовице, весну благодати нам возвестившая, непорочно в целомудрии жительствовавши добре, и девства сокровище: честно болезновавшая, непорочную Богородицу агнице честная, яже рождшая юницу, вземлющаго агнца мира прегрешения, словом слово рождшую, едину нескусомужную, анно, прамати господня, тя от земли пресельшаго. егоже ныне моли, душам нашым даровати велию милость.

*Стих:*
Радуйтеся, праведнии о Господе:

Радуйся, вожделенная Богу, избранная светлостьми сияний закона, двоице честная, яже из\ъявления добре божественною благодатию предлагающая, Христа рождшую начальника жизни нашея та родивши, иоаким богоприятный и божественная анна всечестная: светильницы возсиявшии свещу безсенную, благоправящии благодать, пречистую Богородицу. с неюже молитеся, душам нашым даровати велию милость.

*Стих:*
Блажени вси боящиися Господа, ходящии в путех его.

Радуйся, благословенная земле, яже богопрозябшую мирови землю процветшая, яже в законе божественнем безпрестани поучающаяся, и благодать всем (с. 448) подписавшая: союз неплодствия рождеством своим избегшая, и смертию нетление воздавающая, и к божественней преставльшаяся светлости анна богоблаженная, прамати Христа Бога, яже светоносный светильник Богородицу рождшая. с нею же испроси душам нашым даровати велию милость.

*Слава, и ныне, глас и~:*

Приидите, вся тварь, в кимвалех псаломски сошедшеся, восхвалим анну богомудрую, божественную гору рождшую от ложесн своих, и к горе мысленней и райским селением днесь преминувшую, и к ней возопием: блаженное чрево твое, носившее воистинну свет мирови внутрь во чреве носившую: и сосца твоя красная, яже ссаше доившая Христа, пищу жизни нашея: егоже моли, избавити нас от всякия скорби, и прилога вражия, и спасти душы нашя.

*Тропарь, глас д~:*

Жизнь рождшую во чреве носила еси, чистую Богоматерь, богомудрая анно. темже к приятию небесному, идеже веселящихся жилище, в славе радующися ныне преставилася еси, чтущым тя любовию прегрешений просящи очищение, присноблаженная.

*На повечерии канон святых жен, егоже краегранесие:*

Честным женам честное пою пение.

*Глас и~. Песнь а~. Ирмос:*

Колесницегонителя фараоня погрузи чудотворяй иногда моисейский жезл, крестообразно поразив и разделив море, Исраиля же беглеца, пешеходца спасе, песнь Богови воспевающа.

*Иосиф:*

Плотскою немощию сильнаго врага низложисте, и присвоистеся к Богу, преподобныя жены, молящеся, силу всем нам подати спасительную.

уязвистеся добротою жениховою, и во след его прилепистеся псаломски, последующе живоносным стопам его: и сего ради низложисте врага змия.

увядивше труды постническими телесныя доброты, украсисте вашя душы: и со Христом женихом в чертоги светлыя внидосте, преподобныя.

*Богородичен:*

Невестник показася световиден утроба твоя, Дево, милости ради телесно из тебе воплотившагося Господа, и всяческая богоразумия лучами просвещшаго.

*Песнь г~. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Презрела еси доброту телесную, пречестная, и мимогрядущую славу яко сон вменила еси: во смирении же, олимпиадо, и пощении Бога взыскала еси, богоблаженная.

Младенствующи леты, нас ради младенца слова, на землю, евпраксие, пришедшаго, верою возлюбила еси, и того образу душу связала еси, непреложна пребывши.

Отвергостеся мира и плоти мудрования, воздержанием же и труды стяжавше Христа жениха пречистаго, чертог небесный, подающаго вам божественное наслаждение.

*Богородичен:*

Священных пророк священныя трубы древле тя провозвестиша: дверь света рождшую и свиток одушевленный, на немже не руками слово написася, паче слова пречистая Дево. (с. 450)

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Странноприемница усерднейша была еси, собор священных упокоевающи, и Христа о сем веселящи, за милосердие странна бывшаго.

Доброту пречистую любимаго видиши жениха твоего, евпраксие, увядила еси плоти доброту воздержанием.

Дремание отринувше от душевных веждей священныя жены, усписте двизания телесныя воздержанием.

*Богородичен:*

Воплотившагося тебе, Господи, от пречистыя Девы, преподобныя возлюбивше, в воню мира твоего потекоша, твоею уязвившеся божественною любовию.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

*От*
источника напаяема, вселенную всезлатыми учении священнаго пастыря напоившаго, класы прозябла еси добрыя детели, олимпиадо, имиже питаеши сердца нас чтущих тя.

Блаженными надеждами твою славную душу укрепльши, и пищею невещественною питаема, ума чистотою, деньми многими терпеливно алчбу, евпраксие, претерпела еси радующися.

умертвившеся мирови, наследовасте жизнь безсмертную, и чертога божественнаго сподобистеся, богоблаженныя, свещы вашя постническим елеем неугасимы соблюдше, всечестныя.

*Богородичен:*

Божие Бог слово во утробу неискусобрачную волею (с. 451) вселися, и человек узрен бысть, иже Девою соблюдый тя, пречистая: егоже желающе отроковицы, постнически сему последоваша житием светлым.

*Песнь з~. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Юна сущи евпраксиа, болезней усердием, благочестивым помыслом, ветхаго запинателя попираше, в немощи женстей телесе: утверждаше бо сию Христос, иже в нашу оболкся немощь.

Воздержание и смиренное сердце, бдение с милостынею, разум и веру праву, и совершенну любовь, олимпиадо, стяжавши, славная, была еси храм божий, и чудес источник неоскудный.

устранивше себе житейских сластей терпением болезней постнических, на землю сошедшаго нас ради, и волею странствовавша, вы честныя: сего ради стяжасте на небесех странноприимствовавша вас, досточудныя.

*Богородичен:*

Чистоты тя, и честна девства чистый сосуд, отроковице, содетель обрет, словом в пречистое твое чрево вселися, и всю вражию от человек злобу изгна.

*Седален, глас и~. Подобен:*
Повеленное.

В молитвах тайных бдяще, и наслаждшеся писаньми богодохновенными, олимпиада и евпраксиа славная, на раму Господень взяша крест, и сему последующе воздержательно, всю лесть змия низложиша, зовуще Христу. женише небесный, ты буди нам утверждение.

*Песнь з~. Ирмос:*

*От*
иудеи дошедше, отроцы в вавилоне иногда верою (с. 452) троическою пламень пещный попраша, поюще: отцев Боже, благословен еси.

Славу тлеющую на нетленную премениша любовию, преподобныя, еяже наслаждающеся присно, радующеся и веселящеся поют: благословен Бог отец наших.

О како претерпе стояние, алчбу же на дни многи, евпраксиа, Христу вопиющи жениху: благословен Бог отец наших.

Велик тя сосуд узрев божественнаго духа, олимпиадо, богатно великими своими исполняет тя учении в патриарсех великий златослов, блаженная.

*Богородичен:*

Разрушила еси едина клятву праматернюю, всех благословенми венчающаго Христа рождши, Дево, емуже поем: Господи Боже, благословен еси во веки.

*Песнь и~. Ирмос:*

Победители мучителя и пламене благодатию твоею бывше, заповедем твоим зело прилежаще, отроцы вопияху: благословите, вся дела господня, Господа.

Помыслу, дево, страсти безсловесныя повинула еси, и жениху слову уневестившися, непорочная чистая, вопиющи: благословите, вся дела Господа, пойте и превозносите его во веки.

Вашими подвиги темнаго князя низложше, венец нетления нам исходатаиша, и райския входы, отроковице, и божественное наслаждение, в радости души во веки.

Распеншеся миру, и божиею любовию уязвившеся, священныя девы, вкушением сладким еву уязвившаго, воздержания стрелами уязвисте, воспевающе Христа во веки. (с. 453)

*Богородичен:*

Ии~са рождшая от чистых кровей твоих воплощенна, девы вся собрала еси, пречистая Дево Мати, и с ними вопиющи: благословите вся дела Господа, и превозносите его во веки.

*Песнь ф~. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

Красныя владыце, и богоглаголивыя горлицы, и ластовицы светлыя и чистолюбивыя, в доброты небесныя приведени бысте.

Сочтастеся с вышними ликостоянии, и во избранных соборех вселистеся, о нас молящеся любовию щедрому Богу.

Память евпраксии и олимпиады, яко солнце мирови возсия, верных мысли просвещающи, Христа величающих присно.

*Богородичен:*

Света сущи приятелище, просвети, Дево, омраченную страстьми душу мою, и кромешния тмы избави мя мольбами твоими.

*Стихиры святых жен, глас а~. Подобен:*
Небесных чинов:

Тайнословца пророка, * и учителя нашего, * ученицу в песнех * олимпиаду согласно почтим достойно: * и с нею восхваляюще целомудренную и чистую евпраксию, * яко Христу молящуюся спастися нам.

Благочестия исчадие, * и удобрение монашествующих сущу, * песньми достойно почтим, согласно вси вернии, * евпраксию целомудренную, * яко молящую зиждителя о нас, * спастися душам нашым.

*Слава:*

Ты земную красоту совлекши, * добре благую часть избрала еси, богомудрая, * юже обрете мариа, * и вся (с. 454) абие оставльши временная, * добродетелию прияла еси * мысленный бисер многоценный.

*И ныне:*
Достойно есть.

*На утрени на*
Бог Господь *тропарь анны святыя, трижды. Богородична не глаголем.*

*По а~-й кафисме седален, глас д~. Подобен:*
Скоро предвари:

Твое празднуем, праведная анно, успение, славою бо неизреченною прослави тя Христос Бог, яко праматерь свою. темже преставльшися того моли, мир молитвами твоими подати нам, покрывающи от сопротивных душы нашя.

*Дважды.*

*Слава, и ныне, Богородичен:*

Обновила еси, чистая, божественным рождеством твоим истлевшее во страстех земнородных мертвенное существо, и воздвигла еси вся от смерти к животу нетления. темже тя по долгу блажим вси, Дево препрославленная, якоже прорекла еси.

*По в~-й кафисме седален, глас д~. Подобен:*
удивися иосиф:

В руце нас ради от Девы вочеловечшагося предавши душу, ибо зиждитель твой и Бог, к нетленней жизни престави тя. темже ныне честно ублажаем тя, яко единой честней и непорочней воистинну Богородице сущую матерь, и согласно взываем: зиждителя твоего и Бога, Христа Cпаса нашего моли, спастися душам нашым.

*Дважды.*

*Слава, и ныне, Богородичен:*

удивися иосиф, еже паче естества зря, и внимаше мыслию иже на руно дождь, в безсеменном зачатии твоем, Богородице, купину огнем неопалимую, жезл ааронов прозябший, и свидетельствуя обручник твой (с. 455) и хранитель, священником взываше: Дева раждает, и по рождестве паки Девою пребывает.

*Каноны октоиха оба без мученична, и святыя на з~.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся, светло торжествуя, и воспою, радуяся тоя чудеса.

Согрешений прощение, и злых избавление, и жития исправление ныне ми испроси, твою светоносную память почитающему днесь, анно всехвальная.

Живот рождшую, боголепно родила еси: темже к присножизненней жизни преставилася еси, наслаждающися радости неизглаголанныя, и света невечерняго, анно богозванная.

Благодать божественная к радости престави, без семене юже роди дщи сея, чистая, и предстоит со многим дерзновением, Господеви молящися, спастися всем.

Праведно и преподобно поживши, всехвальная, к праведному Господу ныне преставилася еси, радоватися с праведными иже от века: темже сошедшеся тя верою почитаем.

*Богородичен:*

Из тебе нам возсия солнце праведное, и всю озари богоразумием землю, и разори мглу неразумия, чистая, всенепорочная и всеблаженная.

*Катавасиа:*
Отверзу уста моя:

*Песнь г~. Ирмос:*
Не мудростию, и силою, и богатством хвалимся: но тобою отчею впостасною мудростию, Христе: несть бо свят, паче тебе, человеколюбче.

Заченшую содержащаго вся зачала еси, и родила еси паче слова Христа рождшую: темже твое успение, анно, почитаем. (с. 456)

С похвалами совершается славная память твоя, яко родила еси нам хвалений превышшую, чистую Богоматерь, анно богоприятная.

Якоже солнце с луною анне совокупляяся славный иоаким, девства зарю раждает: еяже ради божества луча просия.

Гору божественную из чресл твоих родила еси, и к горам мысленным, и рая селением, анно, преминула еси, богоблаженная.

*Богородичен:*

Тя предстательницу твердую, богородительнице, стяжахом, упование на тя возложивше спасаемся, и к тебе бо прибегающе ограждаемся.

*Седален, глас и~: Подобен:*
Премудрости:

Матре Владыки и творца мати была еси, анно всехвальная, того повеления присно хранящи: сего ради умерши, к жизни безсмертней преставилася еси воистинну, и к свету невечернему. темже светоносную и святую твою память совершаем, духом просвещаеми всегда, и согласно вопием ти: моли Христа Бога, грехов оставление даровати, чтущым любовию святую память твою.

*Слава, и ныне, тойже.*

*Песнь д~. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Яже в законе писанная поучающися совершила еси, и законодавца матере мати была еси: темже тебе вся тварь по долгу ныне сотворяет твою радостно память.

Блаженное чрево твое воистинну, носившее свет мира внутрь во чреве носившую, и сосца твоя красная, яко доившая доившую, анно, Христа, питателя нашего. (с. 457)

Яко поживши непорочно, юже непорочно родила еси Богородицу отроковицу, слово отчее породившую: и к нему со славою вселилася еси, обожена честными воистинну причастии.

*Богородичен:*

Девы чрево стог, якоже на гумне воистинну явися, клас неделанен имущи, имже питается всякое естество, зовущее: всесильне, слава, Христе, силе твоей.

*Песнь е~. Ирмос:*

Нечестивии не узрят славы, твоея, Христе, но мы тя, единородне, отеческия славы сияние божества, от нощи утренююще, воспеваем тя, человеколюбче.

Небо родила еси на земли воистинну, рождшую небесе творца, днесь тя преставляюща к небесным со славою, анно преславная.

С невещественными чинми, невещественным умом, ликуеши радостно, исполняема сияния богатодавца: но нас поминай, верою хвалящих тя.

*От*
корене иессеева прозябшая яве, благоцветущий жезл чистую израстила еси, славная, израстившую цвет неувядающий, Иисуса, избавителя нашего.

*Богородичен:*

К тебе прибегаю единей державней, верных покрову, на тя надежду возлагаю спасения моего, пресвятая владычце Богородице, не презри мене.

*Песнь з~. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости, от ребр твоих истекшею кровию.

Господа Иисуса Бога праотцы, иоаким же и анна, правдою украшени, по достоянию в песнех да восхвалятся днесь.

Всяческих похвал анна превзыде яко всякия (с. 458) похвалы превозшедшую родила есть: сего ради в лице праведных водворяется.

Светоносия и светлости исполнена память твоя: сияния же в мире спасительная испущающи, целомудренная анно, дарований всяческих исполни.

Ручку, манну божественную вместившую, во чреве носила еси, анно, и с нею ныне на небесех живущи, о всех молишися, прехвальная.

*Богородичен:*

*От*
анны мирови родилася еси, царице, всех царя рождшая, и девствующи по рождестве, херувим превышши, пренепорочная.

*Кондак, глас в~. Подобен:*
Вышних ищя:

Прародителей Христовых память празднуем, тех верно просяще помощи, избавитися всем от всякия скорби, зовущым: Бог наш с нами, сих прославлей, якоже благоволи.

*Икос:*

Пророчески снидемся вси, достойно пети праматере Христовы блаженное преставление: днесь бо от временныя преставися жизни, на небесех с радостию шествие творящи радуется, яко сущи мати истинная сущия Богородицы, и взывает верно: величит душа моя Господа, яко родих сего матерь на земли, иже сию прославлей, якоже благоволи.

*Песнь з~. Ирмос:*

Спасый во огни авраамския твоя отроки, и халдеи убив, яже правда праведно уловляше: препетый Господи, Боже отец наших, благословен еси.

Яко жизни истинныя, анно, матерь рождши, к жизни истинней преставилася еси ко свету, взывающи: препетый Господи, Боже отец наших, благословен еси.

Яже матери избавителя, мати сущи, анно, от земли (с. 459) к небеси добродетельми украшена востече, во хвалении зовущи: Боже отец наших, благословен еси.

К нескончаемей жизни, к пространней широте райския пищи, к невечернему свету отшла еси, богоносице, зовущи: Боже отец наших, благословен еси.

Испещрена добродетельми, добротою божественных дарований украшена, к Богу приложися, непрестанно зовущи: препетый Господи, Боже отец наших, благословен еси.

*Богородичен:*

украшена добротами добродетелей, краснаго паче сынов человеческих родила еси, слово, пренепорочная, красными лепотами украшающаго тебе песнословящих.

*Песнь и~. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте, дела, и превозносите его во вся веки.

Мати единыя Богородицы, яже неплоды прежде, ныне же прамати Христова, якоже неплодства, сице и мертвости совлекши одежду, во стране живущих вопиет: Господа пойте дела и превозносите его во вся веки.

Христос тебе двери вышния отверзе, радостно тя прият: яко дверь родила еси, еюже сам пройде, и затворену яви по исхождении, богомудрая, достойнопетая анно: темже тя почитаем вернии во веки.

Свято житие скончавши, святыя приснодевы Мати была еси, яже пресвятое слово породи, освящение и избавление нам подающа, богомудрая и досточудная анно: темже тя поем присно вернии во веки.

*Богородичен:*

Многими мя содержима бедами, и бурею греховною (с. 460) бедствующаго, ко пристанищу невлаемому дыхании духа, богородительнице владычце, ныне настави: пристанище бо еси Христиан. темже тя поем во вся веки.

*Песнь ф~. Ирмос:*

Ева убо недугом преслушания клятву вселила есть: ты же, Дево Богородице, прозябением чревоношения, мирови благословение процвела еси: тем тя вси величаем.

*От*
земли чрева твоего воистинну родися земля святая, неделанен клас прозябши безсеменно, мирови питателя и Господа, тебе к пищи неиждиваемой, анно, премудро преставльшаго.

Память твоя днесь нам возсия, солнца светлейши, сиянием богатых даров, нас просвещающи, всечестная, и мрак страстей из\ъимающи: юже совершающих сохрани.

Божественный нас иоаким и анна богомудрая и всеславная, супруг честный и светоносный, созывают божественне веселитися сих праздником: егоже уясни светодавец всех Господь.

*Богородичен:*

Марие, госпоже всех, всякими мя порабощена согрешении, ныне свободи: сама бо свободителя родила еси всех, работы нас избавльшаго греховныя, божественным мановением.

*Светилен. Подобен:*
Со ученики:

Достодолжно воспоем богозванную анну: Богородицу бо та Деву марию рождши паче надежды, сродница по плоти Христа избавителя нашего явися, сию боголепно приемшаго днесь в вышних, о нас молящуюся и о умирении мира.

*Дважды.*

*Слава, и ныне, Подобен:*
Небо звездами:

Небо рождши, анно, новое, марию, еже возсия славы (с. 461) солнце: днесь от земли к небесным преходиши, Христу срадующися, преславная.

*На хвалитех стихиры на д~, глас а~. Подобен:*
Небесных чинов:

Память совершающе честную, * тебе воспеваем, Христе, * преславно анну от жизни привременныя, * к непрестающей славе, преставльшаго ныне, * яко матерь сущую, без семене рождшия тя паче естества, * Богородицы и приснодевы матере.

*Дважды.*

Память святую совершающе праотец Христовых, * иоакима и анны, * честных и непорочных, * прославляем непрестанно избавителя, * и щедраго Господа, * сих преставльшаго * к жизни нестареемей и нетленней.

К невещественным ликом, и праведных селением, * идеже ангельстии чини, * идеже святых собор, * радость празднующих совершается: * и ныне духи праведных иоакима и анны всели, * ихже благочестно восхваляюще ублажим.

*Слава, и ныне, глас в~:*

Приидите, любодевственнии вси и чистоты рачителие, приидите, празднуем аннино честное успение: ибо та породи паче естества источника жизни, марию богоотроковицу, из неяже родися избавитель, просвещаяй и освящаяй душы нашя.

*Славословие великое. И отпуст.*

*На литургии, блаженна, песнь г~ и з~. Прокимен, глас д~:*
Дивен Бог во святых своих, Бог Исраилев. *Стих:*
В церквах благословите Бога, Господа от источник Исраилевых. *Апостол к галатом, зачало с~и. Аллилуиа, глас а~:*
Спасение праведным от Господа, и защититель им есть во время скорби. *Евангелие луки, зачало л~з. Причастен:*
Радуйтеся: (с. 462)

*Служба преподобнаго отца нашего макариа желтоводскаго, унжескаго чудотворца.*

*Вечер,*
Блажен муж: *На*
Господи, воззвах, *стихиры, глас в~.*

*Подобен:*
Киими похвальными:

Господи, даждь ми язык светлогласен, угождшаго тебе преблаженнаго отца память верным людем твоим возвестити, якоже рече песнописец Давид: честна пред Господем смерть преподобных его. отче богомудре, пресветлый светильниче макарие, многа убо воздаяния от Бога приял еси, твоими чудесы озаряя нас, поганыя посрамил еси, молитвами же твоими бесовская коварства вся потребил еси, моли Христа Бога, спасти и просветити душы нашя.

Глас пророка твоего, Господи, исполнити хотя, рече бо богоотец Давид, поя и моляся не престая день и нощь: удалихся бегая, и водворихся в пустыню, чаях Бога спасающаго мя. аще бы пустыня ухала струями слез твоих, се бы, яко громогласная труба, не бы почила вопити трудоположных подвиг твоих: ангелы возвеселил еси, и человеки удивил еси, отче макарие, преподобне и приснопамятне, моли Христа Бога, спастися душам нашым.

Богоносе отче макарие, ты от младенства жестоким и прискорбным путем шествовал еси, добродетельми же твоими, яко плодовит виноград на высоту возшел еси, любовию владыце твоему нелестно последовав. сего (с. 463) ради небесный гражданин был еси, и тамо нам у Христа Бога покров испроси от бесовских искушений: егоже моли, даровати душам нашым мир и велию милость.

*Слава, глас д~:*

Радуйся, всеблаженная главо, иже от младых ногтей крепостию ума Бога вседержителя утверждаемь, духовную пищу Христа паче всех возлюбил еси, земныя красоты и пищи и покой отнюд возненавидел еси: того ради небесным силам собеседник явился еси, преподобне. с нимиже Христа Бога моли непрестанно о всех нас, верно чтущих память твою.

*И ныне, Богородичен:*
Иже тебе ради:

*Вход. Прокимен дне. Чтения г~, писаны сего месяца в е~ день, афанасию афонскому.*

*На стиховне стихиры, глас е~:*

Егда в честное успение твое, град и сущыя веси вся, яко от фимиама церковнаго наполнишася благовония, тогда познаша людие твое преподобное преставление, и стекошася вси: лучами бо чудес всех озарил еси. тем и ныне Христа Бога моли, спастися душам нашым.

*Стих:*
Честна пред Господем смерть преподобных его.

Днесь правовернии людие стекошася в честное успение твое, тогда обретше яко безценное сокровище некрадомое, лице же твое паче солнечнаго света сияющее, всюду благовония исполни. сущым же хромым хождение, и слепым зрение даровал еси. моли Христа Бога, подати отпущение согрешением нашым, преславно совершающым память твою.

*Стих:*
Блажен муж бояйся Господа, в заповедех его восхощет зело.

Тело и ум очистив, себе присно святаго духа жилище соделал еси и ныне яко светило сияеши, и от (с. 464) многоцелебнаго гроба твоего непрестанно чудеса изливаеши: правоверных же людей неизглаголанною радостию возвеселил еси. моли Христа Бога, спастися душам нашым.

*Слава, глас е~:*

Вострубим духовными песньми, во псалмех и пениих, стецемся в церковь божию, и услышим заступника граду нашему галичу: егоже молитвами своими соблюдает всегда от нашествия сопротивных. темже ему вси тако рцем: отче макарие приснопамятне, предвари и избави нас от искушений всяческих, любовию молящих тя, яко тепла предстателя ко спасу всех Богу, за люди твоя, да спасет душы нашя.

*И ныне, Богородичен:*
Храм и дверь еси:

*Таже,*
Ныне отпущаеши:

*Тропарь, глас е~.*

Днесь град твой галичь тобою хвалится, в концех бо его пресветло яко велие солнце возсиял еси, и чудесы твоими, преподобне макарие вся озарил еси. и ныне молися Господеви, избавитися душам нашым от прелести вражия, и спастися граду твоему от поганскаго наития.

*Слава, и ныне, Богородичен по гласу.*

*На утрени, на*
Бог Господь, *тропарь тойже.*

*По а~-й стихологии седален, глас д~. Подобен:*
Скоро предвари:

Званию Господа твоего последовал еси, мир оставив, и вся яже в мире красования, преблаженне макарие, претерпел еси усердно пустынное озлобление, полки же бесовския отринул еси мужески. темже память твою присно восхваляем песньми верно.

*Дважды.*

*Слава, и ныне, Богородичен:*

Обновила еси, чистая, божественным рождеством твоим (с. 465) истлевшее во страстех земнородных мертвенное существо, и воздвигла еси вся от смерти к животу нетления. темже тя по долгу блажим вси, Дево препрославленная, якоже прорекла еси.

*По в~-й стихологии седален, глас е~. Подобен:*
Собезначальное слово:

Постника господня песньми почтим, яко умертвивша вся прилоги страстей воздержанием твердым, и крепким терпением воистинну, и посрамивша зело сопротивнаго всю гордыню, и ныне молящася Господеви помиловатися душам нашым.

*Дважды.*

*Слава, и ныне, Богородичен:*

ужасно чудо зачатия, и несказанен образ рождества, в тебе познася, приснодево чистая: ужасает мой ум, и удивляет помышление. слава твоя, Богородице, во всех простреся ко спасению душам нашым.

*По полиелеи седален, глас а~. Подобен:*
Гроб твой, Cпасе:

Погребл еси страстей все востание умерщвлением плоти, священный отче: жизнь безконечную по смерти приял еси. темже днесь Христова церковь празднует твою досточудную память, преподобных украшение.

*Дважды.*

*Слава, и ныне, Богородичен:*

Настави нас на путь покаяния, уклоншыяся присно к безпутием зол, и преблагаго прогневавшыя Господа, неискусобрачная благословенная марие, прибежище отчаянных человеков, божие жилище.

*Степенна, а~-й антифон д~-го гласа. Прокимен:*
Честна пред Господем смерть преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие матфеа, зачало м~г.*

*По н~-м псалме стихира, глас з~:*

Преподобне отче, во всю землю изыде вещание (с. 466) исправлений твоих. тем на небесех обрел еси мзду трудов твоих, демонския погубил еси полки, и ангельския достигл еси чины, ихже житию без порока поревновал еси, дерзновение имея ко Христу Богу, мир испроси душам нашым.

*Канон.*

*Глас д~. Песнь а~. Ирмос:*

Колесницы фараоновы и силу его вверже в море крепкий во бранех: воспоем песнь новую, яко прославися.

Весь освящен быв благодатию Христовою, макарие преподобне, воистинну яко избран сосуд Богови показался еси, и жилище честно святаго духа.

*От*
юности Бога возлюбил еси, преподобне макарие, и тому от всея души поработал еси, преблаженне. и ныне поминай нас, пресветло совершающих память твою.

*От*
страстей душетленных мира сего избегл еси, преподобне, и в пустыню вселился еси глубокую. ныне же убо радуется дух твой в небесных обителех.

*Богородичен:*

О тебе радуется всякое создание божие, Мати Бога вышняго, егоже понесла еси, носящаго всяческая. и мы чтуще тя воистинну, яко Богородицу в песнех величаем.

*Песнь г~. Ирмос:*

утверждаяй гром, и созидаяй дух, утверди мене, Господи, да тя пою истинно, и творю волю твою, яко несть свят, яко ты, Боже наш.

ухает твоя рака богатно, и дает независтно всем исцеление: душы же от бесовских навет избавляеши молитвами твоими, преподобне.

Отгнал еси, преподобне, от людей твоих бесовская озлобления, и грядущая их ополчения, яже на нас, (с. 467) молим тя укротити, яко да присно совершаем память твою.

утверди сердце мое, светло воспевати память твою, отче всеблаженне макарие: пощением бо и бдением яко ангел показался еси, в молитвах воспевая Бога, подающаго нам тобою всем исцеление.

*Богородичен:*

Всепетая Мати божия, рождшая нам жизнодавца, и Cпаса всех Бога: того убо, госпоже, моли бодренною твоею молитвою, да спасет душы нашя.

*Седален, глас г~:*

Моля прилежно Господа, и того ради свыше велие дерзновение приял еси, якоже и иновернии чудесем твоим дивляхуся, воистинну прехвальне макарие: их бо агарянское безбожное шатание посрамил еси, и молитвами твоими до конца их ослепил еси, град же и вся сущыя люди в нем неврежденны соблюл еси. и ныне, преподобне, Христа Бога моли, милостива быти нам днесь и во веки.

*Слава, и ныне, Богородичен:*

устрашися всякое земнородное слышание, от недр отеческих в девичу утробу вселившася слышаще, егоже убо пророцы провозвестиша из тебе воплощенна быти сына божия, Мати Дево всепетая: егоже моли, спасти стадо твое, Богородице.

*Песнь д~. Ирмос:*

услышах, Боже, слух твой, и убояхся: разумех дела твоя, и ужасохся, Господи: яко твоего хваления исполнь земля.

Се удалился еси бегая мира, и сущих в нем, и прилепился еси Господеви твоему, владыце и Богу всех. емуже присно поя благоугодил еси, мудре макарие.

удивишася ангельстии лицы твоему трудолюбию, (с. 468) блаженне, и мы вернии присно тя славим, яко да молитвами твоими избавимся будущаго осуждения.

украшается днесь верных собор, торжествуя, преподобне, в память твою: поганых же сонмища ужасаются, видяще тя крепка заступника граду твоему и живущым в нем.

*Богородичен:*

Исцели, Дево, болезни сердец наших, тебе бо имамы помощницу, и ходатаицу к сыну твоему и Богу нашему. егоже родила еси Cпаса и врача всех, источившаго спасение душам нашым.

*Песнь е~. Ирмос:*

Возсияй ми, Господи, свет повелений твоих, яко к тебе дух мой утренюет и поет тя: ты бо еси Бог наш, и к тебе прибегаю, царю мира.

В пустыни ясно возсиял еси, богодохновенне макарие, нося на устех твоих непрестанныя молитвы, тем мрачныя соблазны, и бесовския полки до конца потребил еси.

Возгреме илиа на колеснице, ты же, святе, воспевал еси богодохновенную песнь в пустыни, со ангелы всяческих Владыку умоляя, еже улучити горнее пребывание.

Водворился еси, блаженне, в небесныя обители, и со ангелы, преподобне, ликуеши в горних селениих, и тамо вседержителя выну зриши Бога, егоже непрестанно моли о всех нас.

*Богородичен:*

Вышша естества Бога плотию породила еси, Дево, якоже сам восхоте. тем вернии молим тя избавитися нам рождеством твоим вечнаго мучения.

*Песнь з~. Ирмос:*

Буря мя помышлений постигши, во глубину низвлачит мя безмерных грехов: но ты, управителю благий, предварив управи, яко пророка, и спаси мя. (с. 469)

Безплотных житие подражал еси, преподобне, яко ангел непорочно на земли пожив, воздержанием плотския страсти умертвил еси, отче макарие, славу же мира сего возненавидел еси, богомудре.

Божественный глас внял еси себе, премудре, тем и в пустыню водворился еси, послушанием любезно нося крест его. и сего ради потщался еси чиста себе сохранити до конца, преподобне.

Божественным мановением тебе зверие дивии в пустыни покоришася: страсти бо тебе плотския вся умиришася. сего ради и бесовская льщения посрамил еси.

*Богородичен:*

Божественное селение ты еси, пречистая Богородице: от твоея бо утробы произыде слово отчее, и бысть Бог человек, яко да за неизреченное милосердие спасет человеческий род.

*Кондак, глас в~:*

Вторый моисей явился еси, преподобне: он бо жезлом море раздели, ты же страсти яко амалика победил еси, и непроходную пустыню немятежным умом прошел еси, в нейже молитвами твоими велие чудо сотворил еси, гладныя люди до изобилия прекормил еси. и ныне молися Господеви, подати всем печальным утешение, макарие отче приснопамятне, иже галичестей стране, и всей российстей земли похвала и утверждение.

*Икос:*

Яко светозарная луча вселенней свет возвещая, днесь ты, всемудре отче макарие, озарил еси галическую страну и всю землю российскую чудесы твоими, имиже тя Христос Бог обогати. тем и вопием ти: радуйся, пребогате отче макарие: радуйся, еже всех постничествующих всечестное сословие: радуйся, яко лику святых (с. 470) всемудрое сочетание показался еси: радуйся, преподобных всех удобрение, и отцев похвало: радуйся, крестоносное последование, по гласу Господа твоего: радуйся, иже у Христа верному воинству нашему на сопротивныя победы испрошаеши: радуйся, яко град наш от варварскаго наития невредимь сохраняеши: радуйся, яко пустынным селением светоличен венец себе сплел еси: радуйся, яко небеснаго жительства смиреномудрия ради твоего достигнути сподобился еси: радуйся, яко у престола вседержителя Бога со ангелы ликуеши: радуйся, яко усердно того за верныя рабы молиши: радуйся, макарие приснопамятне, иже галичестей стране и всей российской земли великая похвала и утверждение.

*Песнь з~. Ирмос:*

Глаголавый на горе с моисеом, и образ девства явлей в купине: благословен еси, Боже отец наших.

Гласом любезным Троицу воспевая, и яко богодохновенен орган явился еси, макарие преподобне, иже велегласно всем зовый: благословен Бог отец наших.

Пустынная витания богатно получив, святе макарие, юже прехождал еси непрестанною молитвою, и тамо получив духовную пищу, зовый: благословен Бог отец наших.

Глагол Господень исполняя, заповеди Бога твоего от юности сохранил еси, отче макарие, и того благодатию возмогл еси поганых соборища твоими чудесы удивити. сего ради зовем: благословен Бог отец наших.

*Богородичен:*

Глагол девичь иосиф тя нарече, яко право есть: утробу же не девичу, но небесный круг, и земную (с. 471) широту. во твоей бо утробе отчее слово бысть, благословен Бог отец наших.

*Песнь и~. Ирмос:*

Земля, и вся яже на ней, море и вси источницы, небеса небес, свет и тма, мраз и зной, сынове человечестии, священницы благословите Господа, и превозносите его во веки.

Земная вся оставив, пищу же и славу мира сего яко прах вменил еси, и единаго Бога возжелел еси, отче. егоже моли, пламень страстей угасити на нас, поющих и превозносящих его во веки.

Землю от младенства слезами твоими, яко тучами напоил еси, блаженне. поты же и подвиги трудов твоих кто исповесть; ихже ради венча тя Христос в царствии своем: егоже поем, и превозносим во веки.

Земля яко плодовита явился еси, отче макарие: изнесл бо еси богосажденный плод, верных напитавающ сердца брашном живоносным евангельскаго учения Христовых устен: егоже поем и превозносим во веки.

*Богородичен:*

Земле святая и непорочная Дево, из тебе бо напоследок прозябе Христос Бог, якоже клялся есть аврааму рабу своему, еже умножити семя его, и тобою спасти седящыя во тме. спаси, владычце, всех поющих тя, и превозносящих Господа во веки.

*Песнь ф~. Ирмос:*

Яко сотвори мне величия сильный, и свято имя его, и милость его в род и род боящымся его.

Яко тепла заступника стяжахом тя в бранех, отче макарие: плененныя бо молитвами твоими свобождаеши, и неверная сонмища посрамляеши.

Яко солнце светоносное чудесы сияеши, макарие, и (с. 472) равноангельно на земли пожил еси, богомудре: божественней же славе со ангелы предстояти сподобился еси.

Прекрасен дом святаго духа явился еси, и царя всех Христа Бога от всея души возлюбил еси: егоже ради в чудесех прославляешися, досточудне отче макарие преподобне.

*Богородичен:*

Вся тварь воспевает тя, Богородице, и небеснии чинове тебе величают непрестанно: Бога бо и царя всех родила еси, Дево чистая. егоже моли, вся грады и страны верныя соблюсти от навета вражия.

*Светилен:*

Владычню престолу ныне с преподобными лики предстоя, богомудре, молитися не престай, даровати победы воинству нашему на сопротивныя вся, и междоусобныя брани укротити, и мир мирови устроити, отче макарие, и спасти душы нашя.

*Дважды.*

*Слава, и ныне, Богородичен:*

*От*
нерукотворенных пелен небесных облак, в смиренныя пелены тленныя облечеся слово отчее, из Девы неизреченно без семене родився: юже чистую матерь преславную Богородицу непрестанно поем, и славословим во веки.

*На хвалитех поставим стихов, д~. Глас и~:*

отче богомудре макарие, в меру похвалы преподобных достигл еси: смиренномудрия же ради демонов выи сокрушил еси: слезными же потоки и потными труды варваров роги сломил еси. Христу прилежно молися, преподобне, совершенне испросити отечеству победы на сопротивныя.

*Дважды.*

Преподобне отче макарие, начальниче монашествующих, егда убо бывшу гневу божию на люди, тогда варвары (с. 473) обитель твоея паствы плениша, и чада твоя мечи, яко класы пожаша: молитвами же и молением твоим, к невечернему свету их послал еси, идеже от Владыки всех Бога достойныя венцы прияша: егоже прилежно моли, даровати нам велию милость.

В вышних вечная взыскал еси, дольная же вся яко мимошедшая вменил еси, и тако изящен молитвенник показался еси. егда же убо от шатания безбожных варвар, непроходными пустынями шествовал еси, тогда молитвами твоими до изобилия брашно людем твоим испросил еси. и ныне нам паче духовную пищу от Христа испроси, отче макарие преподобне, яко да любовию в память твою сошедшеся, тебе почитаем.

*Слава, глас з~:*

псаломски песньми днесь почтим преподобнаго с веселием о Господе, и паки рцем: радуйся, блаженства тезоимените макарие, райскаго радования наполнивыйся, и от Христа Бога нетленный венец приял еси, и яко светильник пресветлый, душу твою просветил еси. и ныне тако песньми вси возопием: радуйся, преподобне отче наш.

*И ныне, Богородичен:*

*Славословие великое. И отпуст. На литургии служба преподобническая.*

