<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 481)

*Месяца тогоже в к~з-й день.*

*Святаго великомученика и целителя пантелеимона.*

*Стихиры на з~, глас д~. Подобен:*
Званный свыше:

Иже по достоянию * зван быв пантелеимон, * егда человеколюбное * всем простерл еси душ попечение, * и телес исцеление показуя. * тогда тезоименным * званием обогатился еси, * добродетели воздаяние, * и благочестия возмездие, мучениче, обрет, * венценосец и непобедимь воин явлься * Христа Бога нашего. * егоже моли, * спасти и просветити душы нашя.

Иже от невещественных источник спасителя, * божественных исцелений * присно благодать почерпая, и богатно изливая, * и подавая приступающым к тебе, всеблаженне, * всех славное твое и всесвященное * и светоносное торжество * верно совершающих, * благодатию божественною сих озари, * богоподобным помазан именованием, * яве и благостию: * ейже моли, * всем дароватися поющым тя.

Муками многими искусися, * твоя ныне огнепальная любовь, * ко еже сущему желанию, * морем и огнем * завистно боримь. * темже злоначальнаго испроверг, * живоносное действо утешителя * яве прият богатодательное. * еюже и жива преславно умершаго, * богомудре, показал еси, * и различная исцеления * соделал еси, преблаженне. (с. 482)

*Ины стихиры, глас в~. Самогласны. Анатолиево:*

Безмездно благодать даеши человеком, пантелеимоне мучениче славне, и духи отгониши призыванием Христовым, и слепым видети даруеши, яко того угодник искренний. но моли врачу, всеблаженне, даровати миру мир тверд, и тя любящым велию милость.

Матере благочестивыя возжелал еси веру, отчее исправил еси нечестие: ермолаа бо утверждся учении, сим и крещение совершил еси, пантелеимоне мучениче славне, милостиваго Бога, недугующих врачу, и страстей отгонителю, моли избавитися от напастей верою творящым пречестную память твою.

Отринул еси прелесть отца, всеславне, и словеса матерня смысленно приемь, паче злата плод принесл еси, по господню гласу: и врачь изряден явился еси, пантелеимоне мучениче славне. шествуя же благодати путем, обрел еси лежаща низу младенца, ехидною угрызена: и к Богу молитву сотворив и прилежно помолився, абие отрока воскресил еси, и зверя растерзал еси. темже поминай нас, верою творящих твою память, яко да обрящем милость в день судный.

*Слава, глас з~: Византиево:*

Возсия днесь честная память безсребреника, верныя созывающи на трапезу тайную, и к торжеству празднественному водящи празднолюбных составления: наста бо ныне нам чудодейственный врачь, недуги всем исцеляяй, пантелеимон твердый страдалец, и молится прилежно Господеви, спастися душам нашым.

*И ныне, Богородичен, или крестобогородичен: Подобен:*
Все отложше:

оружие, якоже рече симеон, * сердце твое пройде, * пречистая владычце, * егда узрела еси из тебе (с. 483) возсиявшаго неизреченным словом, * от беззаконных яко осужденна * возносима на крест, * оцтом и желчию напаяемаго, * ребра же прободаема, и руце и нозе пригвождаемы, * и рыдающи восклицаше, * матерски вопиющи: что сие, чадо сладчайшее, * новое таинство;

*На стиховне октоиха. Слава, глас и~. Византиево:*

Матернее возлюбив благочестие, отчим же безбожием возгнушався, врачу душ воин быв, врачебне себе наказал еси: и божественною благодатию во обоих благоискусен, страстей всегубитель, и душ врачь показался еси: но якоже во страданиих твердое, и в молитвах приснопребывательное стяжав, пантелеимоне мучениче Христов, прилежно моли, спастися душам нашым.

*И ныне, Богородичен, или крестобогородичен.*

*Подобен: О*
преславнаго чудесе!

Юница нескверная, * юнца видящи на древе * пригвождаема волею, * рыдающи жалостне, * увы мне, вопияше, * любимейшее чадо: * что ти сонм воздаде безблагодарный еврейский, * хотя мя обезчадствовати * от тебе, вселюбезне;

*Тропарь, глас г~:*

Страстотерпче святый и целебниче пантелеимоне, моли милостиваго Бога, да прегрешений оставление подаст душам нашым.

*На утрени оба канона октоиха без мученичнов: и святаго на з~. Творение Феофаново, егоже краегранесие:*

Пантелеимона всеизряднаго мученика пою.

*Глас в~. Песнь а~. Ирмос:*

Во глубине постла иногда фараонитское всевоинство преоруженная сила, воплощшееся же слово всезлобный грех потребило есть: препрославленный Господь, славно бо прославися. (с. 484)

Приступль усердно ко Христу, прежде скончания еже о Христе, мертвеца первее воздвигл еси, ныне же мя, пребогате, умерщвлена греховным угрызением, твоими молитвами, о пантелеимоне, оживотвори.

Возсия якоже звезда, нося во юности старостный и богомудрый разум: добротою же тела благолепие души стяжав, препрославленному слову явился еси прекрасен.

умертвився миру, и во Христа, блаженне, одеявся банею крещения, был еси богоносен орган, и приятелище действа духу, всем угождая, всех уврачуя недуги.

Премудрость сестру себе притворив, и причастник жизни ведомь, от нея почтился еси, и венцем дарований украсился еси, божественныя зари, блаженне, облистая светлостию.

*Богородичен:*

Благословенми, пресвятая чистая, естество удалено преслушанием бывшее от зиждителя, Христа рождши венчала еси, и тления свободила еси. темже радующися, вси вернии тя ублажаем.

*Песнь г~. Ирмос:*

Процвела есть пустыня, яко крин, Господи, языческая неплодящая церковь, пришествием твоим, в нейже утвердися мое сердце.

Словеса духа услышав, был еси яко земля добрая и благоплодная, приемый семя многоценно, и родивый, треблаженне, спасение душам.

умертвил еси мудрование змиина угрызения, и душу оживил еси, богодохновенно возродився, и царю всех предстоя.

Посрамил еси безбожное мучителей повеление, и ко Христу притекл еси: вместо всех сего стяжав, и был еси, богомудре, великий купец. (с. 485)

Матере твоея благочестие возлюбль, славне, отчее же возненавидел еси безбожие многомятежное, яко имея разум, лучшее избрал еси.

*Богородичен:*

Носяй божественным мановением всю тварь Господь, на руку носится твоею, Дево. егоже ныне моли, избавити от бед поющыя тя.

*Седален, глас д~: Подобен:*
удивися иосиф:

Добляго страдальца благочестия Христова восхвалим светло, пантелеимона вернии, псалмы и пеньми и песньми духовными, имже мучительство невидимаго врага силою божественною попрася, и недугов исцеление богатно от Господа даровася творящым верно божественный и честный праздник его.

*Слава, другий, глас и подобен тойже:*

Ермолаа мудраго, мучениче, словес послушал еси, и оставил еси абие художество земное, яко мерзско, яко некрепко, яко губительно, имея Христовы страсти, учения жизни в сердцы твоем, неисцельно страждущым здравие, пантелеимоне, даруя. темже молися о творящих любовию память твою.

*И ныне, Богородичен:*

Треволнении страстными, безсовестный аз обуреваемь, чистая, призываю тя тепле: да не презриши мене окаяннаго погибнути, бездну милосердия рождши: разве бо тебе надежды не имам. да не врагом убо обрадование и смех, надеявся на тя, явлюся, ибо можеши, елико хощеши, яко Мати сущи всех Бога.

*Крестобогородичен:*

Дева и агница видевши на кресте без семене из нея агнца рождшагося, и копием прободена, печали уязвена стрелами, вопияше болезненно восклицающи: что (с. 486) новое таинство; како умираеши, иже живота един Господь; темже воскресни, падшаго воздвизая праотца.

*Песнь д~. Ирмос:*

Пришел еси от Девы не ходатай, ни ангел, но сам, Господи, воплощся, и спасл еси всего мя человека. тем зову ти: слава силе твоей, Господи.

Последуя владыце любовию, расточил еси богатство нищым, себе обнажая к страданию, еже и прошел еси, вечныя надежды провидев.

Хваления Богу жертву принесл еси, яве возгнушався идольских треб: все же шатание нечестивых, страстотерпче, попрал еси.

Снедаемым завистию, и гневом боримым, непоборимую силу сим представил еси, мучениче, и победил еси злочестивое томление вооружився.

Иже старца симеона руками держимый, старца тя глаголы, пантелеимоне, улови к божественному разумению, и ко многих спасению, и избавлению.

*Богородичен:*

Юныя и девы во след тебе потекоша, Деву и отроковицу тя и матерь зряще: едина бо обоя во едино собрала еси несказанно, богоневесто.

*Песнь е~. Ирмос:*

Просвещение во тме лежащих, спасение отчаянных, Христе Cпасе мой: к тебе утренюю, царю мира, просвети мя сиянием твоим: иного бо разве тебе Бога не знаю.

Радостно подвиги под\ъял еси мучения, огражден силою божественною, и терпением твердо мучения под\ъемля, радуяся вопиял еси: иного бо разве тебе Бога не знаем.

Юношеско ты противление имея, и твердостию души (с. 487) возставление стяжав, всяку язву доблественне претерпел еси, и мужеским, блаженне, умом, благодатию божественнаго креста укрепляемь.

Несогласное отрину вещание заблуждших, небесным учением страдалец, и многим спасению преславну бысть виновник, твоим действом, Христе, укрепляемь.

*Богородичен:*

Речения премудрых, и гадания вся препрославленая, и пророков проречения, тя проображаху проявленно напоследок быти божию родительницу: иныя бо разве тебе чистыя не знаем.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Идолы лестныя оплевал еси, и возносимую прелесть упразднил еси, чудодействуя дивная, и творя исцеления, богомудре.

Венечник показался еси, всеизрядне, сквозе бо огнь ты прошел еси и воду: и на колеси протязаемь, преславно погубил еси безумныя.

Мучителей суровство низложив, неудобь носимая биения телесная душевною крепостию пострадал еси, богомудре, благодатию.

*Богородичен:*

Содержай концы земли яко Бог, твоими руками, чистая, держится, описанием тела, иже божественным зраком неописанный.

*Кондак, глас е~:*

Подражатель сый милостиваго, и исцелений благодать от него прием, страстотерпче и мучениче Христа Бога, молитвами твоими душевныя нашя недуги исцели, отгоня присно борца соблазны от вопиющих верно: спаси ны, Господи. (с. 488)

*Икос:*

Безсребреника память, добляго страдальца, вернаго целебника, благочестно воспоем Христолюбцы, да приимем милость, паче же осквернши, якоже и аз своя храмы: душам бо и телом возлюбленнии исцеления подавает. потщимся убо, верная братия, в сердцах наших имети его крепость, избавляюща от лести вопиющыя: спаси ны, Господи.

*Песнь з~. Ирмос:*

Телу златому премудрыя дети не послужиша, и в пламень сами поидоша, и боги их обругаша, среди пламене возопиша, и ороси я ангел: услышася уже уст ваших молитва.

Законно стражда, и победив врага, пристанище благоутишно сущым в мори, славне, обуреваемым был еси, свет же сущым во тме жития, и пети научил еси: благословен Бог отец наших.

Блажен еси и добро тебе есть ныне, преблаженне, восприимшему пребогатную и блаженную надежду твою, уготованную верою Господеви зовущым: благословен Бог отец наших.

Святых душы, и праведных лицы, и безплотных чини ангельстии прияша, сликовника тя, блаженне. мечем бо усечен быв во главу, поеши радуяся: благословен Бог отец наших.

*Богородичен:*

оружие еже прежде древа животнаго нас отлучившее, ныне обращаемо приемлет, знаменавшыяся кровию, из ребр сына твоего изшедшею, пренепорочная: благословена еси Бога плотию рождшая.

*Песнь и~. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте, дела, яко Господа, и превозносите во вся веки. (с. 489)

Благоприятное твоея хитрости, душевное ослепление отчее исцеляет, подающее свет верою, преблаженне, притекающым, и ко спасу Христу наставляющи.

За Христа заклан быв, к вечней жизни преминул еси, и богозванен явился еси именованием божиим, богомудре. тем почитаем тя, и превозносим Христа во веки.

Витийское отложив лютое мудрых глумление, Христовым призыванием, болезненных страстей корения посекаеши, исцеляя превозносящыя Христа во веки.

*Богородичен:*

Безсмертия зарю вемы источника тя, Богородице, яко рождшую слова безсмертнаго отца, всех смерти избавляющаго, превозносящих его во веки.

*Песнь ф~. Ирмос:*

Безначальна родителя сын, Бог и Господь, воплощся от Девы, нам явися, омраченная просветити, собрати расточенная. тем всепетую Богородицу величаем.

Преставился еси радуяся к желанию конечному, идеже вселься, преблаженне, блаженный конец прияти воистинну сподобился еси, сый со Владыкою твоим во веки безконечныя.

Желание получил еси, и любве твоея исполнение, каплющей еще теплей крови, за Христа излиявшейся: от негоже радуяся приял еси венцы подвигов твоих.

Львов уста, и зверей зияния, якоже даниил древле ты обуздал еси: весть бо стыдетися, мучениче, добродетели и безсловесное естество. темже тя, преславне, сошедшеся ублажаем.

Богатную благость тебе Христос дарует, сокровище исцелений нам даруя, и всемилостива изволением, тя (с. 490) подав всякому скорбящему и пристанище тихое, и предстателя и защитителя.

*Богородичен:*

Яко руно, всенепорочная, дождь небесный во утробе заченши нам родила еси, тишину дающаго, яко Бога того поющым, и тя всепетую Богородицу проповедающым.

*Светилен. Подобен:*
учеником:

Милостивную твою душу провиде Бог, пантелеимона тя проповеда: безсребренно бо требующым исцеление источаеши, святе, мучителей свирепство терпепием твоим победивый.

*Богородичен:*

Богородицу песньми немолчными благочестно поем, вопиюще: радуйся, горо святая: радуйся, престоле огненосный всех царя: радуйся, похвало ангелов, и святых славо.

*На хвалитех стихиры на д~, глас и~. Подобен: О*
преславнаго чудесе!

Дело промышления вышняго, еже на тебе бывшее, * светло показася: * телесныя бо страсти целити явственно, пантелеимоне, научаемь, * душ обрелся еси врачь изряден, * словом благодати уврачуя вся, * и мрачныя лести избавляя, * к тебе притекающыя.

Милости божии подобяся, * пантелеимон яве именовася, * сугубо прием имя, и подобное вещи. * яко сострадателен бо милуеши всех, * сугубо подая сим исцеление, * питая и целя * и к разуму, славне, наставляя божественному, * и пресветлому Христову, пребогате.

Добротою, богомудре, телесною * душевную доброту благодушно пременил еси, * и умное благолепие * плотскою красотою, * и зрящыя, мучениче, удивил еси, * знаменьми сияя и чудесы, * цветом юности * состаревшихся разум прием, * верою же и благодатию просвещаемь.

*Глас е~. Самогласен. Германово:*

Всесветлая мученика память сияет яко солнце (с. 491) концем, и непрестанно подавает верным исцеления, недуги отгоняющи, и страсти исцеляющи: молится бо присно пантелеимон Христу, даровати душам нашым велию милость.

*Слава, глас д~. Византиево:*

Днесь просия страстоносца память, приидите вернии, духовно возвеселимся, и песньми сего венчаем: ибо невидимаго врага силою крестною мужески победил есть, и мучителей безмерных мук не убоявся, законно почесть прият вышняго звания: и ныне со ангелы вечно почивает. но, о мучениче Христов пантелеимоне, врачу недугующих и пристанище обуреваемых, не престай моляся милостивому Богу, спастися душам нашым.

*И ныне, Богородичен, или крестобогородичен: Подобен:*
Яко добля:

Распинаема Христа человеколюбца видящи пречистая, и ребра ископоваема копием, * плачущи вопияше: что сие, сыне мой; * что ти безблагодатнии людие воздаша, * за яже сотворил еси добрая им, * и тщишися безчадствовати мя, вселюбезнейший; * удивляюся благоутробне, * твоему вольному распятию.

*На стиховне октоиха, и стихира святаго, глас а~.*

*Стих:*
Праведник яко финикс процветет, яко кедр, иже в ливане, умножится.

*Византиево:*

Подвигом добрым подвизался еси, и течение скончал еси мучения твоего, мучениче пантелеимоне: темже в вышних со ангелы ликуеши, достойно болезней твоих прием вышнее царство. но моли, врачу всеблаженне, даровати нам велию милость.

*Слава, глас е~. Византиево:*

Приидите мучениколюбцы, единомудренно вси (с. 492) восхвалим страстотерпца Христова, по благочестии добре подвигшася, и почестию победною одеявшася, светильника вселенныя, и присносияющую звезду церкве. темже и к нему вопиюще рцем: пантелеимоне, мучениче славне, буди нам душам же и телом спасение, и покров недвижимь, моляся ко Господу о нас непрестанно, во еже спасти нас.

*И ныне, Богородичен, или крестобогородичен: Подобен:*
Радуйся:

Агнца своего агница иногда зрящи, к заколению тщащася, усердно последоваше, сия вопиющи ему: камо идеши, чадо мое сладчайшее, Христе; чесо ради скорое течение сие, долготерпеливе, течеши неленостно; Иисусе возжеленнейший безгрешне, многомилостиве Господи, даждь ми слово рабе твоей: сыне мой вселюбезнейший, не презри, щедре, молча, тя странно рождшую, Боже всещедре, даруяй мирови велию милость.

*На литургии, блаженна октоиха на д~: И святаго песнь г~: на д~. Прокимен, глас д~:*
Дивен Бог во святых своих, Бог Исраилев. *Стих:*
В церквах благословите Бога: *Апостол к тимофею, зачало сч~в. Аллилуиа, глас в~:*
Праведник яко финикс процветет, яко кедр, иже в ливане, умножится. *Евангелие иоанна, зачало н~в: Причастен:*
В память вечную:

