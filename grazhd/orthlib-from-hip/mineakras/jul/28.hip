<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 493)

*Месяца тогоже в к~и-й день.*

*Святых апостол и диаконов, прохора, никанора, тимона и пармена.*

*В тойже день празднуем явление иконы смоленския, пресвятыя владычцы нашея Богородицы одигитрии.*

Служба ей писана по сей службе.

*И святителя питирима, епископа тамбовскаго.*

Служба сия писана в приложении.

*Стихиры апостолов, глас а~: Подобен:*
Небесных чинов:

Избранием божиим * предпочтостеся служити требованием святых, * яко суще мудрости божественныя исполнени, * и просвещения и благодати славнии. * и ныне живете на небесех, * непрестанно со ангелы веселящеся.

Светлы яко свещы духа благодатию, * показавшеся миру, * разума сияние облистасте богатно, * и мглу злобы устависте: и преставльшеся апостоли, * к свету вселистеся незаходимому.

Да восхвалится никанор священнейший, * и пармена, и тимон, * и с ними да почтится прохор божественный, * исполнителие слова повелений, * и богатителие неимущих, * и молитвенницы к Богу нашему теплейшии.

*Слава, и ныне, Богородичен:*

Нравом гнилым поползся, ниц лежу, * и к твоей, Дево, притекаю тишине, * от бури сопротивныя * и искушений многообразных мя избави, * да пою твою благодать непрестанно, * Богородице Мати приснодево.

*Крестобогородичен:*

Воздвижена яко виде на кресте агнца, * непорочная (с. 494) Дева, плачущи вопияше: * сладкое мое чадо, * что новое и преславное видение; * како содержай всяческая горстию, * на древе пригвождаешися плотию;

*Тропарь, глас г~:*

Апостоли святии, молите милостиваго Бога, да прегрешений оставление подаст душам нашым.

*Канон, егоже краегранесие:*
Пою зари мысленнаго солнца.

*Глас д~. Песнь а~. Ирмос:*

Моря чермную пучину, невлажными стопами, древний пешешествовав Исраиль, крестообразными моисеовыма рукама, амаликову силу в пустыни победил есть.

*Иосифово:*

Причастием к божественному премудрии свету бывше, ваш светоносный и светлый праздник празднующыя, страстей мглы избавите, и просвещения сподобите.

Привлекостеся сладким желанием Христовым, блаженнии, и красная жития тленнаго благочестно презревше, тому последовасте, научившеся истинным.

Светильницы востока явльшеся светодательнаго, светонаставницы быша душ, пармена же и прохор, и тимон чудный, и никанор превеликий.

*Богородичен:*

Шествия божия, всенепорочная, в тебе познашася, бывшя странным рождеством, несказанным соединением. темже яко всех владычцу тварей, тя прославляем.

*Песнь г~. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище и утверждение.

Яко суще духовнии облацы, воду истиннаго разума, сущым на земли, славнии, во освящение искапасте. (с. 495)

Духа избранием, яко исполнени того благодати, служити премудрии, потребам святых учинени бысте. восхвалим пармена славнаго, и мудраго тимона, и честнаго прохора, и высокаго умом никанора.

*Богородичен:*

Искапающаго сладость, избавление злых, родила еси благаго Господа, чистая Дево всенепорочная.

*Седален, глас г~. Подобен:*
Божественныя веры:

Божественныя трубы истины, сосуди честнии благочестия, наставницы блудящих спасеннии явльшеся, господни апостоли, радуйтеся, и молите Христа Бога, просяще даровати нам велию милость.

*Слава, и ныне, Богородичен:*

Божественнаго естества не отлучся, плоть быв во чреве твоем: но Бог вочеловечся и пребысть, иже по рождестве матерь тя Деву, яко прежде рождества, сохранив всенепорочну, един Господь: того прилежно моли, даровати нам велию милость.

*Крестобогородичен:*

Нескверная агница слова, нетленная Дева Мати, на кресте зрящи повешена, из нея без болезни прозябшаго, матерски подобно рыдающи, вопияше: увы мне, чадо мое, како страждеши волею, хотя избавити от страстей безчестия человека;

*Песнь д~. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Возсиявши на высоте церковней, якоже звезды незаходимы, злочестия омрачение разориша, и мир просветиша благодетеля апостоли.

Служай по благодати евангелию, никомидии был еси, прохоре преблаженне, изряден учитель, и божественный первопрестольник, стаду Христову предстательствуя. (с. 496)

Честь божественну наследовал еси, никаноре блаженне, заколен быв яко овча, со двема тысящами на Христа уповающими, в оньже скончася день стефан первострадалец.

*Богородичен:*

Неискусобрачно родила еси Бога слова, воплощшася, пречистая, паче ума и слова: темже по долгу тя, Дево, славим, и достойно ублажаем.

*Песнь е~. Ирмос:*

Ты, Господи мой, свет в мир пришел еси, свет святый, обращаяй из мрачна неведения, верою воспевающыя тя.

Ты, Господи, твоя ученики, якоже трубы послал еси, возставляющыя от гробов прелести душы песнословящыя тя.

Тимон священный, пастырь востряном быв, прият мучения блаженную кончину, огнем сожигаемь.

Великий пармена пред очима апостолов успе, совершив со тщанием теплым божественное служение.

*Богородичен:*

Поем тя, еюже тли избавихомся, всенепорочная, и ада, и первыя мучащия {<::рус>Исправлена опечатка оригинала:<::слав> мучащия. <::рус>Прим. <::лат> orthlиb<::слав>} злобы льстиваго.

*Песнь з~. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

Никанор, жизнь возвещая будущую, и крест и страсти, за милосердие плотию пострадавшаго, умерщвляется, иудейскими руками убиваемь.

Великий вжигаемь тимон желанием господни любве, повеленьми беззаконник, посреде огня скончавается, всесожжение божественно быв.

Божественная и светоносная, и благодати исполненна (с. 497) ваша, апостоли, память освящает всех мысли, верою творящих сию, блаженнии.

*Богородичен:*

Чини тя безплотных ангел почитают, и апостольстии лицы, и мученик собори, богородительнице: ибо всех царя несказанно родила еси.

*Кондак, глас а~. Подобен:*
утробу девичу:

Диакони честнии, и самовидцы слова, и сосуди избраннии явистеся веры, никанор, прохор, пармена и тимон, славнии: темже днесь священную память вашу празднуем, в веселии сердца вас ублажающе.

*Песнь з~. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Всею мыслию Христа возлюбивше, единаго в доброте сущаго, яко воистинну преславнии, лучший жребий приясте царствие небесное.

*От*
слова из Девы возсиявшаго нам, словом почтени бывше, делы же священными, верных спасители явистеся, сих претворяюще безсловесие, богоблаженнии.

Пострадал еси странно блаженне, никаноре, посекаемь, нравом злочестивых евреев, и Христу яко агня приводимь, благословен еси в храме, вопия, славы твоея, Господи.

*Богородичен:*

Словом слово отчее, отроковице, родила еси, словом небо сотворшаго и землю: и славиши сего пречистая, слово подающаго, чисто в него ныне верующым.

*Песнь и~. Ирмос:*

Руце распростер, даниил львов зияния в рове затче, огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа. (с. 498)

*От*
кала страстей избависте и суетства, повинующыяся вашым учением, премудрии: и к высоте сих разума возведосте, Богу угодившыя добре, и вопиющыя: благословите, вся дела господня, Господа.

Божественный да почтится пармен божественными песньми, вкупе с тимоном, и всехвальный прохор, и никанор чудный, яко ученицы Иисусовы, и богатителие языков, вопиющих, благословите, вся дела господня, Господа.

Вас с петром, и прочих лучших Господь ученики прият: причтени убо славнии, к нареченным седмидесятим, избранных же добре, яко исполнени суще веры, святым служити потребам, прехвальнии.

*Богородичен:*

Се богоглаголивых гласы конец прияша, порождши тебе пресущнаго Господа, от оных являемаго, во спасение верным, богорадованная, вопиющым: благословите, вся дела господня, Господа.

*Песнь ф~. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице величаем.

Явистеся сосуди слова, всю вместивше зарю, лучшии честных служителей, святых потребам послуживше, и со словом премудрии, славы неизреченныя наслаждающеся.

Днесь вся тварь вашу память празднует, тимоне, пармене и никаноре с прохором богопроповедником, достойно ублажающе вас, боговидцы и преблаженнии.

Взястеся к велицей славе, яко ученицы божия слова, и со апостольскими лики и безплотных ныне радуетеся. с ними присно молите, помиловатися нам, славнии.

*Богородичен:*

Глас тебе вопием, Дево, радостно архангелов: (с. 499) радуйся, радосте ангелов, апостолов честнословие, и пророков проповедание, и мучеников венчание.

*Служба явлению чудотворныя иконы смоленския, пресвятыя владычцы нашея Богородицы и приснодевы марии, честнаго и славнаго ея одигитриа.*

*Стихиры, глас в~. Самогласны:*

Златая кадильнице, ручко и жезле, и светильниче светозарный, свитче божественный, в немже перстом божиим написася слово, спаси нас, тебе величающих.

Даруй нам помощь, Богородице, на тя надеющымся, верных прибежище. избави от бед рабы твоя, Дево: на тя бо по Бозе упование возлагаем.

Владычце, Мати избавителя, приими моление рабов твоих, аще и недостойне молящихся тебе, да молишися за ны к рождшемуся из тебе, владычце мира, буди нам избавительница.

*Слава, глас з~:*

Еже радость ангелом приимшая, и рождшая зиждителя твоего, Дево, спасай тя величающыя.

*И ныне, глас и~:*

Владычце, приими молитву раб твоих, и избави нас от всякия нужды и печали, тебе величающыя.

*Вход. Прокимен дне. Чтения г~, писаны сего месяца во и~ день.*

*На литии стихиры, глас и~:*

Иже на херувимех ездяй, и певаемый от серафим, сшел еси с небесе пророчески, блаже, и вселился еси во (с. 500) утробу чистыя богоотроковицы, юже ангели воспеша тайно: радуйся, радостная Дево, необ\ъятнаго яко Бога во чреве своем приемши паче слова, от неверия в веру мира преводяща. слава тебе, Христе, едине милостиве и человеколюбче.

*Глас з~:*

украси твой чертог, чистая, и восприими царя твоего. слыши целование, еже от ангела, Дево. се бо престол херувимский еси. се царя всех ты прияла еси. облак света еси, Богородице, духом в души лучи приемши, юже возвещает велегласно божественный гавриил, зовый радостно: сына вышняго родиши, духа божия дивным нашествием.

украсися, чертоже святый, гаврииле, благовествуй царя Христа, целуй мариам небесную дверь. та бо престол херувимский новотворится, той бо радуйся, звати достоит. облак света зрится Девая, носящи Христа солнца славы. егоже дух божий во утробе ея глаголом твоим, преславне, вселяет, живота и смерти и всех Владыку.

Возсиявшаго прежде век от отца, напоследок же воплощаема от матере неизреченно, с небесе гавриил к Девей: радуйся, чистая, зовый: о радуйся, священная радостная Дево, Христа Бога во утробе своей заченши. егоже провидя моисей боговидец на синайстей горе возрадовася, емуже симеон зовый: се бо свет языков, сей Исраиля слава и Спас душ наших.

*Слава, и ныне, глас и~:*

Богородицу марию вси воспоем: радуйся, Мати божия: радуйся, лествице одушевленная: радуйся, купино неопалимая: радуйся, стамно всезлатая: радуйся, цвете веры: радуйся, жезле прозябый: радуйся, златая кадильнице: радуйся горо божия, присенная, Дево: радуйся, (с. 501) разрешение клятвы первыя евы: радуйся, престоле Господень: радуйся, многомолитвенная красото: радуйся, владычце.

*На стиховне стихиры, глас в~. Подобен:*
Егда от древа:

Всем предстательствуеши, благая, прибегающым с верою в державный твой покров: иного бо не имамы грешнии к Богу в бедах и скорбех присно избавления, обременени грехи многими, Мати Бога вышняго. темже ти припадаем, избави от всякаго обстояния рабы твоя.

*Стих:*
Помяну имя твое во всяком роде и роде.

Всех скорбящих радосте, и обидимых заступнице, и алчущих питательнице, странных утешение, обуреваемых пристанище, больных посещение, немощных покров и заступнице, жезл старости, Мати Бога вышняго ты еси пречистая: потщися, молимся, спастися рабом твоим.

*Стих:*
Слыши, дщи, и виждь, и приклони ухо твое.

*Радуйся, пречистая Дево:*
радуйся, честный скиптре царя Христа: радуйся, прозябшая грозд тайный: радуйся, двере небесная, и неопалимая купино: радуйся, всемирный свете: радуйся, всех радосте: радуйся, верных спасение: радуйся, заступнице всех Христиан и прибежище, владычце.

*Слава, и ныне, глас и~:*

Радуйся, вселенныя похвало: радуйся, храме Господень: радуйся, горо приосененная: радуйся, всех прибежище: радуйся, свещниче златый: радуйся, славо православных честная: радуйся, марие Мати Христа Бога: радуйся, раю: радуйся, божественная трапезо: радуйся, сене: радуйся, ручко всезлатая: радуйся, всех упование.

*На утрени, на Бог Господь, тропарь, глас д~:*

К Богородице прилежно ныне притецем грешнии и (с. 502) смиреннии, и припадем, в покаянии зовуще из глубины души: владычце, помози, на ны милосердовавши, потщися, погибаем от множества прегрешений, не отврати твоя рабы тщы, тя бо и едину надежду имамы.

*Дважды.*

*Слава, и ныне, Богородичен:*

Не умолчим никогда, Богородице, силы твоя глаголати недостойнии. аще бо ты не бы предстояла молящи, кто бы нас избавил от толиких бед; кто же бы сохранил до ныне свободны; не отступим, владычце, от тебе: твоя бо рабы спасаеши присно от всяких лютых.

*По а~-й стихологии седален, глас г~: Подобен:*
Красоте девства:

Людие благочестивии, правовернии собори Христоименитии приступите верно вси, божественному припадающе божия матере образу, имже исцеление болящым радостно подавает, уязвляет же злославныя яко стрела от лука, нас всех веселящи световидно, и благодатию озаряющи молитвами своими.

*Слава, и ныне, Богородичен:*

Всю тя Бог освяти Деву добрую, и непорочную в женах, пророки прообразив честно, иереи благословив, во святая святых всели, ангелом воспитав, с небесе пищу хлеб подав: сам же преблагий, единородное Бог слово вселися в тя, и плотию пройде из тебе. темже ти покланяемся, и чтим яко воистинну истинную сущую Богородицу.

*По в~-й стихологии седален, глас д~ Подобен:*
удивися:

Да ликовствует светло верных все множество, рыдает же демонское воинство, видяще многоименно сияющыя праздники божия матере, юже ублажаем яко Богоматрь божественными песньми. идеже бо богоприятно (с. 503) славится преблагословенная Богородица владычца, богоизбранная отроковица, неприязни падение, Христиан же крепкое утверждение.

*Слава, и ныне:*

О всеблагословенная Богородице владычце, богоизбранная отроковице, светлое пророческое сбытие, апостольская похвало, и мученическое исповедание, и венче, ангелы чтомая, и человеческими роды многопетая, и всего мира вожделенная помощнице. избави рабы твоя осуждения будущаго, и езера огненнаго, едина благословенная.

*По полиелеи седален, глас а~. Подобен:*
Гроб твой:

Правоверно чтущыя тя, и к тебе прибегающыя, иконе твоей святей любезно покланяющыяся, о божия Мати, спаси, и не даждь нас в расхищение сопостатом, ниже найдут на ны вся злая, яже грехи нашя уготоваша нам, ни беззакония наша превзыдут главы нашя: но да твоя матерняя к Богу преодолеет за ны богоприятная молитва.

*Слава, и ныне:*

Пречистая твоя икона, Богородице Дево, врачевство всего мира духовное, к нейже прибегаем, тебе покланяющеся почитаем, и лобызаем ю, исцелений благодать почерпающе от нея, и недугов телесных и душевных страстей твоими молитвами свобождаемся.

*Таже степенна, а~-й антифон д~-го гласа. Прокимен:*
Помяну имя твое во всяком роде и роде. *Стих:*
Слыши, дщи, и виждь, и приклони ухо твое. Всякое дыхание: *Евангелие луки, зачало д~. По н~-м псалме стихира, глас з~:*

Не ввери мя человеческому предстательству, пресвятая владычце, но приими моление раба твоего: скорбь бо обдержит мя, терпети не могу демонскаго стреляния, покрова не имам, ниже где прибегну окаянный, (с. 504) всегда побеждаемь, и утешения не имам разве тебе, владычце мира, упование и предстательство верных: не презри моление мое, полезно сотвори.

*Канон пресвятыя Богородицы. Творение монаха игнатиа.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся, светло торжествуя, и воспою, радуяся тоя чудеса.

Радостно, чистая, ныне наставшее хваление приношаю радуяся, и тихим гласом, одигитрие, вопию ти: радуйся, и исполни мя разума пети начинающа.

Христа родившая, радость нам вечную, о радуйся, всепетая, православным надежда, одигитрие всепетая девице: радости исполни мя мирови желанныя.

Ликуют вси человецы, и ангели, всегда согласно вопиюще на небеси и на земли, одигитрие: радуйся, девице, радости бо рождеством твоим всяческая исполнила еси.

Радость одигитрие, со страхом ти вопиющих радости сподоби, Мати сущия радости, избавляющи скорбей всяческих, и всех помилуй к тебе прибегающих.

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя, духовно утверди, в божественней твоей славе, венцев славы сподоби.

Христа вышняго царя, о радуйся, непоколебимая чистая, и одушевленная палато! радуйся, одигитрие: радуйся, тобою нерушимь наш град сохраняется.

Вместити егоже не возможе тварь, во утробу неискусобрачную, одигитрие девице, телесно вместила еси: темже ти: радуйся, поем, по долгу величающе.

Радость многопетая мирови, радостно ти поюще (с. 505) присно, вечнующия, чистая, радости сподобляемся, твоими матерними молитвами к рождшемуся из тебе, одигитрие.

Златую тя стамну, и свещник, и жезл, и трапезу, чистая, призываем, одигитрие, и глас еже, радуйся, тебе присно привношаем, с симиже имены.

*Кондак, глас з~:*

Не имамы иныя помощи, не имамы иныя надежды, разве тебе, владычце: ты нам помози, на тебе надеемся, и тобою хвалимся, твои бо есмы раби, да непостыдимся.

*Седален, глас в~:*

Моление теплое и стена необоримая, милости источниче, мирови прибежище, прилежно вопием ти: Богородице владычце, предвари, и от бед избави нас, едина вскоре предстательствующая.

*Слава, и ныне, тойже.*

*Песнь д~. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Радуйся, чудо чудесем, одигитрие владычце: радуйся, всем радосте, градовом и весем непобедимое Христианское в бедах хранилище, и предградие, и на враги побеждение.

Радуйся, радуйся, людем православным похвало, и христолюбивым воинством покров пребываеши всем, царице: радуйся, одигитрие, прибежище всем нам и утверждение.

Радуйся, всем скорое в бедах избавление: радуйся, готовое всем скорбящым утешение: радуйся, всепетая: радуйся, одигитрие всеблагословенная, всем немощным целительнице. (с. 506)

Радуйся, еяже величия вся тварь славити убо спешит по достоянию, но не возмогает, одигитрие, и сего ради зовет ти: радуйся, владычце, боговместимое жилище.

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Благостыни бездно и щедротам еси: радуйся, одигитрие девице: радуйся, всем радость творящи верным: о радуйся, сущым в бедах, и скорбящым пребыстрая заступнице!

Радости, от исполнения величия чудес твоих зряще, исполняемся вси незрящии, слышаще же вернии. темже радуйся, тебе присно всюду, и вси, одигитрие, поем.

Христа Бога нашего, о радуйся, одигитрие, жилище, и дом неизреченныя и пребожественныя, Дево, славы его. о радуйся, палато преукрашенная: радуйся, граде одушевленный, присно царствующий.

Радость неоскудную тя разсмотряюще, яко море, отроковице, одигитрие девице, радующеся вси, радуйся, вопием ти: и поюще, божественных даров невидимо присно от тебе ожидающе.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

Христа, чистая, приемлющи, глас еже радуйся, одигитрие девице слышаше: егоже неизреченно рождши, радуйся, от всех слышиши всегда.

Радости вся исполнила еси, вышния и нижния ты (с. 507) совокупила еси, одигитрие. темже радостно, и согласно ныне небо и вся земля зовет ти.

Вдовам, о радуйся, всепетая, и всем сирым одигитрие, утешение: радуйся, всем источающи нищым богатство неистощимое.

Злата всякаго блистаема, и утра солнечнаго светлейши, жилище Христово: радуйся, одигитрие, радуйся, девице, радуйся, невесто неневестная.

*Кондак, глас з~:*

Предстательство Христиан непостыдное, ходатайство ко творцу непреложное, не презри грешных молений гласы: но предвари, яко благая, на помощь нас, верно зовущих ти: ускори на молитву, и потщися на умоление, предстательствующи присно, Богородице, чтущих тя.

*Икос:*

Простри длани твоя, имиже всех Владыку яко младенца прияла еси, за множество благости: не остави нас всегда надеющихся на тя, бодренною твоею молитвою, и неисчестною простынею ущедри нас, и подаждь душам нашым милосердие твое, во веки источающи: тебе бо имамы грешнии заступницу от находящих на ны бед и зол. но, яко имущи милосердия щедроты, ускори на молитву, и потщися на умоление, предстательствующи присно, Богородице, чтущих тя.

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Радуйся, радуйся, Богородице одигитрие, всех и всегда наставляющи верных, шествовати ко всякому пути спасительному: радуйся, владычце, тобою бо присно избавляемся настоящия варварския беды. (с. 508)

Радуйся, радуйся, одигитрие, бдящи и молящися о нас к Богу, и всякия злобы ходатайством твоим, всяческих скорбей, богородительнице, всех людей избавляющи.

Радуйся, радуйся, пресвятая одигитрие, яже прошения наша к пользе нам исполняющи, и хотящи всем присно всегда любодружное благое единство, спешное же во изящных.

Радуйся, радуйся, кораблем, одигитрие, нуждно плавающым, избавляющи верных, и всем избавление от всякия скорби, и недуги пестротныя и медленныя разрешающи вскоре.

*Песнь и~. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте, дела, и превозносите его во вся веки.

Радуйся, всеблагословенная марие, из тебе бо всеблагословенный Бог одеяся во всего мя человека, и одеявся соедини своему божеству неизреченным соединением, Дево одигитрие: радуйся, обрадованная, радосте всего мира.

Радуйся, лукавых духов прогонительнице: радуйся, Богородице одигитрие: радуйся, яко тебе небесная невидимая воинства славословят всегда, и величают, яко матерь божию бывшую: радуйся, яже нижняя сочтавши с вышними.

Радуйся, всех небесных сил без разсуждения превосходящая: радуйся, одигитрие: радуйся, всякия твари Бога рождшая, господьствующи, ей, владычце всепетая: радуйся, яко пребываеши Девою, чистая, и по рождестве.

Радуйся, женам всем славо, храме преосвященный Бога нашего: радуйся, одигитрие: радуйся, (с. 509) душеспасительная всей вселенней: радуйся, покрывающий облаче, небес ширшая: радуйся, мироположнице, божественнаго мира полна.

*Песнь ф~. Ирмос:*

Всяк земнородный да взыграется духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Радуйся, свеще, свет невечерний понесшая, и в рождестве твоем многобожия тму разрушившая, и адовы пропасти избавльшая люди: радуйся, одигитрие Богородице, доброт всех предходатаице.

Радуйся, земле, из неяже клас прозябший небесный верным, и мира всего душегубнаго глада избави, разумная и одушевленная: о радуйся, винограде, иже грозд животный рождшая, Богородице чистая одигитрие!

Радуйся, тайных цветов прекрасный сущий раю: радуйся, Мати Дево, невидимых разум, чистотою страннолепно побеждши, богородительнице: радуйся, отроковице: радуйся, одигитрие, всемирное чудо и слышание.

Лето живота нашего прочее сохрани невреждено, поможением твоим, Дево отроковице, и сподоби конец благий получити нам, воспевающым тя и взывающым: радуйся, всеблаженная Богородице, чистая одигитрие.

*Светилен.*

Да почтится всепетая Мати божия, жизнь сущую рождшая Христа Бога нашего, райских дверей отверзение, всего мира очищение, к животу возведение. сей есть пророки глаголанный: тому поклонимся Богу, и спасу душ наших.

*Слава, и ныне:*

Приидите, вернии с чистою совестию, возвеличим матерь Бога нашего, носившую во чреве божественнаго младенца (с. 510) Cпаса Христа: к немуже матернее дерзновение имущи, непрестанно молит за ны, и подает рабом своим богатыя милости.

*На хвалитех стихиры, на д~, глас д~. Подобен:*
Яко добля:

Наставницу тя заблуждших, * и пристанище спасительно * в пучине, владычце, и в бури, * во искушении же и печалех, * Христос тя всем показа, * сын твой и Бог, * верно приходящым к тебе. * егоже моли, от злых бед избавитися, * ведящым тя Богородицу, воистинну наставницу.

Тление и болезнь * потребила еси, всепетая, * древнюю всю рождеством твоим, * живот миру рождши, * смерть разрушивший, болезни, благая, исцеляеши, * верно твой чудесный образ воспевающих, * и любовию кланяющихся, * и чтущих тя чистую наставницу.

Яко источника тя, * всепетая, живота вемы, * и яко чудес тя подателя и целеб, * страстей душевных же и телесных, * яко скорое оставление, * милости и щедрот неизчерпаемое море ведяще, * тебе припадаем вси, * просяще от скорби разрешения, * и будущаго мучения.

*Слава, и ныне, глас и~:*

Иже на херувимех ездяй, и певаемый от серафим, сшел еси с небесе пророчески, блаже, и вселился еси во утробу чистыя богоотроковицы, юже ангели воспеша тайно: радуйся, радостная Дево, необ\ъятнаго яко Бога во чреве своем приемши паче слова, от неверия в веру мир преводяща. слава тебе, Христе, едине милостиве и человеколюбче.

*Славословие великое и отпуст.*

*На литургии, блаженна от канона, песнь г~ и з~. И прочая служба пресвятыя Богородицы.*

