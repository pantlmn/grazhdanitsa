<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 616)

*Месяца тогоже в л~-й день.*

*Служба на память святаго иоанна, воина и чудотворца.*

*Вечер, глаголем:*
Блажен муж: *На*
Господи воззвах *стихиры на и~, глас в~.*

*Подобен:*
Егда от древа:

Егда тленному царю воинствуя на земли, верен Богу иоанне, воин был еси, тогда небеснаго царя Христа помощь приим, мучеником Христовым помогая, побеждал еси враги видимыя и невидимыя: и ныне со ангельскими силами и воинствы в вышних ликуеши. темже блаженне страстоносче, спасителю всех за ны молися, спасти душы нашя.

*Дважды.*

Земное воинство оставити восхотев, небесному царю Христу потщался еси угодити: верою бо в него вооружився, силою честнаго креста его воин крепок, иоанне, обрелся еси, мучителей злочестивых мученики Христовы сохраняя молитвами твоими к Богу, блаженне.

Егда верою во Христа Бога и молитвою преподобных жребий получити возжелал еси, тогда веры ради Христовы мучащымся способствовал еси. сего ради дарованьми чудес обогати тя Христос Господь: в различных бо скорбех призывающым тя помощник скор обретаешися. темже молися Богу о нас творящих всечестную память твою. (с. 617)

*Ины стихиры, глас тойже. Подобен:*
Киими похвальными:

Приидите, святолюбцы, вси духовно возвеселимся и торжествуим, славяще Христа и Бога нашего, яко пребогатую трапезу днесь нам предложи, память славнаго мученика и добляго воина иоанна, помощника всем в скорбех, и злых дел обличителя, и погублений тайных явителя, просящым его помощи.

Богодарованную благодать иоанна восхвалим песнопеньми, благочестия поборника, храбраго воина, изящнаго чудотворца, помощника обидимым, благоверным предстателя, и врача безмезднаго, в воинстве ратоборца, и от напрасных смертей хранителя, и путей благих известника: молится бо Богу вся люди благодействовати.

Преблаженне добропобедный иоанне, воине крепкий всетворца нашего Бога, ты душевное твое благородие богоизбранне соблюл еси: презрев суету и прелести мира, человеколюбне сущым в мучениих спострадал еси. и ныне в небесех со Христом сладце водворяешися: отнюдуже назирай и сохраняй в ратоборстве и во всяких злоключениих вся призывающыя тя.

Что тебе принесем, творче Боже; кое воздадим благодарение; яко даровал еси людем твоим истинную благодать, святаго иоанна, воина благочестива, милости творителя, на бранех воином способника, всяких печалей утешителя, и молитвенника тебе во спасение наше теплаго. темже ради милости твоея спаси ны, Владыко человеколюбче. (с. 618)

*Слава, глас з~:*

За Христа усердно, иоанне, подвизався с мученики Христовыми, в вере благочестивей Христианом помоществуя, яко воин изряден твоему владыце был еси. требующым подавая питание, и милостыню из\ъобильно нищым уготовляя, небрегл еси повеления иулиана законопреступнаго царя: разрушая же мучительныя его сосуды, изящен добропобедник в православии явился еси. темже прешел еси в небесныя кровы, и тамо Христа Иисуса всерадостно зриши, иже нетленным увязе тя венцем: егоже, всеблаженне, непрестанно моли, вечнаго блаженства сподобитися достойно чествующым тя.

*И ныне, Богородичен:*
Кто тебе не ублажит: *Вход. Прокимен дне, и чтения три.*

*Пророчества исаиина чтение. (Глава м~г.)*

Тако глаголет Господь: вси языцы собрашася вкупе, и соберутся князи от них. кто возвестит сия в них; или яже от начала, кто слышана сотворит вам; да приведут свидетели своя, и оправдятся, и да услышат, и да рекут истину. будите ми свидетели, и аз свидетель, глаголет Господь Бог, и отрок, егоже избрах: да познаете и веруете ми, и разумеете, яко аз есмь: прежде мене не бысть ин Бог, и по мне не будет. аз есмь Бог, и несть разве мене спасаяй, аз возвестих, и спасох: уничижих, и не бе в вас чуждий. вы мне свидетели, и аз Господь Бог, и еще от начала аз есмь: и несть от рук моих избавляяй. сотворю, и (с. 619) кто отвратит то; сице глаголет Господь Бог, избавляяй вас святый Исраилев.

*Премудрости соломони чтение. (Глава г~.)*

Праведных душы в руце божией, и не прикоснется их мука. Непщевани быша во очесех безумных умрети, и вменися озлобление исход их, и еже от нас шествие сокрушение: они же суть в мире. ибо пред\ лицем человеческим аще и муку приимут, упование их безсмертия исполнено. и вмале наказани бывше, великими благодетельствовани будут, яко Бог искуси я и обрете их достойны себе. яко злато в горниле, искуси их, и яко всеплодие жертвенное, прият я. и во время посещения их возсияют, и яко искры по стеблию потекут. Судят языком, и обладают людьми, и воцарится Господь в них во веки. Надеющиися нань разумеют истину, и вернии в любви пребудут ему яко благодать и милость в преподобных его, и посещение во избранных его.

*Премудрости соломони чтение. (Глава д~.)*

Праведник аще постигнет скончатися, в покои будет. старость бо честна не многолетна, ниже в числе лет исчитается. седина же есть мудрость человеком, и возраст старости, житие нескверное. благоугоден Богови быв, возлюблен бысть, и живый посреде грешник преставлен бысть: восхищен бысть, да не злоба изменит разума его, или лесть прельстит душу его. рачение бо злобы помрачает добрая: и парение похоти пременяет ум незлобив. скончався вмале, исполни (с. 620) лета долга: угодна бо бе Господеви душа его: сего ради потщася от среды лукавствия: людие видевше, и не разумевше, ниже положше в помышлении таковое: яко благодать и милость в преподобных его, и посещение во избранных его.

*На литии стихиры, глас и~:*

Мучениче Христов прехвальне иоанне, гонителя беззаконнаго царя стремления и нуждную смерть ни во чтоже вменил еси, благодерзостно и мужемудренно ополчився к борением. темже победоносною славою венчався, причелся еси всем праведным, с нимиже тя хваляще ублажаем.

Мучениче Христов преблаженне иоанне, видя Христовы мученики на заклание ведомы, друголюбно онем помогал еси. страдати бо до крове и смерти тыя поучая, глаголал еси: ничтоже есть зде наше страдание, противу будущаго на небесех воздаяния. таже и сам спострадати тем любве ради творца твоего подвиглся еси. сего ради от Христа Бога чудес дарование прием, в различных напастех страждущым помогаеши, и из\ъимаеши от лютых бед славящыя Господа и чествующыя любовию священная твоя страдания.

Мучениче Господень непобедимый иоанне, благодати нося имя, благодать и милость подаваеши верно молитвами тя призывающым, и приводиши в радость люди богомудрыя, верно в помощь напастей своих зовущыя тя и чествующыя священнорадостную память твою: темже молися Христу Иисусу, да спасет ны от всех бед, яко всесилен. (с. 621)

*Слава, глас д~:*

Кто не удивится, или кто не прославит, или не воспоет верномудраго и славнаго Христова воина иоанна чудеса; яко и по честнем своем преставлении, всем подает притекающым усердно к нему премногая врачевства: ибо честныя и святыя его мощи источают благодать из\ъобильну в полезная прошения. темже благочестно вопием ему: моли непрестанно Господа, да спасет вся православныя люди верою во святый твой храм притекающыя, и просящыя теплаго к Богу заступления: тебе бо усердна ходатая к нему имамы, и молитвенника о душах наших.

*И ныне, Богородичен:*
Призри на моления:

*На стиховне стихиры, глас д~.*

*Подобен:*
Яко добля:

Многообразными мучении лютый мучитель казнити предаде святое тело твое. ты же, богомысленне иоанне, не отверглся еси Христа, ни кумиром пожерл еси: но претерпел еси доблественне, ожидая будущаго воздаяния, некончаемаго в Бозе наслаждения.

*Стих:*
Праведник яко финикс процветет, яко кедр, иже в ливане, умножится.

Добродетельным твоим житием мир презрел еси, иоанне чудотворче, и велие милосердие Христианом в чиноначальстве твоего воинства сотворяя, в свободу онех пущал еси. отнюдуже и сам за Христа Бога в вере православней пострадав, приял еси наследие вечнаго блаженства. (с. 622)

*Стих:*
Насаждени в дому господни, во дворех Бога нашего процветут.

Исцелений дарование источают твоя, славне, мощи чествующым тя усердно, потопляюща страсти и врачующя недуги, иоанне: и разоряют лукавых демонов толпы, напояют же верных сердца, иже прозябают добродетелей плоды божественныя и благочестия разумение.

*Слава, глас и~:*

Приидите, Христолюбивии людие, добрый подвиг и благодушное мужество во благоверии сотворенное разумне созерцаим. новый бо венечник иоанн, великий молитвенник и мученик, сице вопиет царю богомерзкому, законопреступному иулиану: злокозненными твоими словесы в сладострастие суетнаго сего мира не можеши мя прельстити, ниже отлучиши любве всетворца моего Бога: аз бо на него уповаю, и к нему все мое желание простираю, да его небеснаго царствия буду наследник. темже славяще Христа царя, мученика хвалим, и усердно днесь в памяти его просим: святе иоанне, молися выну мир миру даровати, и душам нашым велию милость.

*И ныне, Богородичен:*
Владычце, приими:

*Тропарь, глас д~:*

Всеблагаго Бога и царя благоверный раб и воин явился еси, иоанне чудодетелю: пострадав бо ради веры мужески, блаженно же скончав течение, зриши всетворца Господа в небесех светлейше. от негоже прием дарование чудес, страждущым человеком во всяких напастех помогаеши: укрепляеши воины в ратех: от (с. 623) врагов пленения, ран же и внезапных смертей и от бед лютых из\ъимаеши. темже моли Владыку Христа, приснопамятне, да во всяком обстоянии сотворит нам милость, и не введет нас во искушения, но спасет душы нашя, яко человеколюбец.

*Слава, ин тропарь, глас и~:*

Блаженство евангельское, богомудре иоанне, чистоту сердца девством почтил еси. темже суету мира сего пренебрег, устремился еси зрети Бога, иже тя прослави чудесы во врачевании различне страждущих, сего ради молим тя, проси нам у Христа Господа всяких скорбей избавления и получения царства небеснаго.

*И ныне, Богородичен:*
Иже нас ради рождейся от Девы:

*Аще же творится бдение, глаголи первый тропарь, дважды, и*
Богородице Дево: *единощи.*

*На утрени, на*
Бог Господь, *тропарь святаго, дважды. Слава, и ныне, Богородичен во глас тропаря.*

*По а~-й стихологии седален, глас а~.*

*Подобен:*
Гроб твой, Cпасе:

Страсти честных видев мучеников, и тех целовав узы, на высоту востекл еси свидетельства, пречудне, и желание все ко Христу возложив, страждущым помогая и алчущыя питая, всем милостивый заступник был еси, дондеже в руце господни душу твою предал еси, иоанне многострадальне.

*Дважды.*

*Слава, и ныне, Богородичен:*

Надеждо Христиан пресвятая Дево, егоже родила еси Бога паче ума и слова, непрестанно моли с вышними (с. 624) силами и со страстотерпцем иоанном, дати оставление грехов нам всем, и исправление жития, верою и любовию присно тя прославляющым.

*По в~-й стихологии седален, глас и~.*

*Подобен:*
Премудрости:

Царю веков безсмертному угождая, истуканным не пожерл еси, царя же беззаконнаго всякия советы злокозненныя отразил еси, славне: того ради жертву тебе самаго принесл еси пожершемуся слову. тем и чудес источаеши струи, в напастех страждущым милостивый предстателю и молитвенниче ко Христу Богу, иоанне великий, воине царя Христа Бога нашего: егоже моли, грехов оставление даровати чествующым любовию святую память твою.

*Слава, и ныне, Богородичен:*

Солнца облаче разумнаго, божественнаго света светильниче златокованный, нескверная, неблазная, всенепорочная владычце, омраченную душу мою ослеплением страстей, безстрастия зарею просвети, молюся: и оскверненное мое сердце очисти потоки умиления, покаяния же слезами омый нечистоту дел моих, да любовию зову ти: Богородице приснодево, моли Христа Бога, прегрешений оставление подати ми, тебе бо имам надежду раб твой.

*Величание:*

Величаем тя, страстотерпче святый иоанне, и чтим честная страдания твоя, яже за Христа претерпел еси. (с. 625)

*псалом избранный:*
Бог нам прибежище и сила:

*По полиелеи седален, глас д~.*

*Подобен:*
удивися иосиф:

Яко доблему страдальцу и воину крепкому всецарюющаго Христа взываем ти, иоанне: радуйся, мучеником украшение и лепото: радуйся, светлая церкве звездо, и стено и пристанище притекающым к тебе, великомучениче славне иоанне воине: тя поющыя спасай твоими молитвами от всякаго вреда чуждаго, и от лютых озлоблений избави.

*Слава, и ныне, Богородичен:*

Яко к царице небесныя силы превосходящей, сущей матери Христа нашего, державней помощнице рода нашего, припадающе мы грешнии раби твои, умиленно вопием тебе: владычце Дево Марие Богородице, во все время жизни нашея присно управляй ны в волю Господа царя небеснаго, и сохраняй от всяких напастей и недугов душевных и телесных, не вверяющи человеков помощи, и помилуй ны, всепетая.

*Степенна, а~-й антифон д~-го гласа.*

*Прокимен, глас д~:*
Праведник яко финикс процветет, яко кедр, иже в ливане, умножится. *Стих:*
Насаждени в дому господни, во дворех Бога нашего процветут. Всякое дыхание: *Евангелие от иоанна, зачало н~а.*

*По н~-м псалме, Слава:*
Молитвами страстотерпца, милостиве, очисти множества согрешений наших. *И ныне:*
Молитвами Богородицы: Помилуй мя, Боже: (с. 625)

*Таже стихира, глас з~:*

Днесь созывает нас страстотерпца всемирное торжество: приидите, боголюбцы, светло празднуим память его, глаголюще: радуйся, великомучениче иоанне, царя небеснаго воине непреборимый: ибо ты повеление безумное законопреступнаго царя иулиана идолочтителя преобидел еси мужески: радуйся, блаженне, страстотерпцем Христовым помощниче, яко тыя в гонении от злочестивых в вере православней утверждал еси, и им любезно сострадал еси: сего ради Христос дарованьми чудес обогатил тя есть: моли убо всеблагаго Бога спасти душы нашя.

*Канон Богородицы на з~: и святаго на и~, два канона. Первый канон, во глас в~.*

*Песнь а~. Ирмос:*

Грядите, людие, поим песнь Христу Богу, раздельшему море и наставльшему люди, яже изведе из\ работы египетския, яко прославися.

Светлое празднество твое, святе иоанне, радостно на духовную трапезу нас созывает: в нейже учреждаеши ны вся к тебе притекающыя дарованьми, в пользу прошения нам исполняя.

Подвигом добрым подвизався на земли, преблаженне иоанне, и от злаго мучителя мученики Христовы сохраняя, приял еси от Христа Бога небесную жизнь, отнюдуже в скорбех нам подаждь помощь.

Воинством истинным, богомудре, злочестиваго царя небрег мучительства, и богатство нищым Христа ради (с. 627) расточив, приял еси дар чудес от Бога: лукавыя человеки обличая, благочестивым способствуеши.

*Богородичен:*

Воплотися из\ тебе боголепно слово безплотное, премножеством человеколюбия, пречистая Дево: егоже, владычце, моли, вечное блаженство даровати нам.

*Другий канон, глас а~.*

*Песнь а~. Ирмос:*

Вознесу тя, Боже Cпасе мой, яко воскресл еси от мертвых, поправ смерть.

Ии~се Cпасе наш, подаждь нам усердие благодарити тя о всем и восхвалити угодника твоего иоанна.

Страстотерпче славне иоанне, богомудрым смыслом ввоинился еси всетворцу Богу: победи убо вся враги нашя.

Зрети удостоивыйся Бога воплощена, всехвальне воине, молим тя, твоими мольбами избави ны от всех бед.

*Богородичен:*

Богорадованная слова предвечнаго палато, Марие Дево, милосердием твоим сердца наша в скорбех увеселяй о Бозе присно.

*Песнь г~. Ирмос:*

На камени мя веры утвердив, разширил еси уста моя на враги моя. возвесели бо ся дух мой, внегда пети: несть свят якоже Бог наш, и несть праведен паче тебе, Господи.

С мученики несумненну веру стяжав, благодушне, и Христу Иисусу быв воин, добродетельми обогатился еси: (с. 628) темже совершающым память твою честную благое просвещение всегда даруй.

Лукавнующым зле невидимый гонитель мучениче Христов, являешися, и крадьбы в тайне сущыя открываеши: приял бо еси власть от Бога полезная ко спасению всем содевати.

Якоже столп непоколеблемь сердце твое, всечестне иоанне, имея, любовь мучеником Христовым сотворил еси, не бояся царева суровства: темже в любви господни утверждатися нам помози.

*Богородичен:*

Богородице, Мати Господа Иисуса, со всеми святыми того моли, избавити ны от всех бед и скорбей, яко да посрамятся вси являющии рабом твоим злая: хвалити же с сыном тя присно нас сподоби.

*Ин. Ирмос:*

утверждей словом твоим вселенную, яже не подвижится, утверди и нашу мысль в страх твой, Владыко Господи.

Тебе творцу нашему Богу во всяком обстоянии припадающе молимся, мученика твоего мольбами, в воли и любве твоей утверди нас.

Твердым умом стал еси на правоте богознания, богоблаженне иоанне: темже утверждай душы нашя, во Господе надежду во всем полагати, похоть плоти, похоть очес и гордость жития презрев, утвердился еси в любви Иисусове, мучениче: нам в тоежде помощник буди. (с. 629)

*Богородичен:*

Всеблаженная владычце, утверждающаго вся Христа Господа порождши, в промысле его пребывати укрепи ны всегда.

*Седален, глас и~. Подобен:*
Премудрости:

Царю небесному и творцу веков угождая присно, законопреступнаго иулиана мучителя вся злоковарныя и богомерзкия советы отразил еси, славне, идолом бездушным жертвы возбранив творити, и тако в подвизе душу твою в руце Господу Богу предал еси: егоже моли, святе иоанне, прегрешений оставление нам даровати, чествующым святую память твою.

*Дважды.*

*Слава, и ныне, Богородичен:*

О тебе радуется, благодатная, всякая тварь, ангельский собор и человеческий род, освященный храме и раю словесный, девственная похвало, из\ неяже Бог воплотися, и младенец бысть, прежде век сый Бог наш: ложесна бо твоя престол сотвори, и чрево твое пространнее небес содела. о тебе радуется, благодатная, всякая тварь, слава тебе.

*Песнь д~. Ирмос:*

Пришел еси от Девы, не ходатай, ни ангел, но сам, Господи, воплощься, и спасл еси всего мя человека. тем зову ти: слава силе твоей, Господи.

уподобился еси распеншемуся волею на древе Христу Богу нашему, всечестне, сраспенся ему всяким воздержанием, молитвою же и милостынею, и многими добродеяньми.

Се даже до смерти, иоанне мучениче, смирился еси: святыя бо твоя мощи на месте в погребении странных (с. 630) быша сокровены: сего ради Господь по всей вселенней тебе прослави.

Царя преступника иулиана воинство тленное во власти содержав, от того послан был еси убивати Христовы мученики. но ты, блаженне, тыя храня, в вере утверждал еси, во еже пети: слава силе твоей, Господи.

*Богородичен:*

Недоумение во спасение предлежит ми, от обышедших мя зол, пречистая. темже избави мя от них скоро, благоразумие подающи: к тебе бо единей прибегох, Богомати.

*Ин. Ирмос:*

Разумех, всесильне, твое смотрение, и со страхом прославих тя, Cпасе.

Велие твое, Господи, смотрение во всем мире, емуже усердно предаемся, тебе со святыми молящеся.

Подвиг добр, мучениче, во страдании совершив, благоразумием во страсе Господа прославляти помози нам.

Братолюбне в гонении людем божиим помогал еси, страх отвергий мучителей, иоанне: страх напастей отвержи от нас.

*Богородичен:*

Всесильнаго царя царица и Мати сподобилася еси быти: сподоби ны славити его к нам в милости смотрение.

*Песнь е~. Ирмос:*

Света подателю и веков творче Господи, во свете твоих повелений настави нас: разве бо тебе иного Бога не знаем. (с. 631)

Таин божественных вкусив в разуме, иоанне, проповедь божия рождения исповедал еси, глаголя пред\ всеми: иного Бога разве всетворца не знаю.

Возлюбившаго Господа любите, возглаголал еси, страстотерпче, страждущым мучеником, в егоже любви утвердився, обогатился еси чудесы, врачуя болезни многия.

Славу мира сего ни во чтоже, богомудре воине, вменил еси, славы ради Христовы: темже страдальчество совершив и славы божественныя сподобився, нам получити оную молися.

*Богородичен:*

Тя, владычце, молим, славяще твое о нас милосердие: всяких ны скорбей, Марие, свободи, и помози утреневати нам к Богу и вечнаго блаженства сподобитися.

*Ин. Ирмос:*

*От*
нощи неведения просвещей концы, просвети мя утром человеколюбия твоего, Господи.

Человеколюбче Владыко, просвещай ны в памяти молебней страдальца твоего, утреневати к тебе благоговеинством.

Просветился еси, мучениче иоанне, богодарованными чудесы: тем от злых человек, тщеты и болезни, славящыя тя премени.

Светоносным утром, побеждая вся душетлительныя{<::рус>Исправлена опечатка оригинала:<::слав> душетлительныя. <::рус>Прим. <::лат> orthlиb<::слав>} враги доблественне, от скорбных тьмы страстей во свет радости привлецы ны.

*Богородичен:*

Яже Бога во плоти нашей родила еси, Дево пречистая, светом небесным осиятися нам ему молися, милость ко всем простирающи. (с. 632)

*Песнь з~. Ирмос:*

В бездне греховней валяяся, неиследную милосердия твоего призываю бездну: от тли, Боже, мя возведи.

Силою божиею укрепився, мучеников славо иоанне, прещений нечестивых небрегл еси: ныне же зря радостне Бога, от злых нас избави.

Молитвами и постом и в целомудрии всяким воздержанием Богу угодил еси, всечестне: свыше назирая, свобождай ны от скорби.

Просимая чествующым тя верно, блаженне, подаеши, злая человеки обличая, о кающихся же Богу моляся.

*Богородичен:*

уврачуй, Богородице, страсти душ и телес наших, врача Христа нам порождши, и вражие злоковарство посрами милосердием твоим.

*Ин. Ирмос:*

Со ионою вопием ти, Господи, со гласом хваления молящеся: возведи от тли живот наш.

Не престанем молити тя всещедраго Господа, подвижуще с нами вернаго воина: из\ъимая от грех, всели ны в небесную жизнь.

Хвалиши, святе иоанне, в вышних Бога, верно зде служив ему: отнюдуже приближися и нам тя хвалящым во спасение.

Страсти Христа ради терпев, всехвальне, всерадостное блаженство получил еси: темже и нашя мольбы приими, и введи ны в радость. (с. 633)

*Богородичен:*

Пречистая Дево, от тления пагубоноснаго мир спасшая, от всякаго злаго обстояния нас избави.

*Кондак, глас з~:*

Благочестиваго воина Христова, победившаго враги душевныя и телесныя богомудренно, иоанна мученика достодолжно песньми восхвалим: чудодействуя бо подает обильная исцеления страждущым людем, и молится Господу Богу от всяких бед спасти правоверныя.

*Икос:*

Кто подвиги твоя и страдания ради веры в Господа Иисуса изрещи возможет, прехвальне иоанне; или киими тя увенчаем похвалами, ради мужественнаго твоего в законе господни и во истиннем благочестии стояния; попрал бо еси вся козни душетлителя врага, целомудрием и всякими добротворении вооружився: богатство и славу и похоть вредную возненавидев, нищету и поношение Христово возлюбил еси, страждущым в скорбех помогая: темже вселився в небесныя кровы, дарованьми преславных чудес обогатился еси. оттуду убо, блаженне, вся притекающыя к тебе назирай, помощи творя, во еже от всяких бед спасти правоверныя.

*Песнь з~. Ирмос:*

образу златому на поли деире служиму, трие твои отроцы небрегоша безбожнаго веления, посреде же огня ввержени, орошаеми пояху: благословен еси, Боже отец наших. (с. 634)

Безбожное мучителя законопреступнаго веление, страстотерпче иоанне, преобидев, богочестив всемогущаго царя воин показался еси, благодатне же орошаемь, с людьми божиими пел еси: благословен еси, Боже отец наших.

Сладкое и великое и радостное торжество ныне люди господни облиста, еже мучеников доблейший целомудрый иоанн вообрази. точит бо цельбы молящымся верно Господу, иже взывают: благословен еси, Боже отец наших.

Дерзновение имея ко владыце всех, святе иоанне, яко ближний угодник его, во обстоянии напастей наших предстательствуй ему о нас, и помогай избавитися нам от грехов, да богомудренно поем: благословен еси, Боже отец наших.

*Богородичен:*

Преславное совершися таинство в тебе, Богомати: безсеменно бо зачала еси сына, бремя грех наших упразднившаго. темже упование на тя имуще и твою помощь зряще, усердно вопием: благословена еси, Дево владычце.

*Ин. Ирмос:*

Вся дела твоя истинна, и прави путие твои, Боже отец наших.

Безмездный врачу иоанне, исцели молитвами твоими недуги и страсти душ и телес Господеви вопиющих: благословен еси, Боже отец наших.

Дело всякия добродетели исправил еси, и жертву тя всетворцу возложил еси, вопия: благословен еси Боже отец наших. (с. 635)

Всеблагому Богу в чистоте молитвою и постом угождая, мучениче, даждь нам богоугодне звати: благословен еси, Боже отец наших.

*Богородичен:*

Всенепорочная Дево, путь и истину Христа рождши, руководи нас в горнюю жизнь, к Богу отец наших.

*Песнь и~. Ирмос:*

Пещь иногда огненная в вавилоне действа разделяше божиим велением, халдеи опаляющая, верныя же орошающая, поющыя: благословите, вся дела господня, Господа.

Вышних ищяй, на земли прелести возненавидел еси, богоблаженне. темже с мученики Христовыми в любви духовней соединився, дерзновенно богочеловека Иисуса проповедал еси, о немже зовеши: благословите, вся дела господня, Господа.

Неоскудно требования подавая, нищым был еси готовый питатель, воине благочестивомудренне иоанне. и ныне притекающыя к тебе назирая, исполни тех прошения, да радостно зовем: благословите, вся дела господня, Господа.

Всезритель Бог, усердие твое, иоанне, и совершенную веру видев, прослави тя славою вечною. егоже моли в пользе ущедрити ны богомудренно поющыя: благословите, вся дела господня, Господа.

*Богородичен:*

Марие богоневесто, к тебе прибегаем, и тебе припадающе молимся: виждь, владычце, скорбь нашу и озлобление от враг наших, и умири жизнь всех (с. 636) нас, миротворца порождши Господа, егоже благословим во веки.

*Ин. Ирмос:*

Царя славы и победителя смерти, Иисуса назореа, того превозносите во вся веки.

Царю небесный, победу на силу вражию святому твоему мученику даровавый, даруй и нам во избавлении от нужд славити тя во вся веки.

Царя Господа радостно, блаженне, в вышних узрел еси: молися, да мы чистым сердцем его превозносим во вся веки.

Царюяй во Христе воине, вся варвары победи, и злокозненныя разори на нас советы, да превозносим Господа во вся веки.

*Богородичен:*

Царице всемощная, царя и Бога матерски моли, да везде его превозносим, и тя госпожу поем во вся веки.

*Песнь ф~. Ирмос:*

Безначальна родителя сын, Бог и Господь, воплощься от Девы нам явися, омраченная просветити, собрати расточенныя: тем всепетую Богородицу величаем.

Добр явился еси пособник, преславне, людем божиим, гонимыя сокрывая, и ныне чудесне помоществуеши верным: сего ради, в памяти благодеяний твоих, Христа Бога величаем.

Твоя чудеса, преблаженне иоанне, во всем мире проповедаются: темже и днесь собравшеся, славу возсылаем Христу, тебе прославльшему. (с. 637)

Нас восхваляющих тя, мучениче Христов, и твоея помощи просящих, днесь услыши, и к полезным управляти не престай, молитвенник теплейший и ходатай к Богу нашему являяся.

Изряден врачь сердец человеческих чудодеяньми явился еси, иоанне, помоществуя всем благочестивым: тем воспевающе тя, Христа величаем.

*Богородичен:*

Пети, Дево, тя не престаем, помощницу, покров, скорое заступление и предстательницу нашу непостыдную: соблюди твоя рабы от всякаго озлобления, и от козней лукаваго свобождай присно.

*Ин. Ирмос:*

Служитель безплотный предста, глаголя благодатней: Господь с тобою. юже величаем.

Господи сил, буди с нами, укрепляя иерархи, иереи же и вся люди твоя молитвами святаго спасая: да благочестно тя и Богородицу непрестанно вси величаем.

Молися, святе иоанне, Богу в Троице, да удостоит верующыя во имя его богомудренно яко всетворца присно величати.

Твою память совершающыя, Господень угодниче, представ от печалей свободи, и напой радости, во еже с Богоматерию Господа величати.

*Богородичен:*

Облагодатствованная Марие, призри на вся люди твоя милостию, да тя безконечно в радости величаем. (с. 638)

*Светилен. Подобен:*
Со ученики:

Венценосче святе, предстояй со ангелы Христову престолу и света оттуду исполняяйся, страстотерпче, мир миру молитвами твоими исходатайствуй, и нам спасение, благочестно память твою совершающым и в скорбех притекающым к тебе, иоанне всебогате.

*Слава: Подобен:*
Небо звездами:

Познанием себе самаго, познал еси всетворящую вину Бога, в негоже и уверовал еси, и того исповедав, просвещаещи мир чудесы, иоанне богоблаженне.

*И ныне, Богородичен:*

Во чреве твоем Господь, погибающий мир от тления призвати восхотев, якоже ведяше, вселися, Богородице. спасение убо вси обретше, вопием тебе: радуйся, всепетая Дево, порождши радость всей вселенней, обрадуй и нас, от врагов злодейства хранящи всегда.

*На хвалитех стихиры на д~, глас з~.*

*Подобен:*
Всю отложивше:

Страдания видев добропобедных мучеников, дерзновения божественнаго исполнився, не убоялся еси мучителя злочестиваго царя, но со усердием к ним пришед, на подвиг укреплял еси их: с нимиже молися Господу, страдальче иоанне, спастися душам нашым.

Плоть с кровию падающу видя многих святых, от беззаконнаго царя иулиана страждущих за Христа Бога нашего, сим, блаженне, во узах и злостраданиих (с. 639) помогал еси, благою беседою утешая, да надежды благия не отпадают, но да ожидают будущаго воздаяния и венцев небесных радования.

Терпением твоим, иоанне всехвальне, мзду стяжал еси, душу твою всех владыце в руце предав, и от него даровании чудес обогатился еси: моли убо Христа Бога о чтущих любовию святую память твою.

Зрети тя сподобися жена благочестивая, ейже ты, страдальче, явився: повелел еси честныя твоя мощи прославити: тая же с радостию сия приемши, с мирными благоухании церкви предложи. молися, страдальче, Христу Богу, и певцем твоим подати велию милость.

*Слава, глас е~. Подобен:*
Вострубим:

Стецемся верою, и любовию возопиим празднственная и ликуим радующеся, в настоящее торжество Христова воина, иоанна прехвальнаго: православнии людие да стекутся, и лицы архиерейстии да воспоют песньми страдальческое празднество: воинства ангельская да веселятся зряще. того бо вемы в бедах предстателя, и унывающым истинное радование, нищих обогатителя, и во всех находящих лютых утешителя, и вся везде тепле предваряюща. емуже ныне сице рцем: воине Христов иоанне, спаси верою притекающыя ко священному храму твоему, молитвами твоими.

*И ныне, Богородичен, глас тойже:*

Вострубим трубою песней: преклонши бо ся свыше всецарица Мати Дева, благословеньми венчает (с. 640) воспевающыя ю. людие да стекутся, и царице да восплещут в песнех, царя рождшей, иже смертию первее держимыя разрешити человеколюбно благоволи. пастырие и учителие, добраго пастыря пречистую матерь сошедшеся восхвалим: свещник златозарный, светоносный облак, небес пространнейшую, одушевленный кивот, огнезрачный владычень престол, манноприемную златую стамну, затворенную слова дверь, всех Христиан прибежище, песньми благоглаголивыми похваляюще сице рцем: палато слова, сподоби смиренныя ны небеснаго царствия, ничтоже бо невозможно ходатайству твоему.

*Славословие великое, и отпуст.*

*На литургии: Блаженна, от канона а~-го песнь г~-я, на д~: и в~-го канона песнь з~-я, на д~. Прокимен, глас з~:*
Возвеселится праведник о Господе, и уповает на него. *Стих:*
услыши, Боже, глас мой, внегда молити ми ся к тебе. *Апостол к римляном, зачало рз~и. Аллилуиа, глас д~:*
Многи скорби праведным, и от всех их избавит я Господь. *Евангелие от матфеа, зачало кс~ф. Причастен:*
В память вечную будет праведник:

