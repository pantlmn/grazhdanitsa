<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 524)

*Месяца тогоже в л~а-й день.*

*Предпразднство происхождения честнаго и животворящаго креста господня.*

*И святаго и праведнаго евдокима.*

*Стихиры, креста, глас а~. Подобен:*
Небесных чинов:

Всякое естество человеческое * ныне предпразднуя, радостно да играет: * крестное бо древо хощет предположитися, * всем верным врачевство неиждиваемое, * (с. 525) и недугов решительно и страстей, * и всякаго озлобления.

Приидите, видим вернии странное чудо, * како крестное древо * уставляет опаление всякаго недуга, * и страстей зной угашает, * предпразднующих верою, * и того почитающих торжество.

Живущии вкупе, * и умершии предпразднуйте: * жизни бо древо еже ада уморившее, * хранитель человеков, * мертвых воскресение * грядет всем независтную благодать * ныне подати, * человеком исцеления.

*Ины стихиры святаго, глас и~. Подобен: О*
преславнаго чудесе:

Блаженне богомудре евдокиме, * чистая твоя душа, * правоверным смыслом сияющи, * облистая добродетелей светлостию, * и озаряет верных исполнение, * бесов тму отгоняющи. * темже, яко причастника невечерния благодати, * тя благочестно вси * почитаем, досточудне.

Имея душу милостиву, и чист помысл, * и сердце бодрое, * веру неблазненную, * и любовь воистинну нелицемерную, * от земли преставился еси к небесным, * и с лики праведных водворяешися. * темже чтим тя священными песньми, * и благочестивно вси ублажаем, * блаженне евдокиме.

Божественными учении укрепляяся, * страсти плотския от души отгнал еси, * и святыя Троицы селение чисто был еси. * темже к божественному наслаждению отшел еси, * Богу соблюдающу ныне нерушимо * твое, блаженне, тело, * божественными судьбами, * имиже сам весть, * прославляяй тя яве, евдокиме.

*Слава, глас а~.*

Како не дивимся благоумию твоему; или не похвалим, преподобне евдокиме, житие твое равноангельное; помысла целомудрию, кротости твоей, и смирению, и безмолвию, и милостыни непрестанней; всеми бо (с. 526) добродетельми украсился еси, блаженне: темже ждет тебе неизглаголанная радость, и небесное царствие.

*И ныне, глас тойже:*

Днесь яко воистинну святовещанный глагол Давидов конец прият: се бо яве пречистых ног твоих покланяемся подножию, и на сень крилу твоею надеющеся, всещедрый, вопием ти: да знаменается на нас свет лица твоего. православных людей твоих рог вознеси честнаго креста твоего воздвижением, Христе многомилостиве.

*На стиховне октоиха. Слава, и ныне, глас в~: Самогласен:*

Ты ми покров державен еси, тричастный кресте Христов: освяти мя силою твоею, яко да верою и любовию покланяюся и славлю тя.

*Тропарь святаго, глас д~:*

*От*
земли воззвавый тя к небесным селением, соблюдает и по смерти невредимо тело твое, святе евдокиме: ты бо в целомудрии, и чистом жительстве, блаженне, жительствовал еси, не осквернив плоти. темже со дерзновением моли Христа Бога, спастися нам.

*Слава, и ныне, тропарь креста, глас а~:*

Спаси, Господи, люди твоя, и благослови достояние твое, победы на сопротивныя даруя, и твое сохраняя крестом твоим жительство.

*На утрени на*
Бог Господь т*ропарь креста дважды: Слава, святаго: И ныне, креста. Канон октоиха един: и креста на д~ и святаго на д~ Канон креста.*

*Глас а~. Песнь а~. Ирмос:*

Песнь победную поим вси Богу, сотворшему дивная чудеса мышцею высокою, и спасшему Исраиля, яко прославися. (с. 527)

Крест предгрядый божественный, испущает зарю благодати, и просвещает вся покланяющыяся ему, и воспевающыя благочестно распеншагося Христа.

Креста покланяние возвышает любовию и верою славящыя, яко Бога и Господа пострадавшаго плотию, и наздавшаго нас божественными страдании.

Креста покланяние источает благовоние дарований, и вся яже Христа славящыя об\ъюхает присно, и смрад душ отемлет весь.

*Богородичен:*

Познавше Господи, воплощшагося из тебе, богоневесто, и крест и смерть приемша, поем его избавителя, тя ублажающе.

*Канон святаго.*

*Глас в~. Песнь а~. Ирмос:*

Во глубине посла иногда фараонитское всевоинство преоруженная сила, воплощшееся же слово всезлобный грех потребило есть: препрославленный Господь, славно бо прославися.

Высоко житие имея, и восхождении божественными весь светел быв, просвещение ми испроси, восхваляющему честныя твоя подвиги: имиже добре пожив, получил еси, евдокиме, ихже надеялся еси.

Мировонная любя учения, и во чтении священных писаний упражняяся, сластей уклонился еси, всеблаженне, смрадных и безчестных, и облаговонился еси, божественными даровании украшаемь.

Дремание очию от души, блаженне, отгнал еси, бдя и Богу приединяяся, всенощными стоянии, непреклонен нуждами естества: темже ко дню невечернему достигл еси.

*Богородичен:*

Яко чертог одушевлен божий, и кадильницу мысленнаго и светоноснаго угля, присно благодатную (с. 528) ублажаем Богородицу, зовуще: радуйся, ходатаице спасительнаго воскресения.

*Песнь г~. Ирмос:*

Да утвердится сердце мое, в воли твоей, Христе Боже, иже над водами небо утверждей второе, и основавый на водах землю, всесильне.

Иже во образех проначертаемый совершая преславная чудеса, ныне покланяемый крест, действует чуднейшая, освящая и просвещая, зиждителя славящыя.

Иже во бранех божественная победа, крест Христов покланяемь, ополчения врагов побеждаяй, подавает людем православным крепкия победы.

Жезл Господень предположенный крест во храмех и жилищах, основания незыблема сих соблюдает, и всяк прилог и коварство сопротивных побеждает.

Иже Господень покланяемый крест благочестно, божественныя благодати, и кажения мысленна исполняет покланяющыяся ему, и облаки напастей отемлет и скорбей.

*Богородичен:*

*От*
глубины лестныя извлече человечество, из тебе рождейся, древом крестным, Богородице, и возвыси к разумению своему, благочестно тя славящыя.

*Ин. Ирмос:*

На камени мя веры утвердив, разширил еси уста моя на враги моя, возвеселибося дух мой, внегда пети: несть свят, якоже Бог наш, и несть праведен, паче тебе, Господи.

Глаголом животочным внимая, испил еси воду спасения, возгнушався горькаго греха, и поя глаголал еси Богу, евдокиме: яко несть свят паче тебе, Господи.

Милование стяжал еси Христоподражательное, раздал еси богатство требующым, небесное же богатство (с. 529) ходатайствующее тебе получил еси, вопия, евдокиме: яко несть свят паче тебе, Господи.

Присвоився зиждителю любовию божественною, приял еси небесное наследие, и древа животнаго причастник еси, общением обожаемь, и поя, славне, глаголал еси: яко несть свят паче тебе, Господи.

*Богородичен:*

Сущи ангел честнейши, зиждителя ангелов во утробе носила еси, и родила еси неизреченно. емуже вси поем: ты еси Бог наш, и несть свят паче тебе, Господи.

*Седален святаго, глас д~:*

Благоволив благими деянии искусился еси яко злато в пещи, напастьми, евдокиме славне. темже и по смерти источаеши богатно чудеса яко воды, и недуги уставляеши, о нас присно моляся, яко да согрешений прощение приимем.

*Слава, и ныне, креста, глас д~: Подобен:*
Вознесыйся:

Светло небо показуется паче солнца, светом крестным просвещает всяческая зарею своею: темже ты, человеколюбче, Cпасе всяческих, просвети ум наш его ради и чувства: мы бо имамы того, оружие миру, непобедимую победу.

*Песнь д~. Ирмос:*

Духом провидя, пророче аввакуме, словесе воплощение, проповедал еси, вопия: внегда приближитися летом, познаешися, внегда приити времени, покажешися. слава силе твоей, Господи.

Воображаемь божественный и честный крест, тмы начальника отгоняет твердо от воздуха, и благодати лучы воображающым простирает, и озаряет сих поющыя Христа Бога.

Воображаемь божественный и пречестный крест в сердцах, море утишает страстей, и уставляет бед (с. 530) треволнения, и в тишину преводит правости, вся любовию воображающыя того.

Якоже углие испущая честный крест, действия вся попаляет вражия, и отгонит силу, и облегчает многия в вере, хвалящыя и поющыя любовию, на нем пригвождшагося Христа.

Всечестный и божественный крест верою покланяемь, источает струи мысленныя дарований и воды исцелений, и напаяет непрестанно сему покланяющыяся и чтущыя.

*Богородичен:*

Яко всех царицу и владычцу нашу, тя любовию славим, пресвятая чистая, просвещшиися страстьми сына твоего, и познавшии сего всем благодетеля: слава благодати его.

*Ин. Ирмос:*

Пришел еси от Девы, не ходатай, ни ангел, но сам, Господи, воплощся, и спасл еси всего мя человека. тем зову ти: слава силе твоей, Господи.

учения отеческая храня невредимо православным мудрованием, ты от младенства имел еси житие нескверное, и милостивен нрав, досточудне.

Ни молва мирская, ни власти держание, ни слава временная, твоего к Богу желания преврати, евдокиме: но благоволил еси воистинну божественным деянием.

Возвышаемь божественными поучении всегда, врага смирил еси, исцелений действо приял еси, евдокиме, судом праведным вся управляющаго.

Искапающи сладость рака мощей твоих богатых исцелений, страсти отгоняет, евдокиме, верою чтущих тя, и попаляет бесов вся полки.

*Богородичен:*

Всепетая, воинствы горними певаемаго, Бога родила (с. 531) еси, человека воистинну бывша: егоже о рабех твоих молящи не престай, приснодево.

*Песнь е~. Ирмос:*

Светлый нам возсияй свет присносущный, утренюющым о судьбах заповедей твоих, Владыко человеколюбче, Христе Боже наш.

Державному нашему, и недвижимому оружию предлежащу, ныне покланяющеся, пресвятому кресту верою, силу непобедиму на враги приемлем.

Воображаемаго и несекомаго камене, сотворша воду источити, ныне держаще, и покланяющеся честному кресту, источник дарований приемлем.

Златосиянен нам крест Христов являяся, дарования душам подавает благодатию, покланяющымся ему, и Господа и Бога поющым присно.

*Богородичен:*

Жезл силы, богоневесто, верою держаще, сына твоего и Бога нашего крест, поем тя царицу всех ублажающе.

*Ин. Ирмос:*

Просвещение во тме лежащих, спасение отчаянных, Христе Cпасе мой: к тебе утренюю, царю мира, просвети мя сиянием твоим: иного бо разве тебе Бога не знаю.

Зарею чисто святыя Троицы просвещен, законом же сея огражден, нощь жития непреткновенно преминул еси, видении божественными окриляемь, блаженне, и в божественную жизнь вселился еси.

Ныне на тебе чудо велие зрится, и ужаса исполнено, како по погребении воистинну много лет соблюдеся, нерушимо, блаженне, твое тело во гробе лежащее, судьбами, имиже весть сам прославляяй тя.

Благоже твоему к Богу дерзновению, благоже желанию, еже в сердцы к нему имел еси, благо пожив (с. 532) тезоименно, просиял еси преславно божественными светлостьми, и уяснил еси верных совокупления.

*Богородичен:*

О нас из тебе воплощеннаго, Дево Мати, всегда моли, благочестно тя блажащих, избавитися бед, и душетленных страстей и печалей, и вечнующаго пламене мучения.

*Песнь з~. Ирмос:*

Пророка иону подражая, вопию: живот мой, блаже, свободи из тли, и спаси мя, Cпасе мира, зовуща: слава тебе.

Пречестный крест покланяемый ныне, воскресения радость провозвещает Христова, и смерть злоначальника благовествуется.

Водрузил еси на земли честный крест, лествица бывает верным мысленна к небеси, и возшествие покланяющымся ему и чтущым.

Иже посреде земли насадивыйся честный крест, и ныне ветви простирает дарований в себе, и вся осеняет покланяющыяся ему.

Пресекий чермное прописуемь крест, покланяемь ныне, бед и страстей море пресекает, и спасает покланяющыяся ему.

*Богородичен:*

*От*
земли привлече нас сын твой и Бог к небесней жизни, возшед на крест, любовию тя матерь сего воистинну чтущих.

*Ин. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Течения сладкая искапаху, блаженне, потове твои и радования, исцелений сияние, во хвалу Христа Бога нашего.

Во дворех божиих процвел еси, виноград многоплоден прозябый, и добродетелей гроздие, делателю душам обильно подав. (с. 533)

Царства божия возжелел еси, и над страстьми царствовав, евдокиме, по благоволению лучшему, радость праведных получил еси.

*Богородичен:*

Избранна Богу бывши, яко красное село и пространное, сему, Дево, была еси, и чертог и свещник и трапеза.

*Кондак, глас в~:*

Вышних желая, с вышними совокупляяся, и колесницу огненную, божественными восхожденьми добродетелей, совершил еси душу, преблаженне евдокиме: на земли пожив яко безплотен, зиждителю всех благоугодил еси.

*Икос:*

Житие сугубо показал еси правою, блаженне, верою, во обоем Богу благоугодив, евдокиме. темже обрел еси небеснаго царствия наследие, и со святыми ныне живый, владыце всех предстоиши, твое же тело скверны соблюл еси кроме, и нерушимое любовию чтущым тя оставил еси. чисто бо пожив, славне, зиждителю, всех благоугодил еси.

*Песнь з~. Ирмос:*

Сущым в пещи отроком твоим, Cпасе, не прикоснуся, ниже стужи огнь. тогда трие, яко единеми усты, пояху и благословляху, глаголюще: благословен Бог отец наших.

Иже честною кровию Христовою, крест его напоився, источает реки сиянии мысленных дарований, и напаяет вся покланяющыяся и воспевающыя его верно.

Иже смерть, и врага низложь крест Христов, и вереи сокруши мысленныя. и ныне тому чистою верою и любовию покланяющымся, всем двери отверзает жизни и нетленныя пищи.

Иже покланяющеся любовию кресту, ограждаются силою сего, и враги мысленныя и видимыя отгонят, и невредимы соблюдаются, песнословящии Христа. (с. 534)

*Богородичен:*

Крепость нам и держава, на враги даровася крест Христа сына твоего, приятным и матерним твоим дерзновением, имже, богоневесто, прилоги вражия побеждаем.

*Ин. Ирмос:*

Богопротивное веление беззаконнующаго мучителя высок пламень вознесло есть: Христос же простре богочестивым отроком росу духовную, сый благословен и препрославлен.

Крепостию вжилився живодавца, плоти удержал еси желания, пребогате, и ум вперил еси к небесным, поя крепко: сый благословен Бог и препрославлен.

Сам ся неблагороден сотворь, благородны нравы стяжав ума целостию, поучением же упражняяся богодохновенных писаний, все твое желание на Бога всевидца, блаженне, возложил еси.

Вышняго царства, вышняго же града, божия рая, праведных наслаждения, пищи нетленныя, и богатства некрадомаго, света невечерняго сподобился еси, блаженне евдокиме.

*Богородичен:*

Егоже родила еси, владычце, присно моли, от работы избавити мя страстей и осуждения, и стужающаго ми лютаго отчаяния, и от оскорбляющих мя, чистая, одержания, богорадованная.

*Песнь и~. Ирмос:*

Егоже ужасаются ангели и вся воинства, яко творца и Господа, пойте священницы, прославите отроцы, благословите людие, и превозносите во вся веки.

Егоже водрузи смерть, поставленный крест, ныне покланяема зряще, мысленная вражия ополчения скрываются под землею, и покланяющиися ему обновляются.

Егоже древле прообразуема, на высоте небесней Христос (с. 535) показа, пресветлаго креста. ныне покланяющеся благочестно вернии возвышаются, и сего уясняются зарею.

Егоже древле проповедаша пророцы неложно, еже Христову подножию явитися креста. емуже ныне мы истинно покланяющеся верно, того богатых даров наслаждаемся.

*Богородичен:*

Иже страстию безстрастие источив земным, сын твой и Господь, Дево, тобою нас тя любовию поющыя присно обновляет, яко благодетель.

*Ин. Ирмос:*

В пещи отрочестей прообразил еси иногда твою матерь, Господи, образ же сия из огня из\ъимаше, неопально входящыя: юже поем явльшуюся тобою концем днесь, и превозносим во вся веки.

огнь помышляя страшный, пред престолом Христовым, хотящ изыти, умилением сердца теплы изливаеши капли слез, погашающыя тебе страстей пещи, евдокиме богомудре.

Все приложил еси к Богу мудре, душевное око, и тому прилепился еси, вопия псаломски: Христе мой, кала мя избави, и смертоносных страстей во веки.

Терпением пождатель, и сердцем смирен ты был еси, милостив требующым, и обычай принося благ, и нравы добродетельны, всечестне, в нихже добре пожив, чудес точиши благодать.

Разум имея божествен, исполнитель владычних явился еси словес, десныя любя стези, левых яве уклоняяся яко благоумен и мудр. темже тя почитаем богомудре во веки.

*Богородичен:*

Адамов содетель от кровей твоих чистых (с. 536) зиждется, и млеком питается, питаяй всякое дыхание, Дево Богородице. темже яко божию тя славим матерь.

*Песнь ф~. Ирмос:*

Светоносный облак, в оньже всех Владыка, яко дождь с небесе на руно сниде, и воплотися нас ради, быв человек, безначальный: величаем вси яко матерь Бога нашего чистую.

Безсмертия точит, и нетления независтны капли, честный крест кланяющымся ему: оживляет, очищает, и обновляет, и славы лучшия и благодати сподобляет воспевающыя на том пригвождшагося Иисуса.

Действа испущая, якоже пресветлы зари, всечестный крест, тому покланяющыяся любовию и верою чистою, к свету неприступному и невещественному, озаряя направляет, воспевающыя всех творца.

Освятивый древо пресвятаго креста твоего, честною кровию твоею, преблагий слове, действом его нас просвети, и освяти тому кланяющыяся, и воспевающыя Владыку всяческих.

*Богородичен:*

Паче солнца всем просиявшая благодать, облаки бед и страстей отгонит, Дево, и богоразумия светом просвещает, любовию тя славящыя, и поющыя непрестанно сына твоего, яко Владыку всех.

*Ин. Ирмос:*

Безначальна родителя сын, Бог и Господь, воплощся от Девы нам явися, омраченная просветити, собрати расточенная. тем всепетую Богородицу величаем.

Видети желая славу Бога нашего, добродетельми богоразумия тебе удобрил еси: и свещеносец во светлый чертог вшел еси, со ангелы живый, и яснее наслаждаешися боговидения. (с. 537)

Яко утро, яко солнце возсия память твоя, сущая во мраце сердца просвещающи: ты бо и света и дне воистинну сын явился еси, богомудре евдокиме. сего ради тя почитаем.

Мудростию украшаемь, и разумом просвещен, смирением сердца удобрен, высотою жития сияя, к мысленным прешел еси двором: идеже нас помяни почитающих тя, евдокиме.

День празднественный и пользы ходатайственный честный твой совершаем, от земли преставления: ты бо Господень угодник, и того заповедей делатель явился еси непостыден, досточудне евдокиме.

*Богородичен:*

Света приятелище утроба твоя бысть, просвещшаго мир, богорадованная: темже молю тя окаянный, светлы зари ми подаждь, мольбами, богоневесто, евдокима богомудраго.

*Светилен октоиха. Слава, святаго:*

Якоже солнце блистая, зари испущаеши чудес, просвещая всех сердца, твою славную память творящих верно, треблаженне, и спасаеши, евдокиме.

*И ныне креста. Подобен:*
Жены услышите:

Крест предпразднуется, и мир освящается, чини ангельстию поют нас ради распеншагося, и торжествуют с нами и срадуются, Давидски зовуще: содела спасение посреде земли, Владыко.

*На стиховне октоиха. Слава, глас а~:*

Како не дивимся благоумию твоему; или не похвалим, преподобне евдокиме, житие твое равноангельное, помысла целомудрию, кротости твоей, и смирению, и безмолвию, и милостыни непрестанней; всеми бо (с. 538) добродетельми украсился еси, блаженне: темже ждет тебе неизглаголанная радость, небесное царствие.

*И ныне, креста, глас з~:*

Пророчестии гласи древо святое провозвестиша, имже древния клятвы смертныя свободися адам: тварь же днесь возносиму тому совозвышает глас, яже от Бога просящи богатыя милости. но единый в благоутробии безмерный Владыко, очищение буди нам, и спаси душы нашя.

*На литургии, Прокимен, глас з~:*
Честна пред Господем смерть преподобных его. *Стих:*
Что воздам Господеви: *Апостол к галатом, зачало сг~и. Аллилуиа, глас з~:*
Блажен муж бояйся Господа. *Стих:*
Сильно на земли будет семя его. *Евангелие матфеа, зачало м~г. Причастен:*
В память вечную:

