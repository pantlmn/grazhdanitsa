<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

*МИНИА МЕСЯЦЪ ИуНИЙ*

КИЕВЪ. В типографии киево-печерской лавры. #аотч~г года

(с. 4)

Во славу святыя, единосущныя, животворящия и неразделимыя Троицы, отца, и сына, и святаго духа: благословением святейшаго патриарха московскаго и всея руси алексия московскаго сретенскаго монастыря священно-архимандрита напечатася книга сия, миниа месяц иуний во граде москве, в лето от рождества по плоти Бога слова #ацч~з

<::рус>Московский Сретенский монастырь, издательство «Правило веры», 1996

<::слав>

(с. 5)

*МЕСЯЦЪ ИуНИЙ,*

*имеяй дней л~.*

*В а~-й день,*

*Святаго мученика иустина философа: и другаго мученика иустина, и иже с ними.*

*Аллилуиа, или тропарь.*

*И преподобнаго отца нашего дионисиа глушицкаго, новаго чудотворца.*
Служба его писана по сей службе.

*На*
Господи, воззвах, *аще пост, поем стихиры Богородицы г~, глас в~. Подобен:*
Егда от древа: *И святаго г~, глас и подобен тойже.*

Егда неразумия лед всю обдержаше тварь наветы вражиими, и служимо бяше идольское множество: тогда, славнии мученицы, усердным сердцем и теплотою божественныя веры, сие устависте, любовию проливающе кровь, за излиявшаго свою кровь на кресте яве.

Егда мановением божественным, к вышеестественным подвигом отлучистеся, телесе тлеющаго отвергшеся, тогда силою укрепляеми всесильнаго, огня не ужасостеся, ни меча посекающаго. темже Богу выи преклонше, блаженнии, кончину с радостию приясте.

Пеон доблий страдалец, валериан и харитон, и харита с ним, и божественный иустин, евелпист и иеракс славный, одежду от кровей божественных обагрившии, и одеявшеся вкупе, владыце всех на небесех, со ангелы царю Христу предстоят. (с. 6)

*Ины стихиры Богородицы, глас и подобен тойже:*

Радуйся, солнцезрачная звездо, радуйся, виновная всех добрых, пренепорочная: радуйся, вместившая Бога невместимаго, яже клас прозябшая безсмертия. радуйся, божественное носило и двере всесветлая: радуйся, клятвы убиение прародительныя нашея, отроковице, благих ходатаица сущи.

Всех скорбящих радосте, и обидимых предстательнице, и убогих питательнице, странных же утешение, и жезле слепых, немощных посещение, труждающихся покрове и заступнице, и сирых помощнице, Мати Бога вышняго, ты еси пречистая: потщися, молимся, спастися рабом твоим.

Покров и заступление нам Христианом ты еси, и прибежище державно, Мати Бога вышняго. Но и ныне яко присно, бодренною твоею молитвою, не престай моля спасти рабы твоя от обстояний всех. яко тя с богом имамы заступление вси Христиане и прибежище.

*Слава, и ныне, Богородичен:*

Иного державнаго прибежища, и крепости столпа, и стены необоримыя, воистинну не стяжахом, разве тебе, пречистая, к тебе прибегаем, и тебе вопием: владычце, помози, да не погибнем, покажи твою благодать на ны, и крепости славу, и милосердия твоего величество.

*Крестобогородичен:*

Древу крестному тя, Иисусе, пригвождена зрящи неискусобрачная, плачущи глаголаше: чадо сладкое, почто оставил еси мене, рождшую тя едину, свете неприступный пребезначальнаго отца; потщися и прославися, яко да славу получат божественную, иже божественныя страсти твоя славящии. (с. 7)

*На стиховне октоиха. Тропарь, глас д~:*

Мученицы твои, Господи, во страданиих своих венцы прияша нетленныя от тебе Бога нашего: имуще бо крепость твою, мучителей низложиша, сокрушиша и демонов немощныя дерзости: тех молитвами спаси душы нашя.

*КАНОНЪ.*

*Глас в~. Песнь а~. Ирмос:*

Грядите, людие, поим песнь Христу Богу, раздельшему море, и наставльшему люди, яже изведе из работы египетския, яко прославися.

Мученическими украшени светлостьми, чистому предстоите, мученицы, престолу Владыки всех, наших согрешений разрешение подающе.

Благочестивии истины поборницы, пред мучительским судищем подвигшеся единомудренно, низложиша прелесть диаволю силою духовною.

Ранами, и язвами, и скорбьми, благозваннии искупиша великомученицы Христово царство, в немже венценосцы ныне живут.

*Богородичен:*

ущедряя твоих рук создание, в милости богатый, во утробу вселился еси неискусомужныя Девы, и сию предстательницу нам показал еси.

*Песнь г~. Ирмос:*

утверди нас в тебе, Господи, древом умерщвей грех, и страх твой всади в сердца нас поющих тя. (с. 8)

утверждение Христа в сердцы твоем нося, мужески сопротивился еси, иустине, истязающему, беззаконновати пребеззаконно тебе велящему.

Лик богосиянен, воинство богоизбранное святых мученик, святый собор собрався ныне, победи враги безплотныя с телом.

Тело ранам, веледушнии, предавше, радовахуся, прозряще вечное наслаждение, и будущую славу, и светлость.

*Богородичен:*

облаки души моея разори, солнце славы легкий облаче, и ум мой светом настави, почернением злобы омраченный.

*Седален, глас е~. Подобен:*
Собезначальное слово:

Иустин и харитон, пеон, евелпист, харита и иеракс, и валериан, светильницы светлии, озаряющии концы земныя лучами подвигов своих, велегласно да восхвалятся верою, Христу молящеся, спастися нам.

*Слава, и ныне, Богородичен:*

Теплая предстательнице и непобедимая, упование известное и непостыдное, стено, и покрове, и пристанище, прибегающым к тебе, приснодево чистая, сына твоего и Бога моли со ангелы, умирение дати мирови и спасение, и велию милость.

*Крестобогородичен:*

На кресте зрящи тя, Христе, Мати твоя, волею посреде разбойнику висяща, растерзающися утробою матерски, глаголаше: безгрешный сыне, како неправедно на кресте, якоже злодей прогвожден еси, человеческий род хотя оживити, яко благоутробен;

*Песнь д~. Ирмос:*

услышах, Господи, слух твоего смотрения, и прославих тя, едине человеколюбче. (с. 9)

Иустина, и харитона, и хариты, и пеона, страданием ангельстии чинове удивишася.

Сокрушаема телеса ранами, божественное исходатайствоваша доблим блаженство.

Якоже мысленное углие, божественным огнем попалисте лесть, и светила мира, мученицы явистеся.

Евелписта, иеракса, непреклонных мученик мужеству, тмы князи убояшася.

*Богородичен:*

Иже огнь божества во утробе, Дево, приемшая, огня мя избави и муки.

*Песнь е~. Ирмос:*

Света подателю и веков творче, Господи, во свете твоих повелений настави нас: разве бо тебе, иного бога не знаем.

Духа божественнаго исполнився, лукавствия лютыя духи течении кровей твоих, мучениче иустине, удавил еси, блаженне, пострадав крепко.

Благодати тезоименитая, благодати божия испольна бысть: и женскую забывши яве немощь, пострада законно, и славу получи.

Облагодатив душу исповедании священными, притупил еси ветхаго врага злобу, харитоне страдальне, божественных страстотерпцев честное удобрение.

*Богородичен:*

Яже Cпаса Христа уподобльшася земным рождшая премножеством богатства милосердия: того яко Бога, чистая, моли спасти рабы твоя.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Иустина и харитона, пеона и валериана, хариты же и иеракса, и евелписта, вси пресветлую память прославим.

Безволненно мучений пучину божественным правлением (с. 10) проидосте, мученицы, и ко пристанищу благоутишному Христова царства доидосте.

Якоже нелестныя звезды сияюще, церкви честным утверждением, вселенную всю светосиянием страдания просвещаете.

*Богородичен:*

Безмернаго окаменения избави мя, одержимаго многими согрешении, богородительнице владычце, и геенскому огню подлежащаго.

*Кондак, глас в~:*

Премудростию божественных твоих словес, иустине, церковь божия вся украсившися, жития твоего светлостию мир освещает: излияния же ради крове венец прием, и со ангелы предстоя Христу, моли непрестанно о всех нас.

*Песнь з~. Ирмос:*

Телу златому премудрыя дети не послужиша, и в пламень сами поидоша, и боги их обругаша, среди пламене возопиша, и ороси я ангел: услышася уже уст ваших молитва.

Прелести глубину кровей рекою изсушисте, токи чудес источисте, угашающе углие, мученицы, лютых страстей вопиющым всегда: благословен Бог отец наших.

Божества огнем любве, мудрии, вещь злобы доблемудренно попалисте, и яко огнесиянни возсиявше, всех вопиющих сердца благочестно просветисте: благословен Бог отец наших.

Мудростию божиею иустин мудрый украшен, еллинское обуи мудрование благодатию, уверив покланятися Троице, и православно звати: благословен Бог отец наших.

*Богородичен:*

Дево честная, неискусобрачная, чистая, благословенная, низпадающих исправление, согрешающих прощение, спаси мя блуднаго, спаси сыну твоему зовуща: благословен Бог отец наших. (с. 11)

*Песнь и~. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте, дела, яко Господа, и превозносите во вся веки.

Якоже в пещи огненней, в муках терпеливно искусившеся, страстотерпцы господни, паче злата воистинну божественно, вопиюще, облистасте: Христа превозносим во вся веки.

Со иустином мудрым да воспоется харита, и харитон, и пеон, и иеракс великий с валерианом, страданием лесть отгнавшии, и ангельским ликом совокупльшиися.

К вечней жизни ведоми, мудрии, доблемудренно выи мечу, единомыслием души, вси преклонисте, мученицы, яко жертвы Богу приведшеся.

*Богородичен:*

Живота сущи источник, яко воду жизни порождши душу мою истаявшую греховным пламенем, Дево Богородице, напой, да тя славлю во вся веки.

*Песнь ф~. Ирмос:*

*От*
Бога Бога слова, неизреченною мудростию пришедшаго обновити адама, ядию в тление падшаго люте, от святыя Девы неизреченно воплотившагося нас ради, вернии, единомудренно песньми величаем.

Божественною сияющи славою студень прелести разрушисте, доблии страдальцы, и общницы бысте священных страстей плоть приимшаго нас ради, с ним вечно на небесех радуетеся.

Иустинове мудрости и хариты мужеству, и харитонове дерзости воистинну, пеоны же и иеракса доблим подвигом, и валериана к лютым многому терпению, и ангели чудишася. (с. 12)

Якоже на колесницу божественную вседше славно, кровию вашею к небеси радостно востекосте, и рукою живоносною победныя приясте, мудрии, венцы, непрестанно о нас молящеся.

*Богородичен:*

Неискусомужно слово паче слова рождшая, Дево неискусобрачная, чистая, напастей изми нас и всяких бед, и вреда душетленна, и страстей, и вечнующаго пламене, и осуждения.

*Служба преподобнаго отца нашего дионисиа, глушицкаго чудотворца.*

*Вечер,*
Блажен муж: *На*
Господи, воззвах, *стихиры на з~, глас д~.*

*Подобен:*
Дал еси знамение:

Первее постився, * плоти взыграния * воздержанием умертвил еси: * второе победу взял еси на враги, * и низложил еси их коварства твоими подвиги, * дионисие богоблаженне. * Темже тя венча сугубыми венцы * Иисус человеколюбец, * и Спас душ наших.

Струями слез твоих * семя божественное напоил еси, * яко земля благоплодовита, богодухновенне, * сторицею воздая, * преподобия плод прозябл еси воистинну, * и в житницы собрал еси мысленныя, * силою духовною, * тебе претворшаго пременением лучшим, * дионисие преславне.

Верою и любовию, * о празднолюбцы, сошедшеся днесь, * псалмы и песньми восхвалим небеснаго человека, земнаго ангела. * к немуже возопием: * о всеблаженне (с. 13) преподобне, пустынный жителю, постников похвало, о нас молися ко Господу, отче дионисие, * спастися душам нашым.

*Слава, глас и~:*

Преподобне и богоблаженне отче дионисие, воистинну сподобился еси божественныя жизни, постом и бдением изнуряя тело твое, образ быв монахом: аще бо и телесный язык умолче, но чудеса свидетельствуют, пустыня проповедающи хвалится, имеющи в себе неотемлемое сокровище: людие бо зряще честную раку мощей твоих и чудеса бываемая, прославляют прославльшаго тя Господа. Емуже молися непрестанно, даровати воинству нашему на враги победы, и вселенней мир и велию милость.

*И ныне, Богородичен:*
Царь небесный, за человеколюбие:

*Аще н~-ца, И ныне, праздника.*

*Вход. Прокимен дне. Чтения три.*

*Премудрости соломони чтение.*

[Глава е~] Праведницы во веки живут, и в Господе мзда их, и попечение их у вышняго. Сего ради приимут царствие благолепия, и венец доброты от руки господни: зане десницею покрыет я, и мышцею защитит их. Приимет всеоружие рвение свое, и вооружит тварь в месть врагом. Облечется в броня правды, и возложит шлем, суд нелицемерен: приимет щит непобедимый, преподобие: поострит же напрасный гнев во оружие: споборет же с ним мир на безумныя: пойдут праволучныя стрелы молниины, и яко от благокругла лука облаков на намерение полетят. И от каменометныя ярости, исполнь падут грады: вознегодует на них вода морская: реки же потопят я нагло. Сопротив станет им дух силы, и яко (с. 14) вихор развеет их, и опустошит всю землю беззаконие, и злодейство превратит престолы сильных. Слышите убо, царие, и разумейте: навыкните, судии концев земли. Внушите, держащии множества и гордящиися о народех язык: яко дана есть от Господа держава вам, и сила от вышняго.

*Премудрости соломони чтение.*

[Глава г~] Праведных душы в руце божией, и не прикоснется их мука. Непщевани быша во очесех безумных умрети, и вменися озлобление исход их: и еже от нас шествие, сокрушение, они же суть в мире. Ибо пред лицем человеческим аще и муку приимут, упование их безсмертия исполнено, и вмале наказани бывше, великими благодетельствовани будут: яко Бог искуси я, и обрете их достойны себе. яко злато в горниле искуси их, и яко всеплодие жертвенное прият я. И во время посещения их возсияют и яко искры по стеблию потекут. Судят языком, и обладают людьми, и воцарится Господь в них во веки. Надеющиися нань разумеют истину, и вернии в любви пребудут ему: яко благодать и милость в преподобных его, и посещение во избранных его.

*Премудрости соломони чтение.*

[Глава д~] Праведник, аще постигнет скончатися, в покои будет. Старость бо честна не многолетна, ниже в числе лет исчитается: седина же есть мудрость человеком, и возраст старости житие нескверное. Благоугоден Богови быв, возлюблен бысть: и живый посреде грешник, преставлен бысть: восхищен бысть, да не злоба изменит разума его, или лесть прельстит душу его. Рачение бо злобы помрачает добрая, (с. 15) и парение похоти пременяет ум незлобив. Скончався вмале, исполни лета долга: угодна бо бе Господеви душа его: сего ради потщася от среды лукавствия. Людие же видевше, и не разумевше, ниже положше в помышлении таковое: яко благодать и милость в преподобных его, и посещение во избранных его.

*На стиховне стихиры, глас в~. Подобен:*
Доме евфрафов:

Явився от матерних пелен, * богоносе преподобне дионисие, * сосуд, отче, был еси, * и дом пресвятаго духа.

*Стих:*
Честна пред\ Господем смерть преподобных его.

Нося на раму твоею Господень крест, * дионисие отче преподобне, * бесовское мечтание * до конца потребил еси, * и верным исцеление даровал еси.

*Стих:*
Блажен муж бояйся Господа, в заповедех его восхощет зело.

Прелесть лукавых бесов * обличил еси крестною силою, * бодренными молитвами и слезными источники, * церкви верных обогатил еси, * богоблаженне дионисие.

*Слава, глас з~:*

Еже по образу соблюд невредимо, ум Владыку на страсти пагубныя постнически поставив, во еже по подобию яко мощно возшел еси: мужески бо естество понудив, потщался еси хуждшее покорити лучшему, и плоть поработити духу. Темже монашествующих явился еси верх, житель пустынный, благотекущих обучитель, правило добродетели известнейшее. И ныне на небесех, зерцалом разрешшымся, отче наш дионисие, чисте зриши святую Троицу, моляся несредственне о иже верою и любовию чтущих тя.

*И ныне, Богородичен:*
Богородице, ты еси лоза истинная: (с. 16)

*Аще н~-ца: И ныне, праздника. Тропарь, глас а~:*

Божественною любовию от юности распалаемь, дионисие преподобне, вся яже в мире красная возненавидев, Христа единаго возлюбил еси: и сего ради во внутреннюю пустыню вселился еси, со зверьми живый весь Христу: отонудуже и всевидящее око твоя труды видев, даром чудес и по преставлении обогатил тя есть. Темже вопием ти: моли непрестанно о всех нас, честную память твою присно в песнех почитающих.

*Слава, и ныне, Богородичен:*
Гавриилу вещавшу тебе, Дево:

*На утрени, по а~-й стихологии, седален, глас г~. Подобен:*
Красоте:

Союзом любве привязався Христу, земная же и мимотекущая возненавидев, пустынное озлобление усердно под\ъял еси: бесовская же ополчения, и их многокозненную силу до конца посрамил еси, и подвигоположник Христос дарованием чудес обогати тя. Темже тя почитаем, дионисие богомудре.

*Дважды.*
(с. 17)

*Слава, и ныне, Богородичен:*

Яко невозделанная, Дево, лоза, краснейший грозд прозябла еси, источающь нам вино спасения, всех веселящее душы же и телеса. Темже яко вину тя добрых блажаще присно, со ангелом вопием ти: радуйся, благодатная.

*По в~-й стихологии, седален, глас а~. Подобен:*
Лик ангельский:

Житие благочестно на земли стяжав, приятелище чисто духу ты явился еси, просвещая верою к тебе притекающыя, блаженне. Темже моли твоего Владыку, просветити душы нас воспевающих тя, дионисие преподобне, отче наш.

*Дважды.*

*Слава, и ныне, Богородичен:*

Всех творца, и Бога, и содетеля, всенепорочная чистая, духом божественным в ложеснах заченши, без истления родила еси. егоже славяще, тя воспеваем, Дево, яко палату царя всех, и миру заступление.

*По полиелеи, седален, глас и~. Подобен:*
Премудрости:

Окормляемь силою вседетельною, и ветрилом крестным обложен, легко преплыл еси жития море, и к божественным воистинну пристанищем достигл еси, добродетелей куплю многу стяжав, юже всех владыце принесл еси, иже, благий рабе, слышал еси. Недугующих исцелил еси, скорчившихся руце исправил еси, слепыя просвещая, немым повелел еси вопити: дионисие преподобне, моли Христа Бога, согрешений оставление даровати чтущым любовию святую память твою.

*Дважды.*

*Слава, и ныне, Богородичен:*

В напасти многоплетенныя впад, от враг видимых и невидимых, бурею одержимь безчисленных согрешений моих: и яко к теплому заступлению и покрову моему, чистая, ко пристанищу притекаю твоея благости. Темже, пречистая, из тебе воплощенному безсеменно, молися прилежно о всех рабех твоих, непрестанно молящихтися, Богородице пречистая, молящи его присно, согрешений оставление даровати воспевающым достойно славу твою.

*Степенна, а~-й антифон д~-го гласа. Прокимен:*
Честна пред Господем смерть преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие матфеа, зачало м~г.*

*псалом н~. Стихира, глас в~:*

Радуйся, преподобне отче дионисие, всечестне, иже закон (с. 18) Господень добре извыкл еси, и веру соблюл еси невредиму, ходатай явився о стаде твоем Христу Богу. того моли умирити мир, и спасти душы нашя.

*Канон Богородицы на з~: И святаго на и~.*

*Глас и~.*

*Песнь а~. Ирмос:*

Колесницегонителя фараоня погрузи чудотворяй иногда моисейский жезл, крестообразно поразив и разделив море, Исраиля же беглеца, пешеходца, спасе, песнь Богови воспевающа.

Озарением святаго духа озари благочестно любовию песньми восхваляющих тя, постников похвало, монашествующих славо, пустыни украсителю, благочестия учителю, дионисие.

*От*
юности желание к Богу возложив, и к нему радуяся возшел еси, имея все твое помышление, взыграние плоти и страстей нахождение воздержанием умертвил еси, дионисие прехвальне.

Поправ змия, того сети легко прелетел еси, крилы благочестия вперився, отче: живот бо радуяся об\ъял еси от сада крестнаго, блаженне дионисие.

*Богородичен:*

устави неуставное помышление смущения, пречистая Дево, Мати божия, к сыну твоему направляющи движения.

*Песнь г~. Ирмос:*

Ты еси утверждение притекающих к тебе, Господи, ты еси свет омраченных, и пост тя дух мой.

Во свете невещественне и мысленне, от печалей вещественных востек к небесным невещественным чином, преподобне, молитвами твоими нас просвети.

Воздержания сладость искапав, отринул еси горесть страстей: темже паче меда и сота насладил еси, отче, чувствия наша. (с. 19)

Возшед на высоту добродетелей, долу влекущыя оплевал еси сласти, сладость показався спасения, отче преподобне, стаду твоему проси грехов оставления.

*Богородичен:*

Премудрость и слово отчее несказанно родила еси, души моея лютую исцели язву, и сердечную болезнь утоли.

*Седален, глас и~:*

Красоты мирския от младых ногтей, преподобне, возненавидев, единаго Христа от сердца возлюбил еси, и тому всею душею прилепився, яко безплотен на земли пожил еси с плотию: славу же мимотекущую, и богатство нивочтоже вменив, небесное богатство восприял еси, и славу вечную. Темже и ублажаем святое твое успение, и в нем торжествующе вопием ти: богоблаженне отче наш дионисие, моли Христа Бога, согрешений оставление даровати чтущым любовию святую память твою.

*Дважды.*

*Слава, и ныне, Богородичен:*

Яко Деву и едину в женах, тя без семене рождшую Бога плотию, вси ублажаем роди человечестии: огнь бо вселися в тя божества, и яко младенца млеком питаеши зиждителя и Господа. Тем ангельский и человеческий род, достойно славим пресвятое рождество твое, и согласно вопием ти: моли Христа Бога, согрешений оставление даровати покланяющымся верою пресвятому рождеству твоему.

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. Тем с пророком аввакумом зову ти: силе твоей слава, человеколюбче.

Душевное очищая чувство, и разширяя божественными (с. 20) видении, божественных дарований сподобился еси, богоблаженне, к раце мощей твоих притекающым, дионисие преподобне, подаеши скорое исцеление.

Законом божиим повинуяся, преподобне, к смотрению безплотных и мысленных твое художество управил еси, преходя выну от славы в славу, от силы, отче, в силу.

Богоугодно пожив, пустыни яко грады сотворил еси, потребны и душеполезны, источник исцелений проливая верою покланяющымся раце мощей твоих.

*Богородичен:*

Новорасленный безсмертия рай, и красен воистинну показалася еси, Дево: древо бо жизни в тебе насадися богоначально, еже во чреве твоем носящи родила еси, всем искапающее спасения надежду, верно, Богородице, исповедающым тя.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

угасив пламень страстей росою подвигов твоих, отче блаженне дионисие, богатно вжегл еси огнем любве веры воздержания светильник, просвещение безстрастия, и сын дне явился еси.

Веры грозд божественным деланием, отче, воспитал еси, и в точилех поставив, изгнел еси болезньми пощения, и чашу наполнил еси духовную воздержания, веселиши сердца стада твоего.

Доблественне претерпев биения невидимых врагов, показался еси столп непоколебимь, утверждая стадо твое палицею божественною, словесы медоточными, блаженне дионисие преподобне. (с. 21)

*Богородичен:*

Едина рождши Девою, едина муженеискусная явилася еси, всенепорочная, во утробе слово отчее приемши безначальное, млеком доиши, чистая, чудо страшно! девствуеши, и законы обновляеши естества.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Исцелений реки источаеши, страсти земнородных божественно очищаеши, радующеся верою, восхваляем твоя подвиги, чудне.

Законно от всех содетеля десницею венчался еси, преподобне дионисие, небесный гражданине, ангелом равностоятелю.

Нетленнаго и божественнаго пребывания, и непостижных наслаждаяся ныне благих. ангелом собеседниче, дионисие богомудре, восхваляющыя тя спасай.

*Богородичен:*

Бога рождши, всякия твари владычце, яко воистинну едина Богородице, превышши явилася еси.

*Кондак, глас и~.*

Все твое умное желание к Богу вперив, тому невозвратно от души последовал еси, в пустыню вселився, и тамо ангельски пожив, многим путь был еси ко спасению: сего ради и Христос тебе прослави, и даром чудес обогати. темже вси вопием ти: радуйся, дионисие преподобне, пустынный жителю.

*Икос:*

Храм Богу, яко воистинну себе соделав, отче, и вышняго иерусалима явився гражданин, божественными добродетельми твоими безплотных чести сподобился (с. 22) еси. темже и мы зряще чудеса, похвалению достойная, яже удивляют нас, и научают тебе звати таковая: радуйся, благочестиваго отца отрасль, и матере благоговейныя ветвь: радуйся, целомудрия столпе, имже бесовская шататия искоренишася: радуйся, светильниче многосветлый: радуйся, яко увядил еси плотская мудрования: радуйся, пустыни доброе прозябение: радуйся, праведных божественное наслаждение: радуйся, яко презрел еси текущая и тленная: радуйся, яко на небесех со ангелы живеши: радуйся, яко монашествующих известное правило: радуйся ленящихся к Богу дерзновение: радуйся, источниче чудес боготочный: радуйся, честный духа сосуде, наставниче нашего спасения: радуйся, дионисие преподобне, пустынный жителю.

*Песнь з~. Ирмос:*

*От*
иудеи дошедше, отроцы в вавилоне иногда, верою троическою пламень пещный попраша, поюще: отцев Боже, благословен еси.

Временная отложив, вечными украсился еси: со ангелы ликуеши, яко ангельское пожив житие, с нимиже поеши: благословен Бог отец наших.

Непрестанно молим, дионисие богомудре, о стаде твоем прилежно молися, тебе на молитву призывающих и плоды приносящих, и любовию поющих: благословен Бог отец наших.

В злаце вышняго царствия стадо твое, отче, воспитал еси, и жезлом учений упасл еси верно поющыя: благословен Бог отец наших.

*Богородичен:*

Избави нас, Христе, от страстей и бед, и обстояний, и недугов многообразных, молитвами пречистыя твоея (с. 23) матере и преподобнаго дионисиа, взывающих: благословен Бог отец наших.

*Песнь и~. Ирмос:*

Царя небеснаго, егоже поют вои ангельстии, хвалите и превозносите во вся веки.

Столп тя одушевлен яко воистинну, и образ воздержания, отче, стяжавше, вси твою, дионисие, память почитаем.

Собор радуется монашеский, и ликует преподобных сонм, с нимиже праведных венец достойно восприял еси.

украшен добродетельми, в невестнице неизреченныя славы возлегл еси, песнь воспевая Христу во веки вся.

*Богородичен:*

Поглощена болезньми, и падша возстави, Богомати, яко да тя славлю во вся веки.

*Песнь ф~. Ирмос:*

Чистую славно почтим, людие, Богородицу, огнь божества приимшую во чреве неопально, песньми величаем.

Недугующих в падении врачь от Бога показался еси, и очистник, блаженне, и прогонитель лукавых духов, богоносе дионисие, тем тя вси величаем.

Яко тленно жилище, землю оставив, отче, вселился еси в землю кротких, и с ними радуешися, божественнаго наслаждаяся, отче, сияния.

Неуклонен к вере предел, и образ воздержания имуще, подвиги твоя к зиждителю воистинну, песньми тя величаем.

*Богородичен:*

В тя вселився, всенепорочная, первее родоначальныя злообразно запеншаго, человекоубийцу низложи родивыйся, и всех нас спасе.

*Светилен:*

Пристрастия мирскаго яко от скверны уклонился еси, (с. 24) разумнаго солнца светозарная луча возсия, светильник многосветлый, пустынное воспитание, и чистоты обителище, Христовы доброты ясно зря, егоже сиянием ум твой озарил еси, и славою обогатился еси небесною, дионисие славне. Молим тя, в мире сохраненым быти память твою почитающым.

*Дважды.*

*Слава, и ныне, Богородичен:*

Яко имущи милосердие и милость велию, призри, препетая Богородице Дево, на мое смирение, и страстей молву, и соблазн жития разори, отроковице, и огня геенскаго избави мя молитвами твоими.

*На хвалитех стихиры на д~, глас в~. Подобен:*
Егда от древа:

Дионисие, монахов удобрение, прозябение красное пустыни, преподобных похвало, верных утверждение, любовию творящих твою всечестную память, и к раце мощей твоих приступающих, избави обстояния всякаго и огненнаго осуждения.

*Дважды.*

Троице храм сам себе соделал еси, отче богоблаженне, в пустыни непроходныя зашед, яко моисей в синайскую гору, вселился еси: идеже приим божественный закон, монахов же множество воистинну научил еси изрядному житию: и ныне прикасающымся к раце мощей твоих, подаеши всем исцеление.

Имея дерзновение ко Христу Богу, молися о стаде твоем, преподобне, сохранитися от искушений вражиих, и языческих нахождений, огня и меча, и всякаго прилога, и навета лукаваго: тебе бо град и покров имуще, на тя надежду с богом стяжахом, блаженне.

*Слава, глас и~. Самогласен.*

На небо текущую возшед колесницу, чудне, добродетелей достигл еси крайнее, жития воздержанием: из (с. 25) пустыни смотряя вышняго иерусалима красоты, и болезненных подвигов достойно почести восприим, с небесными радуешися чиноначалии, преблаженне, вечных благ наследник явился еси, небеснаго царствия житель быв. Молися, богоносе дионисие, спасу всех, умирити мир и спасти душы нашя.

*И ныне:*
Владычце, приими молитву:

*Аще ли пятьдесятница, И ныне, праздника. Славословие великое. И отпуст.*

*На литургии: Блаженна, от канона песнь г~-я и з~-я: Прокимен:*
Честна пред Господем: *Стих:*
Что воздам Господеви о всех, яже воздаде ми; *Апостол к галатом, зачало сг~и. Аллилуиа, глас з~:*
Блажен муж бояйся Господа, в заповедех его восхощет зело. *Евангелие луки, зачало к~д. Причастен:*
В память вечную будет праведник:

