<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 64)

*Месяца тогоже в е~-й день.*

*Святаго священномученика дорофеа, епископа тирскаго.*

*Стихиры, глас и~. Подобен:*
Мученицы твои, Господи:

Скрижали божия духа, богоблаженне, показался еси отче, божественная учения писана нося в разуме божественне, тех разгнутием просветил еси неразумием бедствующыя. тем твоими молитвами проси нам всем, отче, велию милость.

Кровей божественными течении обагрив твою священную одежду, дорофее, вшел еси радуяся в небесный храм, ныне явитися Богу нашему, подающему венцы страдавшым. Того прилежно моли, всем низпослати велию милость.

Житие твое равноангельно, мучение же просвещенно, имже сподобился еси со ангелы ликовати в радости, чудесы землю, отче дорофее, божественными озаряя и ученьми: тем твоими молитвами проси даровати всем велию милость. (с. 65)

*Ины стихиры Богородицы, глас и подобен тойже:*

Исхити мя, владычце, из руки змия человекоубийцы, борющаго мя лестию пожрети до конца: сокруши челюсти сего, молюся, и коварствия разори, яко да избавлься сего ногтей, величаю силу твою.

Аз есмь древо неплодное, всенепорочная, неплодящее плода спасительнаго. темже и трепещу посечения, да не како ввержен буду во огнь негасимый, окаянный. темже ти припадаю: сего избави мя, и плодоносна покажи, чистая, сыну твоему, ходатайством твоим.

уязви сердце мое стрела желания смертоносная, и уязвихся от неразумия, и неисцельно болю: Мати божия, не презри мене отчаяннаго, но исцеление даждь ми, яко рождши Господи и Cпаса, единаго милосердаго.

*Слава, и ныне, Богородичен:*

Помышления нечиста и устны льстивы, дела же моя вся осквернена, и что сотворю; како усрящу судию; владычце Дево, моли сына твоего и зиждителя, и Господа, яко да в покаянии приимет дух мой, яко един благоутробен.

*Крестобогородичен:*

Юница нескверная, юнца видящи на древе пригвождаема волею, рыдающи жалостне, увы мне, вопияше, любимейшее чадо: что ти сонм воздаде безблагодатный еврейский, хотя обезчадствовати от тебе, вселюбезне;

*Тропарь, глас д~.*

И нравом причастник, и престолом наместник апостолом быв, деяние обрел еси, богодохновенне, в видения восход: сего ради слово истины исправляя, и веры ради пострадал еси даже до крове, священномучениче дорофее, моли Христа Бога, спастися душам нашым. (с. 66)

*Канон, егоже краегранесие:*

Дара божия тя, всеблаженне отче, чествую. *Творение иосифово.*

*Глас и~. Песнь а~. Ирмос:*

Поим Господеви, проведшему люди своя сквозе чермное море, яко един славно прославися:

Дар Богу, всеблаженне, тебе самаго принесл еси, честнейший, житием совершенным и честным мучением, дорофее.

Якоже зрел грозд, отче, изгнет мысль, веселия чашу верным учения предложил еси.

Токи лестныя уставил еси, дорофее, теченьми премудраго твоего языка, и верных мысли напоил еси.

*Богородичен:*

Одожди ми, Дево, молюся, капли умиления, прибывшую ми скверну отмывающыя, яко да славлю тя.

*Песнь г~. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Нощь отгнал еси суетства всяку, блистании, отче святителю, премудраго проповедания.

Чудесы утвердил еси, и священными, мудре, учении, верных всех мысли, яко пастырь священен.

Помаза тя Господь священным, отче, помазанием, и своея божественныя церкве пастыреначальника постави.

*Богородичен:*

Все сердце мое божественным светом просвети, двере света, греховное омрачение отгонящи.

*Седален, глас г~. Подобен:*
Божественныя веры:

Божественными догматы присно сияющь дар святый тебе самаго принесл еси безсмертному царю, пострадав, (с. 67) дорофее, и обитаеши ныне присно веселяся, первородных в горней митрополии. отче преподобне, Христа Бога моли, даровати нам велию милость.

*Слава, и ныне, Богородичен:*

Божественнаго естества не отлучся, плоть быв во чреве твоем: но Бог вочеловечся и пребысть, иже по рождестве матерь тя Деву, яко прежде рождества, сохранив всенепорочну един Господь. того прилежно моли, даровати нам велию милость.

*Крестобогородичен:*

Нескверная агница слова, нетленная Дева Мати, на кресте зрящи повешена из нея без болезни прозябшаго, матерски подобно рыдающи, вопияше: увы мне, чадо мое, како страждеши волею, хотя избавити от страстей безчестия человека;

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Возносимую оплевал еси, преподобне, зиму безбожия, и теплотою божественнаго духа невредимо сердце соблюл еси.

Сокрушишася, дорофее блаженне, пред лицем твоим горы нуждныя демонския, и истаяша злочестивых человек шатания.

Терпел еси оскорбляемь, от града во град изгонимь: темже блаженную улучил еси мученик славу и светлость.

*Богородичен:*

Искушений мя спаси и душетленныя страстей бури: яко да верою ублажаю тя, пресвятая отроковице Мати Дево.

*Песнь е~. Ирмос:*

*От*
нощи неведения, боговедением просветивый концы, просвети мя утром человеколюбия твоего, Господи. (с. 68)

Смотряя разумно воздаяния божественная, дорофее, великия беды и напасти претерпел еси.

Единством божества проповедая Троицу, дорофее, многобожнаго неистовства суетное погубил еси шатание.

Не поклонився, мучениче, делом рук беззаконных, терпел еси искушения и беды, и раны, и болезни, дорофее.

*Богородичен:*

Восток солнца, прежде денницы возсиявшаго была еси, имже свет сущии во тме лютых, чистая, видеша.

*Песнь з~. Ирмос:*

Ризу мне подаждь светлу, одеяйся светом, яко ризою, многомилостиве Христе Боже наш.

Сердце разжжено дыхании духа стяжал еси, духов, дорофее, сопротивных стремление разрушающо.

Святых жития священными списаньми явил еси, отче богодохновенне, божественным разумом душу просвещая.

Глагол твоих вещание, и красных учений сила, всю обтече, преблаженне, землю, божественною благодатию.

*Богородичен:*

Дево, егоже родила еси Бога, человека бывша, того моли избавити мя огня и муки.

*Кондак, глас е~:*

Добродетельми сияя, и божественными учении паче солнца, и страдании, блаженне, облистал еси, просветил еси землю, дорофее, отгнав мглу многобожия, и лютыя ереси. сего ради память твою светло празднуем.

*Песнь з~. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Звезда многосветлая явился еси, светлостьми (с. 69) страданий твоих просвещая душы верно, дорофее, вопиющих: благословен еси, Господи Боже, во веки.

Стезями правыми ходя, низвергл еси дебри льстиваго, и к путем животным наставляя вопиющыя: благословен еси, Господи Боже, во веки.

угасил еси тучами кровей твоих, всеславне, пещь прелестную, и на воде жизни вселился еси, взывая: благословен еси, Господи Боже, во веки.

*Богородичен:*

Избави соуз греха окаянную мою душу, богородительнице, и любви божией припрязи совершенне, да верно славлю тя, Богородице, во веки.

*Песнь и~. Ирмос:*

Богоглаголивии отроцы, в пещи со огнем пламень попирающе, пояху: благословите, дела господня, Господа.

Хвалящагося змия в злобе, смирився о Господе, отче, смирил еси, вопия: благословите, вся дела господня, Господа.

Во глубоцей тя старости, в нестареющихся покойных местех зиждитель всели, священный отче, мучеников украшение.

Житие равноангельно имея, со ангелы Владыки твоего престолу ныне предстоиши, вопия: благословите, вся дела господня, Господа.

*Богородичен:*

Красная Дево явилася еси, прекрасное слово порождши, емуже поем: благословите, вся дела господня, Господа.

*Песнь ф~. Ирмос:*

Проявленное на горе законоположнику во огни и купине, рождество приснодевы, в наше верных спасение, песньми немолчными величаем.

Исправил еси стадо Христово к божественным пристанищем: невредно соблюд е от бури сопротивныя, (с. 70) яко преизряден святитель, и божественных, отче, исполнитель, мудре, повелений.

Яко священнодейственник чист, яко мученик добль, яко чудодейственник чуден, яко божественных словописец, яко веры непоколебимь столп, славу вечную, отче, улучил еси.

На судищи под\ъем многи труды и болезни, к неболезненней и божественней жизни радуяся прешел еси, обожением ныне чисто причащся, мучениче досточудне дорофее.

Богозарная память твоя возсия миру, озаряющи верныя лучами дарований: юже славящыя общники ны покажи, отче, в тебе божественныя светлости.

*Богородичен:*

Носящи Христа на руках, носящаго вся манием божественным, чистая, того присно моли, рук наших воздеяния исправити, яко фимиам пред лицем его.

