<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 174)

*Месяца тогоже в д~и-й день.*

*Святаго пророка елиссеа:*

*И иже во святых отца нашего мефодиа, патриарха константиня града.*

*На*
Господи, воззвах, *стихиры пророка, глас и~.*

*Подобен: О*
преславнаго чудесе!

Радуйся, елиссее премудре, * ты бо очистив ум * от сластей телесных, * приял еси, славне, зари духовныя: * прочым же всем предал еси, * и весь явился еси световиден. * темже вселился еси к свету незаходимому, * о нас всегда молися * восхваляющих тя.

Тя, елиссее блаженне, * ревнитель илиа, * в сугубей благодати * просвещена оставль, * воздушный оружник воистинну явльшися. * егоже подобием, * быстрины речныя уставил еси благодатию, * и прешел еси, славне, радостно украшаяся, * и величая Христа.

Древле веры соманитиды, * отроча дарует молитва, * егоже умерша воздвигл еси, яко пророк божественный священно удивляемь: * солию же паки воды безчадныя, * яве претворил еси в чадородие, * чудеса безмерная совершаеши, * благодатию вседетеля духа, блаженне: * темже поем тя.

*Ины стихиры святаго мефодиа, глас и подобен тойже:*

отче богомудре мефодие, * якоже лев рыканием * премудрых учений твоих, * ианнина ужасил еси льстиваго лиса, * и убо не терпе твоего обличения, * язвою меча (с. 175) ссекается злочестивый. * темже не оставил еси стада гиблемаго Христова, * поборник быв, * православным людем.

Православия утверждение, * церкве пастырь, * монахов удобрение, * река наводняема водами духа, * чаша проливающая питие пресладко, * светило, просвещающее мира концы: * мечь обоюду наощрен благодатию, * и злочестивых полки ссекающь, * ты еси мефодие.

Исповедания образ, * святителей основание, * и богодохновенен орган, * воспевый учения, благочестия исполнен, * премудрости дом, любве пучина, * милования струя приснотекущая, * окрин изливающь пиво умиления, и благоцветущь, славне, рай, * ты еси, мефодие.

*Слава, глас в~.*

Пророк божественное пришествие возсия днесь, созывающе тайно празднолюбныя душы. иже на колеснице неботечне всед, востока невечерняго звезда, с елиссеем чудным мужем, разширяет струи новаго иордана, проповедание уясняя благочестия, сугубым образом воображающе ясно, ветхия и новыя единогласныя славы согубо благословение, во иже верно совершающих всепразднственную память их.

*И ныне, праздника, или Богородичен:*

*Крестобогородичен. Подобен:*
Егда от древа:

Древу крестному тя, Иисусе пригвождена, зрящи неискусобрачная плачущи глаголаше: чадо сладкое почто оставил еси мене рождшую тя едину; свете неприступный пребезначальнаго отца, потщися и прославися, яко да славу получат божественную, иже божественныя страсти твоя славящии. (с. 176)

*На стиховне праздника, или октоиха. Потом глаголем припев:*

Священницы твои облекутся в правду, и преподобнии твои возрадуются.

*И поем стихиру, глас д~:*

Весело днесь церковь божия одевается, и радуется зовущи: уяснися моя доброта паче всякаго града: се бо святителей великое сокровище, славный мефодий, шествие к небесем сотвори. приидите убо, празднолюбцы, православных собор лик составльше купно окрест божественныя раки, исцелений токи приемше от нея, молитеся Христу Богу, избавити вселенную от всякия ереси.

*Слава, глас з~:*

Пророче, проповедателю Христов, престола величества никогдаже отлучаешися, и коемуждо болящу присно предстоиши, в вышних служя, вселенную благословляеши, всюду прославляемь, проси очищения душам нашым.

*И ныне, праздника, или Богородичен.*

*Крестобогородичен. Подобен:*
Тридневен:

На древе живот наш зряще всенепорочная Богородица висящь, матерски рыдающе вопияше: сыне мой, и Боже мой, спаси любовию поющыя тя.

*Тропарь пророка, глас д~:*

Во плоти ангел, пророков основание, вторый предтеча пришествия Христова, илиа славный, свыше пославый елиссееви благодать, недуги отгоняти, и прокаженныя очищати: темже и почитающым его точит исцеления.

*Слава, мефодиа, глас тойже:*

Правило веры и образ кротости, воздержания учителя яви тя стаду твоему, яже вещей истина. сего ради стяжал еси смирением высокая, нищетою богатая, святителю мефодие, моли Христа Бога, спастися душам нашым.

*И ныне: Богородичен.*
(с. 177)

*На утрени канон октоиха един: и святых два, на и~.*

*Канон пророка, егоже краегранесие:*

Пою весело елиссееву благодать.

*Глас е~. Песнь а~. Ирмос:*

Спасителю Богу, в мори люди немокрыми ногами наставльшему, и фараона со всевоинством потопльшему, тому единому поим, яко прославися.

Изначала о Бозе поемыя песни, имиже поется поемый, пророческими облистая хвалами, пою прославльшаго, яко прославися.

Взем кожу из руки пророчи, совосприят сан, от рала пророк претворяемь, зарею духовною, яко прославися.

Яко предразуме, Христе, еже к лучшему званию, елиссеево предложение, пророчества благодатию просветил еси, Cпасе всесильне, яко прославися.

*Богородичен:*

Пречистая Мати божия, воплощеннаго из тебе, и от недр родителя не отлучшася Бога, непрестанно моли, от всякия беды спасти, яже созда.

*Ин канон святаго мефодиа.*

*Глас д~. Песнь а~. Ирмос:*

Поразивый египта, и фараона мучителя погрузивый в мори, люди спасл еси из\ работы, моисейски поющыя песнь победную: яко прославися.

В постех, преподобне, порабощая тело твое, умастил еси душу твою восхождении божественными, и пищу приял еси вышняго царства неиждиваемую.

Словесным мечем вооружився духа, якоже во броня верою одеявся, и мужески еретиков полки пресекл еси, всеблаженне мефодие отче. (с. 178)

Река приснотекущая церкви быша уста твоя божественная, еретическая моря, яко воистинну, преподобне мефодие, изсушая и напояя верныя.

*Богородичен:*

Сень одушевленну, и ковчег, и трапезу, гору, от неяже усечеся без руку человечу камень, иже всех Господь, Марию пречистую песньми почтим.

*Песнь г~. Ирмос:*

Силою креста твоего, Христе, утверди мое помышление, во еже пети и славити спасительное твое вознесение.

Земнаго пристрастия отступль огнедохновенному послужил еси, служителем угождения Владыки беседуя.

В дусе приял еси сугуба учителя дарования, не погрешив леностию онаго восхождения.

С рыданием илии представ, и растерзав ризу, милотию разделяеши струи иорданския.

*Богородичен:*

Моли непрестанно, чистая, прошедшаго из чресл твоих, избавити от лести диаволи поющыя тя, богоневесто.

*Ин. Ирмос:*

утверждаяй гром, и созидаяй дух, утверди мене, Господи, да тя пою истинно, и творю волю твою: яко несть свят, яко ты, Боже наш.

Тученосный бысть облак, язык твой, мефодие: сердца бо благочестивых напаяющь словом нечестивых же всегда подавляющь плевелы.

Исправляя веры слово, ран искус приял еси, и в мрачней, отче, темнице седети осужден был еси. темже к свету невечернему преставился еси веселяся.

Мучеников страдания воспел еси, сих причастился еси неотемлемыя, отче, радости, яко сугубо пострадав, непрестанными скорбьми и ранами, мефодие. (с. 179)

*Богородичен:*

Гавриил, радуйся, Деве поведуя, вещаще: дух святый на тя найдет, Дево, и Cпаса Господа зачнеши во чреве твоем.

*Кондак мефодиа, глас в~. Подобен:*
Твердыя:

На земли подвизался еси яко безплотный, и небеса наследовал еси, мефодие, яко из\ъяснивый в концех икон поклонение: в трудех бо и болезнех вящше пребыв, не престал еси дерзновением обличая отметающыяся иконы Христовы.

*Икос:*

Грехов ми разрешение подаждь, еже пети по достоянию подвиги твоя, мефодие преславне: в ров бо глубок ввержен был еси, да яже прежде душы во глубине погребенныя неведения, разрешиши к сиянию божественнаго светолития, научив яве подсолнечную, божественному воистинну неизреченному Христову покланятися воображению, обличая отметающыяся иконы Христовы.

*Седален пророка, глас а~. Подобен:*
Гроб твой:

Прозрением божественным илиа тя великий, мудре елиссее, ученика взимает, пророка предпоказует, сияюща духом. темже днесь всесвятую твою память празднующе благочестномудренно, почитаем тя с ним, славне.

*Слава, преподобнаго, глас д~. Подобен:*
Явился еси днесь:

Яко светлое солнце возсияв, отче, ученьми твоими всю вселенную, священне, просвещаеши, мефодие, и отгоняеши мглу еретическую.

*И ныне, праздника, или Богородичен:*

Пречистеи руце твои, Дево Мати, простерши, покрый уповающыя на тя, и сыну твоему зовущыя: всем подаждь, Христе, милости твоя.

*Крестобогородичен:*

На древе видящи воздвижена сына твоего, пречистая, (с. 180) утробою матернею растерзаема, жалостно взывала еси: увы мне, како зашел еси, свете мой безлетный;

*Песнь д~. Ирмос:*

услышах, Господи, из гроба твое востание, и прославих твою непобедимую силу.

Якоже древле воды, и ныне неплодный ум мой исцеляеши благодатию, елиссеевыми молитвами.

Божественне обогатился еси вышних сказанием, и зверем детей отемлеши злообразие.

Виден был еси, славне, девством украшен, сущым во тме прелести, яко светильник издалече сияя.

Молчати не может духом движимь язык, твоя дивная в житии, елиссее, исправления.

*Богородичен:*

Воистинну славим тя, Богородице безневестная, и в твое пристанище вернии прибегаем.

*Ин. Ирмос:*

услышах, Боже, слух твой, и убояхся: разумех дела твоя, и ужасохся, Господи: яко твоего хваления исполнь земля.

Мудрости разумною чашею омочив устне, отче, реки нам источил еси учений, преподобне, благочестно творящым память твою.

Ты проповедатель возжеленен, сладок словом, прост правы, духовными даровании, святителю преподобне, пребогат явился еси, мефодие.

Копием мысленным божественнаго слова, еже в мерзости еретичестей, сущую пострекав, уставил еси нечестия наглость, мефодие.

*Богородичен:*

Радуйся, двере мысленная, из неяже пройде неизреченным словом царь небесный, и соблюд непорочну, запечатану паки остави.

*Песнь е~. Ирмос:*

утренююще вопием ти, Господи, спаси ны: ты бо еси Бог наш, разве бо тебе иного не знаем. (с. 181)

Молчаливое и кроткое, богодохновенне, души твоея, пророка тя показа, елиссее, веры ради.

Божественное твоих словес действо просвещает мя глаголы духовными, елиссее всеблаженне.

Мертв грех, яко живу предстоящу Господеви, пророче, тебе, елиссее, вменяшеся.

*Богородичен:*

Не престай молящи, егоже родила еси, Богородице, спасти душы нашя, воспевающих тя, пречистая.

*Ин. Ирмос:*

Возсияй ми, Господи, свет повелений твоих, яко к тебе дух мой утренюет и поет тя: ты бо еси Бог наш, и к тебе прибегаю, царю мира.

Светом просвещаемь трисолнечным, славне, мрачную и темную ереси мглу благочестно отгнал еси, и звезда был еси, верными блистая сиянии.

Из\ъощрена трость духа, язык твой яко скорописца книжника, мефодие, показася, на скрижали начертая сердец благодати божественный закон неложно.

Слезныя токи всенощными стоянии, яко бисерие нося, преподобне, сими греховныя потоки изсушил еси: и божественнаго духа приятелище явился еси чисто.

*Богородичен:*

Избавляеши молитвами твоими от всякаго обстояния прибегающыя в покров твой, Марие Богородице, ты бо чтущих тя предстательница еси и упование с богом.

*Песнь з~. Ирмос:*

Обыде мя бездна, гроб мне кит бысть, аз же возопих к тебе человеколюбцу, и спасе мя десница твоя, Господи.

Наполни потоки иногда, ни дождь, ни дух воздушный, воздух же благодати, пророче, и слово твое действом духа наполни. (с. 182)

*От*
мала сосуда иногда, пророче, якоже наполнил еси независтно елей жене, и мне божественную милость источити, елиссее, помолися.

Честная жена, пророче, верою вжиляема, в старости неплодствия разрешение приемлет молитвою, благочадие плодящи.

*Богородичен:*

Купину тя неопалиму, и гору, и лествицу одушевленну, и дверь небесную достойно славим, Марие славная, правоверных похвало.

*Ин. Ирмос:*

Буря мя помышлений постигши, во глубину низвлачит мя безмерных грехов: но ты, управителю благий, предварив управи, яко пророка, и спаси мя.

Пчеле трудолюбней поревновав, писменныя собрал еси цветы, якоже в соте, сердцем твоим сие сострояя, и всем источая реку учений твоих.

Словес духовных наполнився язык твой, премудре, языкоболия низложи хульников, проповедающь Христово воплощение почитати, и плотское подобие.

Первее убо на седалищи старец похвалив Господа, на святительсте престоле, напоследок же вознеслся еси сам, упас богоугодно избранныя, отче, сия люди.

*Богородичен:*

Едину тя Бога нашего матерь, Богородице владычце, тварь вся познавает, яко едина вместила еси Бога несказанно во утробе твоей, божественным не опалившися огнем.

*Кондак, глас в~. Подобен:*
Вышних ищя:

Пророк божий явился еси, сугубую благодать приемь, воистинну достойную тебе, елиссее блаженне: илии бо был еси совсельник, с ним Христу Богу моляся непрестанно о всех нас.

*Икос:*

В законе господни возсиявшаго, вси елиссеа мудраго (с. 183) пении песненными воспоем: весь бо исполнен есть чудес сугубыми образы, нам источая исцелений струи: кропит бо душы верных, и спасает от бед, якоже древле люди безчадствующыя, услаждает солию воды, крещения благодать возвещая яве, моля непрестанно о всех нас.

*Песнь з~. Ирмос:*

В пещи огненней песнословцы спасый отроки, благословен Бог отец наших.

Премудрости лучшия ты, елиссее, исполнився, вопиял еси: благословен Бог отец наших.

Ты яко жизни служитель, матери абие жива, мертва сына, пророче, показал еси.

Неначаемыя иногда пророческая питая дети, всегубительныя снеди творя неврежденны.

*Богородичен:*

Иже от Девы рождейся, юже Богородицу содела, благословен Бог отец наших.

*Ин. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Росою божественныя любве погасил еси страстей, преславне, разжженную пещь, искушся же яко злато напастьми горнилом, яко солнце блистаеши.

Адамантское сердце в скорбех имел еси и в гонениих, мефодие, и ныне блистаеши лучами небесными, и огнедохвовенными усты: темже тя восхваляем.

Якоже необоримь столп, неподвижимь пребыл еси напастными прилоги, прелести утверждение низлагая, святителю, силою твоих словес, мефодие преблаженне.

*Богородичен:*

Пречудный ты чертог, соединшаго себе человечеству, (с. 184) Бога едина породила еси, и Девою пребыла еси, богоневестная Мати Марие Дево.

*Песнь и~. Ирмос:*

Оросившаго пещь, и отроки сохраншаго, посреде горящаго пламене, отроцы, славословите, священницы, благословите, людие, превозносите во вся веки.

Сотворшаго очищение, пророка повелением, отроцы воспевают, святители благословят, людие превозносят его во веки.

*От*
вещи очищь ум невещественно, невещественнаго желанием одержимь, видел еси. темже играя вопиял еси: Христа превозносите во вся веки.

Благодатию провиде будущая, на древе пречистый крест зриши воображен. темже вопиял еси радуяся, богонаученный пророче: Христа превозносите во вся веки.

Колесниц множество окружших тя, низложи, чудне, мраком независтно уставил еси, безумие обличая, всеблаженне, вопия: Христа превозносите во вся веки.

*Богородичен:*

Ангели славят рождество твое, чистая, богоневесто, с нимиже вси поем: отроцы, благословите, священницы, песнословите, людие, превозносите во вся веки.

*Ин. Ирмос:*

Земля, и вся яже на ней, море и вси источницы, небеса небес, свет и тма, мраз и зной, сынове человечестии, священницы, благословите Господа и превозносите его во веки.

Ты низложил еси еретическая шатания, еже поистинне злочестивая, и совознесл еси верных церкве, отче, рог, Христову наказуя икону чести, мефодие. темже тя поем, и любовию почитаем.

Тя звезду всесветлую солнце показа Христос, на (с. 185) тверди, премудре, церковней, и твоими сиянии честных учений, концы, отче, озарил еси во вся веки.

Твое слово якоже гром, мефодие, возшуме на земли, мамоны содейственника, и родителя прелести, якоже змия связав, отслал еси тме вечней, яко суща наследника.

*Богородичен:*

Един еси единороден горе, един и доле тойже, без матере горе от отца, и без отца из матере долу: в нейже воображся, в чуждее, слове, обнищав, в мое смирившееся естество от греха.

*Песнь ф~. Ирмос:*

Тя паче ума и словесе матерь божию, в лето безлетнаго неизреченно рождшую, вернии, единомудренно величаем.

Жезлом сечительным возвлачя железо пророк, вещное человек существо крестом вознесено научаше.

Да телес покажет востание живоначальник, возставляет мертвеца, отнюд не имуща дыхания плотию, пророка показуя пречестное.

Ныне в божественнем покои Бога молиши, чудне, блаженство улучити присно тя блажащым.

*Богородичен:*

Радуйся, Богородице, Мати Христа Бога, егоже родила еси, моли, согрешений оставление даровати верою воспевающым тя.

*Ин. Ирмос:*

Яко сотвори мне величия сильный, и свято имя его, и милость его в род и род боящымся его.

Святителей красота, монахов удобрение, всех верных образ, церкве пастырь, и православных степень, ты еси, мефодие.

Илиину ревность стяжав, исполнил еси студа беззаконныя иереи, воплощения господня непокланяющихся образу, мудре мефодие. (с. 186)

Ликуя со ангелы пред лицем избавителя, и славы его наслаждаяся, молитвами твоими нас от всяких искушений избави, мефодие.

*Богородичен:*

Поем твое рождество, и славим из тебе рожденнаго, яко Бога же и человека, Мати Дево чистая. егоже моли прилежно, помиловати нас.

*Светилен. Подобен:*
Небо звездами:

Илиину благодать сугубу приял еси от Бога, елиссее богоблаженне: и просящым у тебе верно, сугубо исцеления даеши, душам же и телом.

*Слава, святителя. Подобен:*
учеником зрящым:

Приидите, вернии, поем божественную память святителя днесь мефодиа, в рове преисподнем ввержена: да душы избавит погребенныя во тме от лукаваго нечестия.

*И ныне, праздника, или Богородичен:*

Препетая, Дево и Богородице, Бога неизреченно рождшая, прилежно моли сына твоего о нас рабех твоих, ущедрити и спасти, любовию хвалящыя тя.

*На стиховне октоиха. Слава, глас з~:*

Звезда возсия благочестия от запада солнца видимаго, великий во святителех мефодий, и мглу пресек злославных, почи на истиннем востоце, праведнаго солнца Христа Бога нашего, и тамо со безплотными водворяяся лики, и престолу предстоя троическому, яко преподобен, яко мученик, яко святитель, яко патриарх деянием и видением, нам просит, верою творящым священную его память, велия милости.

*И ныне, праздника, или Богородичен:*

*Крестобогородичен. Подобен:*
Тридневен:

Зачатие твое безсеменное, и рождество несказанное (с. 187) помышляющи, дивлюся зело, како сице, якоже злодей, благоволил еси умрети, сыне; пречистая взываше.

*На литургии прокимен, глас д~:*
Ты иерей во век по чину мелхиседекову. *Стих:*
Рече Господь Господеви моему: *Апостол соборнаго послания иаковля, зачало н~з. Аллилуиа, глас д~:*
Моисей и аарон: *Евангелие луки, зачало д~и. Причастен:*
В память вечную будет праведник:

