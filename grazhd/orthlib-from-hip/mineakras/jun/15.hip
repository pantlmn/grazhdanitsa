<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 187)

*Месяца тогоже в е~и-й день.*

*Святаго пророка амоса.*

*Аллилуиа, или тропарь.*

*И иже во святых отца нашего ионы, митрополита московскаго и всея россии.*

Служба его писана по сей службе.

*Стихиры, глас в~. Подобен:*
Егда от древа:

Обрете духовная заря твоего ума, пророче, чистоту сияющую якоже зерцало явственно, и мир озари, богоразумия сиянием блистающую, и прообразующую божественных таин образы, благодать же всем человеком хотящую податися, пречудне.

уста быв божия, нечестия делатели яве обличил еси, судом неизбежным тыя осудив, пребогате, праведным учением последуя, и божественным судом. темже премудрым твоим глаголом видяще возведение, блаженне, песньми достойно восхваляем тя.

Престолу владычню предстоя, и неизреченныя и божественныя славы насыщаемь, доброты же зря премирныя, и света наполняемь, амосе богоглаголиве, вся чтущыя тя верою (с. 188) поминай, сим душевное спасение, разрешения же согрешений всем прося, богоприятне.

*Ины стихиры Богородицы, глас и подобен тойже:*

Радуйся, солнцезрачная звездо: радуйся, виновная всех добрых, пренепорочная: радуйся, вместившая Бога невместимаго, яже клас прозябшая безсмертия: радуйся, божественное носило и двере всесветлая: радуйся, клятвы убиение прародительныя нашея, отроковице, благих ходатаица сущи.

Всех скорбящих радосте, и обидимых предстательнице, и убогих питательнице, странных же утешение, и жезле слепых, немощных посещение, труждающихся покрове и заступнице, и сирых помощнице, Мати Бога вышняго, ты еси, пречистая, потщися молимся, спастися рабом твоим.

Покров и заступление нам Христианом ты еси, и прибежище державно Мати Бога вышняго, но и ныне яко присно, бодренною твоею молитвою не престай молящи, спасти рабы твоя от обстояний всех, яко тя с богом имамы заступление вси Христиане, и прибежище.

*Слава, и ныне, Богородичен:*

Инаго державнаго прибежиша, и крепости столпа и стены необоримыя воистинну не стяжахом, разве тебе, пречистая: к тебе прибегаем, и тебе вопием: владычце, помози, да не погибнем, покажи твою благодать на ны, и крепости славу, и милосердия твоего величество.

*Крестобогородичен:*

Егда нескверная агница виде своего агнца на заколение яко человека волею влекома, плачущи глаголаше: безчадствовати мя ныне тщишися, Христе, рождшую тя. что сие сотворил еси, избавителю всяческих; обаче (с. 189) воспеваю и славлю твою, юже паче ума и слова, крайнюю благость, человеколюбче.

*Канон.*

*Глас з~. Песнь а~. Ирмос:*

Истрясшему Богу фараона в мори чермнем, песнь победную поим, яко прославися.

Очистив мой ум от страстей мрачнаго помысла, пророка твоего, Владыко, амоса пети озари.

Таинник явлься иже паче ума таин божиих, сподобился еси прозрети, славне, бываемая.

Яко нескверное божие и чистое покоище явлься, яже духа, амосе, приял еси божественную детель.

*Богородичен:*

Ты падшую адамову пророчески возставила еси скинию, Cпаса и Бога, пречистая, во чреве носивши.

*Песнь г~. Ирмос:*

утвердися верою Христова церковь, ибо непрестанно песньми вопиет поющи: свят еси, Господи, и тя поет дух мой.

Ты беззаконныя обличая, амосе, господню правду показовал еси, вопия, богоявленне: свят еси, Господи, спасаяй душы нашя.

Показался еси столп, пророче, новаго завета, отемля сего покров, и верою зовый: свят еси, Господи, спасаяй душы нашя.

Навык божественная, пророче богоглагольниче, амосе божественне, просвещая люди, вопиял еси: свят еси, Господи, спасаяй душы нашя.

*Богородичен:*

утвердихся исповедав божественное твое рождество, и предстательницу тя, Дево, богатея зову: радуйся, богоневестная, надеждо моя и помоще. (с. 190)

*Седален, глас г~. Подобен:*
Божественныя веры:

Божественный орган утешителев, подглашаемь сего, блаженне, благодатию всегда ясно, пророк был еси: возглашаеши бо безвестных явление, и озаряеши верою притекающыя, амосе славне, Христа Бога моли, даровати нам велию милость.

*Слава, и ныне, праздника, или Богородичен:*

Божественнаго естества не отлучся, плоть быв во чреве твоем, но Бог вочеловечся и пребысть, иже по рождестве матерь тя Деву, яко прежде рождества, сохранив всенепорочну, един Господь: того прилежно моли, даровати нам велию милость.

*Крестобогородичен:*

Нескверная агница слова, нетленная Дева Мати, на кресте зрящи повешена из нея без болезни прозябшаго, матерски подобно рыдающи, вопияше: увы мне, чадо мое, како страждеши волею, хотя избавити от страстей безчестия человека;

*Песнь д~. Ирмос:*

услышах слух твой, Господи, яко явился еси на земли, за еже спасти ны. тем вопием: слава силе твоей, Господи.

Служащыя глухим идолом обличил еси люди Исраилевы: тем плененным быти сим, рекл еси, досточудне.

Пророка тя, иже первее пастыря показа Бог, восприем, священноявленне амосе. тем тя вси верою ублажаем.

Яко зерцало святаго духа прием, блистанием светолучная, амосе, всем проявляеши радуяся благочестие.

*Богородичен:*

Слово в тя вселися, чистая, существо мое воз\ъобрази, падшее прежде преступлением. (с. 191)

*Песнь е~. Ирмос:*

К тебе утреннюю, и тебе вопию, благоутробне Господи: омраченную грехми душу мою, светом озарив заповедей твоих, настави.

умерщвленныя снедною стрелою, блаженне, укорил еси, яко непщующым испаднути внутренним, и преложно быти, и тленно наслаждение.

Богатыми светолитии осияемь явился еси богоглаголив, и собеседник божий, возвещая всем благочестия истинный путь.

Избавити вся, тя поющыя, блаженне, моли, от льщений и сетей вражиих, и светом осияти небесным, царства Христова.

*Богородичен:*

Богородицу исповедающии тя, Мати Дево, непреемнаго царствия и пищи тобою, Богомати, получити да сподобимся.

*Песнь з~. Ирмос:*

Иона из чрева адова вопияше: возведи от тли живот мой. мы же тебе вопием: всесильне Cпасе, помилуй нас.

Светлыми истины зарями сияя, заушил еси лжи пророка, крепко обличая, и предглаголя того потребление.

*Дважды.*

Омрачил еси прелести пламень, пророче, яко солнце благочестия зарю всем возсияя, яко духа сияние восприим.

*Богородичен:*

Пречистаго твоего девства пою, Дево, несказанное, и честное рождество, и славлю, пречистая, имже спасаюся тли и смерти.

*Кондак, глас д~. Подобен:*
Явился еси днесь:

Очистив духом, пророче, твое светозарное сердце, славный амосе, пророчествия дар свыше приемь, возопил (с. 192) еси велегласно во странах: се Бог наш, и не приложится ин к нему.

*Песнь з~. Ирмос:*

В пещь огненную ввержени преподобнии отроцы, огнь в росу преложиша, воспеванием сице вопиюще: благословен еси, Господи, Боже отец наших.

Еже предглаголал еси божественное спасение явися, амосе пророче чудне, просвещении благочестия осияя мир, вопиял еси: благословен еси, Господи, Боже отец наших.

*Дважды.*

Вживляемь божественною силою, богопротивными враги неврежден был еси, терпеливно якоже адамант пребыл еси, зовый: благословен еси, Господи, Боже отец наших.

*Богородичен:*

Непостижимое рождество Девы славословим, имже смерти избавихомся. егоже ради рождшися в нетление, зовем: благословен еси, Господи, Боже отец наших.

*Песнь и~. Ирмос:*

Единаго безначальнаго царя славы, егоже благословят небесныя силы, и трепещут чини ангельстии, пойте, священницы, людие, превозносите его во веки.

Весь востекл еси на горнюю высоту, и навыкл еси неизреченных разума, и был еси сказатель слова воплощения, амосе. темже тя воспеваем во вся веки.

ума остротою всех Владыку разумети, якоже есть мощно, сподобился еси, научающа тя неизреченных разуму, зовый: священницы, пойте, людие, превозносите во вся веки.

Блаженство и радость несказанную, и царство небесное, яко пророк получил еси, небесных видче, зовый благочестно: людие, превозносите во вся веки. (с. 193)

*Богородичен:*

Во двою естеству от Троицы единаго боголепно без семене, Богомати, родила еси Cпаса мира: тем тя вернии любовию превозносим во веки.

*Песнь ф~. Ирмос:*

Всепетая небес превышшая, безначальное слово безсеменно заченшая, и воплощеннаго Бога рождшая человеком: тем тя вси величаем.

Быв пророческим явлением богодвижимь язык, божественная вещающь, всем возвестил еси, амосе, божественное милосердие. темже вси тя присно ублажаем.

*Дважды.*

Несказанно пророческое благославие: ибо святый дух в сих вселься, светолития своего показа причастники, от нихже вси вернии просвещаемся.

*Богородичен:*

Мертвости и тли мою ризу отяла еси, Дево, спасительную ризу воплощеннаго Бога рождши человеком. тем тя вси присно величаем.

*Служба, иже во святых, отца нашего ионы, митрополита московскаго и всея россии.*

*Стихиры на и~, глас д~. Подобен:*
Званный свыше:

Егда божественное * найде на тя звание, * ионо богомудре, * тогда мир, и яже в мире оставил еси, * и Христу последовал еси * невозвратным помыслом. * отонудуже всевидящее око, * видев твое доброе произволение, * (с. 194) святительством тебе украшает: * сего моли, * и тому помолися * спасти и просветити душы нашя.

*Дважды.*

Егда божественное сияние * в сердцы твоем, * ионо святителю, вселися, * тогда радость пресветлую, * и пречестную славу воприим. * отсюду же вся сущая, * яко преходящая имел еси: * единому же Богу * от сердца прилепился еси. * того моли, * и тому помолися, * великий во архиереех, * спасти и просветити душы нашя.

Егда божественное рачение * найде на тя, святителю, * тогда весь от юности себе * владыце Христу возложив, * сего возжелел еси, * и всяких страстей * долу влекущих очищся. * отсюду же дом и жилище * пресвятаго духа явился еси, * преславная содевая чудодейства: * Христа моли, * спасти и просветити душы нашя.

*Ины стихиры, глас тойже. Подобен:*
Яко добля:

На земли яко ангел пожив, * всеблаженне святителю ионо, * над страстьми воцарился еси, * хуждшее покорил еси лучшему. * темже прешед к непреходящему царствию, * молися присно, * низпослати верно чтущым тя * грехов очищение * и велию милость.

*Дважды.*

Богодарованную ти паству, * святителю ионо, * твоими учении добре упасл еси, * на злацех животных: * ныне же прешед к незаходимому сиянию, и присносущному веселию, * поминай, преблаженне, люди * чтущыя честное успение твое, * и моли, спастися душам нашым.

Великаго архиереа, * ионы блаженнаго * священную память днесь совершающе, * божественными песньми, приидите, вси почтим, * о нас всегда молящася, * низпослати множество щедрот, * и спасение душам нашым.

*Слава, глас з~. Самогласен:*

Благоухает божественная рака мощей твоих, ионо (с. 195) святителю, всем верным исцеление, душам и телесем дарующи. темже тя молим, богодарованное твое стадо в мире соблюсти, отечество же и все православие: да вси тебе яко истиннаго пастыря, и молитвенника к Богу, непрестанно величаем.

*И ныне, Богородичен:*
Кто тебе не ублажит:

*Таже вход. Прокимен дне. Паремии.*

*Притчей чтение.*

[Глава г~] Память праведнаго с похвалами, и благословение господне на главе его. Блажен человек, иже обрете премудрость: и смертен, иже уведе разум. Лучше бо сию куповати, нежели злата и сребра сокровища. Честнейшая же есть камений многоценных: все же честное недостойно ея есть. Долгота бо дней, и лета живота в деснице ея: в шуице же ея богатство и слава: от уст ея исходит правда, закон же и милость на языце носит. [и~] Послушайте убо мене, о чада! честная бо реку: и блажен человек, иже пути моя сохранит: исходи бо мои, исходи живота, и уготовляется хотение от Господа. Сего ради молю вас, и предлагаю мой глас сыновом человеческим: яко аз премудрость устроих, совет и разум, и смысл, аз призвах. Мой совет и утверждение, мой разум, моя же крепость. Аз мене любящыя люблю, ищущии же мене обрящут благодать. Разумейте убо, незлобивии, коварство, ненаказаннии же, прилагайте сердца. Послушайте мене и паки, честная бо реку: и отверзу от устен правая, яко истине поучится гортань мой, мерзски же предо мною устны лживыя. С правдою вси глаголы уст моих: ничтоже в них стропотно, ниже развращенно. Вся права суть разумевающым, и проста (с. 196) обретающым разум. Научаю бо вас истине, да будет о Господе надежда ваша, и исполнитеся духа.

*Премудрости соломоновы чтение.*

[Глава и~] уста праведнаго каплют премудрость: устне же мужей мудрых ведят благодать. уста мудрых поучатся премудрости, правда же избавляет их от смерти. Скончавшуся мужу праведну, не погибнет надежда. Сын бо праведен раждается в живот, и во благих своих плод правды об\ъимет. Свет праведным всегда, и от Господа обрящут благодать и славу. Язык мудрых добрая свесть, и в сердце их почиет мудрость. Любит Господь преподобныя сердца, приятни же ему вси непорочнии в пути. Мудрость господня просвещает лице разумнаго. [з~] Постигает бо желающыя ю, прежде даже разумети ю: и удобь узрится от любящих ю. утреневавый к ней не утрудится: и бдяй ея ради вскоре без печали будет. Яко достойных ея сама обходит ищущи, и во стезях ея является им благоприемне. Мудрости никогдаже одолеет злоба. [и~] Сих ради и рачитель бых доброты ея: и возлюбих ю, и поисках от юности моея: и взысках невесту привести себе, яко всех Владыка возлюби ю: таинница бо есть божия хитрости, и обретательница дел его. Труды ея суть добродетели: целомудрию же и разуму та учит, правде и мужеству, ихже потребнее ничтоже есть в житии человеком. Аще же и многаго искусства желает кто, весть древняя, и быти хотящая разсмотрит: свесть извития словес, и разрешения гаданий: знамения и чудеса проразумеет, и сбытия времен и лет: и всем советник есть благ, яко безсмертие есть в ней, и благославие во общении словес (с. 197) ея. Сего ради беседовах ко Господу, и помолихся ему, и рех от всего сердца моего: [ф~] Боже отцев, и Господи милости, сотворивый вся словом твоим, и мудростию твоею устроивый человека, да владеет бывшими от тебе тварьми, и да управляет мир в преподобии и правде, даждь ми твоих престолов приседящую премудрость, и не отлучи мене от отрок твоих: яко аз раб твой, и сын рабыни твоея. Посли ю с небес от святаго жилища твоего, и от престола славы твоея, да сущи со мною научит мя, что благоугодно есть пред тобою: и наставит мя в разум, и сохранит мя в славе своей. Помышления бо смертных вся боязлива, и погрешительна умышления их.

*Премудрости соломоновы чтение.*

[Глава д~] Похваляему праведнику, возвеселятся людие: безсмертие бо есть память его, яко от Господа познавается, и от человек: и угодна Господеви душа его. [з~] Возлюбите убо, о мужие, мудрость, и поживете: восхощите ея, и наказани будете: начало бо ея любы, и соблюдение закона. Почтите премудрость, да во веки царствуете. Возвещу вам, и не скрыю от вас таин божиих: [з~] Яко той мудрости наставник есть, и мудрых исправитель, и всякому смыслу и делу хитрец. И всем смыслом научит мудрость: есть бо в ней дух разумен и свят, и сияние света присносущнаго, и образ благости божия. Та други божия и пророки устрояет: благолепнейши же есть солнца, и паче всякаго сотворения звезд, свету сосуждаема, обретается первейши. Та угождающих ей от болезней избави, и настави на стези правыя. Даде им разум имети свят, и сохрани я от ловящих, и подвиг крепок подаде им. (с. 198) Да разумеют вси, яко сильнейши всего есть благочестие: и никогдаже преможет злоба мудрости, ниже прейдет злыя обличающи суд. [в~] Рекоша же в себе, помысливше неправедно: насильствуем праведному, не пощадим преподобства его, ни усрамимся седин старости многолетны. Будет бо нам крепость закон: и уловим праведнаго, яко неугоден нам есть, и противится делом нашым, и поносит нам отпадение закона, и обличает нам согрешения наказания нашего. Возвещает нам разум имети божий, и отрока господня себе именует. Бысть нам на обличение помышлением нашым, и тяжек нам есть, и видим, яко неподобно иным житие его, и изменены стези его: в поругание вменихомся ему, и удаляется о путей наших, яко от нечистот, и блажит последняя праведных. увидим убо, аще словеса его истинна суть: искусим, яже сбываются ему. Руганием и мукою истяжем его, да разумеем кротость его, и искусим беззлобство его: смертию без\ъобразною осудим его, будет бо посещение от словес его. Сия помыслиша, и прельстишася: ослепи бо я злоба их, и не разумеша таин божиих, и не разсудиша, яко ты еси Бог един, живота имеяй и смерти власть, и спасаяй во время скорби, и избавляяй от всякаго зла. Щедр и милостив, и даяй преподобным своим благодать, и своею мышцею гордым противляяйся.

*На стиховне стихиры, глас а~.*

*Подобен:*
Небесных чинов:

Богомудре ионо святителю, * ты твоими молитвами и постом, * бдением же и милостынею Богу соединился еси: * темже духа пресвятаго дом и жилище показался (с. 199) еси. * отонудуже и архиерей церкве Христовы был еси, * моли, спастися душам нашым.

*Стих:*
уста моя возглаголют премудрость, и поучение сердца моего разум.

Повинуяся заповеди Бога вседержителя, * темже от юности твоея того стопам, святителю, последовал еси: * сего ради от него благодать приял еси, * действовати преславная чудеса, * и духи прогонити лукавыя от всех * любовию чтущих тя.

*Стих:*
услышите сия, вси языцы, внушите, вси живущии по вселенней.

Кроток и незлобив * во всей жизни твоей пребыл еси, святителю ионо: * сего ради обрел еси, якоже возжелел еси, * на небесех со святыми покой. * темже почитаем божественную память твою, * верою празднующе, * богоблаженне и всечестне.

*Слава, глас д~. Самогласен:*

Егда убо, Богу поспешествующу ти, святителю, царствующаго града достигл еси, тогда от патриарха честно прият был еси, и оттуду паки к российским странам посылаемь бываеши, мир и благословение с собою нося. темже и российская страна тебе с любовию яко отца восприемлет: и судом божиим, и самодержца хотением, преславно на архиерейский престол возводимь бываеши, на немже многа лета жив, ко Господу отходиши. того моли, спасти любовию поющыя тя.

*И ныне, Богородичен. Тропарь, глас д~:*

*От*
юности твоея весь сам себе Господеви возложив, в молитвах и трудех и в постех, образ быв добродетели: отонудуже видев Бог твое благое произволение, архиереа тя и пастыря церкви своей устрояет. темже и по преставлении честное тело твое цело и (с. 200) нетленно соблюдеся, ионо святителю: моли Христа Бога, да спасет душы нашя.

*Слава, и ныне, Богородичен:*

*На утрени. По а~-й стихологии, седален, глас а~.*

*Подобен:*
Камени запечатану:

ученьми твоими и делы церковь Христову украсил еси, ионо святителю. отсюду же в мире просия твое добродетельное житие, в молитвах и пощениих, и бдениих, образ церкве был еси. темже вопием ти: слава давшему ти крепость, слава венчавшему тя, слава дающему тобою всем исцеление.

*Дважды.*

*Слава, и ныне, Богородичен:*

упование Христиан, пресвятая Дево, егоже родила еси Бога, паче ума же и слова, непрестанно моли с вышними силами, подати оставление грехов наших всех, и исправление жития, верою и любовию присно тя славящым.

*По в~-й стихологии, седален, глас д~. Подобен:*
Вознесыйся:

Смиреномудрие предпочитая был еси, ионо святителю, и отсюду прославился еси, яко божественный архиерей, принося жертвы пожершемуся волею Христу Богу нашему: егоже моли, спастися душам нашым.

*Дважды.*

*Слава, и ныне, Богородичен:*

Обновила еси, чистая, божественным рождеством твоим истлевшее во страстех земнородных мертвенное существо, и воздвигла еси вся от смерти к животу нетления. темже тя по долгу блажим вси, Дево препрославленная, якоже прорекла еси.

*По полиелеи, седален, глас и~. Подобен:*
Премудрости:

Яко добродетелен и кроток, церковь Христову уяснил еси, делы соблюд еже по образу божию, (с. 201) архиерею великий ионо: просия бо добродетельное житие твое в мире, и от всех славится. темже вси благодаряще вопием ти: богоблаженне святителю, моли Христа Бога, грехов оставление даровати чтущым любовию божественную память твою.

*Дважды.*

*Слава, и ныне, Богородичен:*

Яко Деву и едину в женах, тя без семене рождшую Бога плотию, вси ублажаем роди человечестии: огнь бо вселися в тя божества, и яко младенца млеком питаеши зиждителя и Господа. тем ангельский и человеческий род, достойно славим пресвятое рождество твое, и согласно вопием ти: моли Христа Бога, согрешений оставление даровати покланяющымся верою пресвятому рождеству твоему.

*Степенна, а~-й антифон д~-го гласа. Таже, прокимен:*
уста моя возглаголют премудрость, и поучение сердца моего разум. *Стих:*
услышите сия, вси языцы, внушите, вси живущии по вселенней. *Евангелие святительское.*

*По н~-м псалме стихира, глас з~:*

Благоухает божественная рака мощей твоих, ионо святителю, всем верным исцеление, душам и телесем дарующи. темже тя молим, богодарованное твое стадо в мире соблюсти, отечество же и все православие: да вси тебе яко истиннаго пастыря, и молитвенника к Богу, непрестанно величаем.

*Канон Богородицы на з~, и святаго на и~.*

*Канон пресвятыя Богородицы, егоже краегранесие:*

Мати божия, независтную ми даждь благодать.

*Глас з~. Песнь а~. Ирмос:*

Яко по суху пешешествовав Исраиль, по бездне стопами, (с. 202) гонителя фараона видя потопляема, Богу победную песнь, поим, вопияше.

Причащшися ева саду преслушаннаго брашна, клятву введе: но сию разрешила еси, чистая, благословения начаток, Христа рождши.

Яже бисера от божественныя молнии, Христа рождши, страстей моих мглу, и прегрешений смущение, чистая, разжени светом твоея светлости.

Языков чаяние, иаков из тебе воплощаемаго предзряше тайно умныма очима, Бога, избавльшаго нас ходатайством твоим.

Оскудевшым князем от колена иудова, пречистая, сын твой и Бог, прошед вождь, над концы земными ныне воистинну воцарися.

*Канон святаго ионы.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Иже от Бога дарования божественнаго наслаждаяся, коеждо прошение посещая чудесы, отонудуже, отче, и мне подаждь силу, во еже пети твое священное торжество.

Благодать божественная излияся во устнах твоих, святителю ионо, и был еси пастырь Христовы церкве: украси бо тебе, Бог, егоже житием твоим прославил еси.

Благоухает честная рака мощей твоих, и источает здравия, недузи же присно от верных отгоняются, тя благочестно чтущих, святителю.

Стену тверду Христова церковь стяжавши тя, святителю, присно пребывает хвалящи своего Владыку, тебе прославльшаго. (с. 203)

*Богородичен:*

Церковь божия бысть нескверная отроковица, всельшемуся паче ума в тя, Богородице, и лесть от душ человеческих отгнавшему.

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Тленную мою плоть и смертную, всечистая Богомати, из чрева твоего несказанно прием благий, и обезтленив сию, вечне себе связал есть.

Бога воплощаема из тебе зряще, Дево, ужасахуся страхом лицы ангельстии: и яко матерь божию, немолчными песньми тя почитают.

ужасеся, гору умную видев тя пророк даниил, из неяже камень отсечеся кроме рук, и демонская капища, Богомати, крепко сокруши.

Не может слово тя человеческое, ниже язык, Дево, похвалити достойно: из тебе бо без семене жизнодавец Христос воплотитися, пречистая, благоволи.

*Ин. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

На высоту добродетелей возшел еси, святителю, и приим священнопомазание высокаго твоего жития, на седалищи высоце послужил еси Богу яко архиерей великий.

Церковь Христова светильника тя стяжавши, святителю, добродетельными твоими учении, премудре, просвещается, глаголющи: ты моя, Господи, крепость и утверждение.

Божественным желанием все плотское желание отринув, (с. 204) совершенным житием просиял еси. темже отсюду преставился еси к невечернему сиянию.

Яко архиереем преемник был еси, святителю, потщався словесы и делы, и поучением правым подобник онем быти. темже почитаем тя, яко Христова святителя.

*Богородичен:*

угля божественнаго светозарная клеще, купина не опалившися божества, сеновныя моя попали страсти, и огня исхити вечнующаго.

*Седален, глас д~. Подобен:*
Скоро предвари:

Светло житие твое всем явися, и всепразднственная память твоя, чудесы облистающи, удивляет верныя. тебе убо ныне радостию почитаем, архиереев похвало, моли, спастися душам нашым.

*Дважды.*

*Слава, и ныне, Богородичен:*

Поем тя, богоневесто, Мати Христа Бога, славяще рождество твое непостижимое, имже избавихомся от лести диаволи, и всякия беды, Богородице владычце, и верно вопием: помилуй стадо твое, едина всепетая.

*Песнь д~. Ирмос:*

Христос, моя сила, Бог и Господь, честная церковь боголепно поет, взывающи от смысла чиста, о Господе празднующи.

Поем, пречистая, тебе всенепорочную, иже тобою спасшиися, и благочестно поюще взываем: благословенна яже Бога, приснодево, рождшая.

Свет незаходимый, Дево, родила еси, сущым во тме жития плотию светящ, всеблаженная: и поющым тя радость, приснодево, источила еси.

Благодать процвете, закон преста тобою, всесвятая: ты бо, чистая, родила еси Господа, подающаго нам, приснодево, оставление. (с. 205)

Мертва мя показа сада вкушение: жизни же древо, из тебе явльшееся, пречистая, воскреси, и райския сладости наследника мя устрои.

*Ин. Ирмос:*

услышах, Господи, смотрения твоего таинство, разумех дела твоя, и прославих твое божество.

Великое светило сиянии твоих добродетелей, и светлостьми чудес просвещаеши верныя, искренно тебе поющыя, святителю.

Яко прекрасная маслина, отче, насажден быв, святителю, в дому господни, и во дворех дому Бога нашего процвел еси, подавая здравие душам и телесем.

Всечестное тело твое, святителю ионо, дом пресвятаго духа бысть: во гробе бо лежя, духи лукавыя от человек прогоняет силою в тебе живущаго.

Словом и делы, и простотою сердца, просиял еси, ионо святителю, поминай нас, чтущих память твою, преподобне.

*Богородичен:*

Иже всеми невместимый, пречистая, вмещается во утробу твою, спасая мя благостию погруженнаго грехи.

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Чистотою возсиявши светло, божественное пребывание Владыки, всепетая, была еси, ты бо едина Мати божия явилася еси, во об\ъятиих яко младенца сего носивши.

Носящи доброту умную краснейшия твоея души, невеста божия была еси, запечатствована девством, чистая, и светом чистоты мир просвещающи.

Да рыдает собрание злочестивых, не (с. 206) проповедающих тя яве чистую Богоматерь: ты бо врата божия света явилася еси нам, мрак прегрешений разгоняющи.

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

Чист ум твой к Богу имея, святителю, всегда, добре управил еси Христово стадо: темже убо и непреходящее селение со ангелы и архиереи наследил еси, преподобне, отонудуже сияеши чудесы.

умом чистейшим разсмотрял еси ума всех виновнаго: сего ради приемь дарования чудес, святителю, верныя удивляеши любовию тебе почитающыя, премудре.

*От*
юнаго возраста житие твое просия, добродетельми украшено, ионо святителю, и чудесы высокими удобрено, блаженне, еже и по преставлении прослави тя явленна.

Слава святителей, и верных людей заступник, воистинну, отче, был еси красота церкве, и основание и добродетелей, благочестия утверждение, достохвальне.

*Богородичен:*

Видеша божественнаго таинства, богорадованная, непостижимую глубину честнии пророцы чистаго рождества твоего, пречистая, различными образы, якоже вместиша.

*Песнь з~. Ирмос:*

Житейское море воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Великий преднаписа во пророцех моисей тя ковчег, и трапезу, и свещник, и ручку, образно назнаменуя воплощение, еже из тебе вышняго, Мати Дево.

умерщвляется смерть, и тление упраждняется (с. 207) адамова осуждения, о владычце, плоду твоему приразившееся: жизнь бо родила еси, от истления избавляющую поющыя тя.

Закон изнеможе, и сень мимо иде, паче ума и смысла явльшейся ми благодати, еже от тебе, Дево, рождества, Бога и Cпаса, многопетая.

*Ин. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Благолепия венцем украшен, сияеши ныне, святителю, яко истинный архиерей, правдою воистинну одеявся, предание спасово соблюл еси. темже и званию божественному вопиющу ти: вниди в радость Господа твоего.

Кроток и незлобив, владычним стопам возследуя, преподобне, и преходя от тленных к вечным: отонудуже и землю кротких со святыми достигл еси. сего ради тя собори благочестивых воспевают.

Твоего ради жития великаго и чистоты, сына тя света и дне Христос показа, и архиереа, и пастыря церкве своея содела, идеже послужив яко пастырь изряден, ко обителем небесным восходиши.

Разсуждением ума, и желанием духовным распалаемь, жизнь твою, святителю, проходил еси: и не сущая яко преходящая мимо текий, к божественным селением, отче ионо, преложился еси.

*Богородичен:*

Освяти душу мою, Дево, яже святое рождши слово, воистинну во святых, яко пречисто почивающаго единаго Бога нашего, и даруй ми, яко милостива, умиления тучу, пренепорочная. (с. 208)

*Кондак, глас и~. Подобен:*
Взбранной:

Яко от младенства Господеви поработив себе, мудре, постом и бдением тело твое удручая. темже сосуд чист и дом духу пресвятому явился еси: сего ради и церкви своей тебе архиереа и пастыря устрояет, юже добре упас, ко Господу отходиши, егоже возлюбил еси. тем молим тя: поминай нас верою чтущих святую память твою, да вси зовем ти: радуйся, отче ионо, святителю всечестный.

*Икос:*

Человек убо сый естеством, отче, но паче человека подвизался еси в постех и бдениих, и молитвах, и трудех, яко образ быв добродетели многим: сего ради тя Бог архиереа и пастыря церкве своея устрояет. отонудуже тя молим: молися благодателю всех Богу, во еже стране нашей чтущей тя, даровати победу на враги, и нам обрести благодать и милость в день судный, да вси зовем ти: радуйся, отче ионо, святителю всечестный.

*Песнь з~. Ирмос:*

Росодательну убо пещь содела ангел преподобным отроком, халдеи же опаляющее веление божие мучителя увеща вопити: благословен еси, Боже отец наших.

Юнош триех пещь не опали, рождество прообразующих твое: божественный бо огнь тебе не опалив, вселися в тя, и вся научи вопити: благословен еси, Боже отец наших.

Блажат концы тя, всечистая Мати, якоже прорекла еси, просвещаеми светолучными сияньми твоими и благодатию, поюще вопиют: благословен еси, Боже отец наших.

Пагубныя убо зубы в мя вонзе змий (с. 209) лукавнейший, но сам твой, Богомати, сокруши сын, крепость же мне даде вопити, благословен еси, Боже отец наших.

Очистилище естества ты еси, едина богоблаженная, на раму бо херувимску седящаго Бога во об\ъятиих носящи, вопиеши: благословен еси, Боже отец наших.

*Ин. Ирмос:*

*От*
иудеи дошедше, отроцы в вавилоне иногда, верою троическою пламень пещный попраша, поюще: отцев Боже, благословен еси.

Видев твое благое произволение Христос Бог, яко не себе живеши, по действующему в тебе Господу: тем украшает тя чудес исцелением.

Чистыми делы и исправленьми твоими просияв, яко светило, богоданную ти церковь добре упасл еси, поя Христу: отец наших Боже, благословен еси.

Яко в законе господни поучаяся день и нощь, святителю, задняя забывая, на предняя же простираяся, творцу и владыце вопиял еси, благословен еси, Господи Боже отец наших.

Изрядно житие твое, святителю, всеми познано бысть, сего ради и по преставлении прославляет тя Христос, емуже усердно послужил еси, ионо отче наш, поя: отец наших Боже, благословен еси.

*Богородичен:*

огнь никакоже тя божества опали, Дево: тя бо иногда купина прообразоваше в горе опаляема, пречистая, и никакоже сгараема.

*Песнь и~. Ирмос:*

Из пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. Тя превозносим во вся веки. (с. 210)

Позлащенною ризою якоже царицу сын твой просветив зарею духа, тебе одесную себе постави, пречистая, егоже превозносим во вся веки.

Иже хотением единым мир водрузивый, от пречистыя твоея утробы плоть вземлет, выше сию наздати хотя: егоже превозносим во вся веки.

Счетанием слова ко мне человеку, божественное жилище была еси, пречистая, просиявши яве девства светлостию: темже тя поем во вся веки.

Златозарный тя свещник предвообрази, приемшую несказанно свет неприступный, разумом своим озаряющь всяческая: темже тя поем, чистая, во веки.

*Ин. Ирмос:*

Царя небеснаго, егоже поют вои ангельстии, хвалите и превозносите во вся веки.

Ангельское житие пожил еси на земли, святителю, смирен и кроток быв: отонудуже и в земли кротких со святыми водворяешися, Христу поя: хвалите и превозносите его во веки.

Храм освящения всечестная рака мощей твоих, святителю, из негоже исцеление благодати почерпающе, Владыку всех Господа поем, тебе целебника даровавшаго, и превозносим его во веки.

ум твой, святителю, мановением божественным обожаемь, до конца плотских страстей удалися, Христу поя: хвалите и превозносите его во веки.

По достоинству почитаем вернии мощей твоих честную раку, ионо святителю, яко миро почерпающе верным благоухание, владыце Христу вопиюще: вся дела, хвалите и превозносите его во веки.

*Богородичен:*

Исцели страсти сердца моего, безстрастия источник (с. 211) рождшая, и к животу мя божественному настави, да тя славлю во вся веки.

*Песнь ф~. Ирмос:*

Бога человеком не возможно видети, на негоже не смеют чини ангельстии взирати: тобою бо, всечистая, явися человеком слово воплощенно. егоже величающе, с небесными вои, тя ублажаем.

Звезда сияющи зарями божества от иакова, от мрака содержимым возсия: тобою бо, всечистая, Христос Бог слово воплощенно, имже просвещаеми, с небесными вои тя ублажаем.

укреплься силою твоею и благодатию, тебе песнь усердно от сердца возложих: но сию приими, Дево чистая, благодать воздающи твою многосветлую, от нетленных сокровищь, богоблаженная.

Постав показалася еси яве божества, в немже ризу телесе слово истка, богосоделав мой, Дево, зрак: в негоже оболкся, всех спасе, от смысла чиста тебе величающих.

Мертвым воскресение ныне даровася твоим несказанным и неизреченным рождеством, Богородице всечистая: жизнь бо из тебе плотию оболкшися, всем возсия, и смертную дряхлость яве разруши.

*Ин. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

Чистым сердцем и божественными восхождении, ум вперил еси, единаго Бога зрети доброты желая: и оттуду светолитием просвещаешися, богомудре святителю.

Богопреданную паству твою, пастыря тя имущую, тяжкия волки отгоняюща от всех верных, и стадо благодатию Христовою соблюдаемо сохрани, ионо святителю.

Якоже первее целомудреннаго иосифа тело Исраиль (с. 212) преносит, тако и ныне раку мощей твоих, ионо святителю, вернии приемлюще, почитают любезне, Христа величающе.

Днесь светлая память твоя, святителю, возсиявши, верных сердца просвещает: темже и пение сие произведшему, моли Христа Бога, сохранитися от лукаваго ловления, и получити милость в день судный.

*Богородичен:*

Светом покаяния помраченнаго мя леностию, всенепорочная, просвети, да пою и величаю, и славлю тя пренепорочную владычцу.

*Светилен. Подобен:*
Посетил ны есть:

Тезоимените целомудрия, от юнаго воспитания, святителю, быв, потщался еси тленными нетленная стяжати: отонудуже и архиерейством почтен быв, присно о нас Владыку моли, любовию поющих тя.

*Дважды.*

*Слава, и ныне, Богородичен:*

Щедроты твоя, Боже, на люди и стадо твое низпосли, молитвами пречистыя твоея матере, и всех святых твоих, и нам даруй великую твою милость.

*На хвалитех стихиры, на д~, глас и~. Подобен: О*
преславнаго чудесе!

отче богомудре ионо, святителю, * ты от юности воздержанию поучаяся, * и во бдениих, и в молитвах, и постех, * Господеви приближаяся, * и молитвенницу всегда призывая Деву Богородицу, * еяже ради надежди не погрешил еси. * темже архиереа тя и пастыря * церкви своей Христос устрои, * того моли присно о душах наших.

*Дважды.*

отче святителю ионо богомудре, * ты о младенства мирский мятеж оставил еси, * и молвы оттрясл еси, * ума чистотою Богу приближаяся: * сего ради тя Бог архиереа церкви, * и людем по достоянию божественнаго (с. 213) благодателя поставляет. * всегда моли о нас, * низпослати душам нашым * мир и велию милость.

отче богомудре святителю ионо, * ты из млада Христа возлюбив, * того любви прилепился еси, * и пресветлаго духа божественными зарями сердце твое просветив, * световиден весь воистинну был еси. * темже ко храму твоему верою притекающыя, * прошения яже ко спасению сподоби, * и моли Христа Бога, спастися душам нашым.

*Слава, глас з~. Самогласен:*

Небеснаго царя и Владыки преизрядный служитель, святителю ионо, был еси, чистоту бо соблюл еси, без неяже никтоже узрит Бога. темже и возмездие по достоянию приял еси: во гробе бо лежя честное тело твое цело и нетленно соблюдеся, душа же к небесным ликостоянием прейде. сего ради творцу всех молися присно о всех чтущих тя любовию, низпослати мир и велию милость.

*И ныне, Богородичен:*

*На литургии служба святителем.*

