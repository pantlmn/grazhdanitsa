<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 221)

*Месяца тогоже в з~и-й день.*

*Святых мученик, мануила, савела и исмаила.*

*Стихиры, глас д~. Подобен:*
Яко добля:

Яко звезды многосветлыя, * страстотерпцы прехвальнии, божественными светлостьми * озаряете вселенныя концы, * демонскаго омрачения, * и страстей (с. 222) тлетворных и бед изимающе. темже днесь светлое и светоносное, * и святое ваше торжество, * сошедшеся восхвалим, славнии.

Мануил чудный, * и савел блаженный, * и исмаил премудрый, * песньми священными да почтутся: * Троицу бо несозданную * пред враги священнопроповедающе, * многобожную угасиша лесть * кровными излиянии, * и славу прияша неувядаемую.

Царя беззаконнаго, * беззаконно повелевающаго поклонитися, * и чести принести безсловесным богом бездушным, блаженнии, * мудре посрамисте, * мануиле и исмаиле, и савеле, великоименитии: * и пострадавше терпеливно и законно, * венцы исплетосте победы, * о мире молящеся.

*Слава, глас и~:*

Чисто возлюбльше тя, слове божий, славнии мученицы, огню служити оставльше, небрегше же и о халдейстей земли, твоим светом озаришася: вооружившеся же оружием веры, посрамиша иулиана мучителя, мануил славный, и савел дивный, и исмаил требогатый, со отцем и духом поюще тя, молят, спастися душам нашым.

*Крестобогородичен. Подобен: О*
преславнаго чудесе!

Что зримое видение, * еже моима очима видится, о Владыко! * содержай всю тварь, * на древо воздвижен быв, * и умираеши всем даяй жизнь, * Богородица плачущи глаголаше, * егда узре на кресте возносима, * из\ нея неизреченно возсиявшаго * Бога и человека.

*Тропарь, глас д~:*

Мученицы твои, Господи, во страданиих своих венцы прияша нетленныя от тебе Бога нашего: имуще бо крепость твою, мучителей низложиша, сокрушиша и (с. 223) демонов немощныя дерзости: тех молитвами спаси душы нашя.

*На утрени оба канона октоиха: и святых на д~.*

*Глас и~. Песнь а~. Ирмос:*

Истрясшему в мори мучительство фараоне, и Исраиля сушею наставльшему поим Христу, яко прославися во веки.

Поем песнь вси зиждителю, и вседержителю Богу, страстотерпцев достойно почетшему, славнаго мануила, и страдавшыя с ними, во веки.

отеческое служение отвергше огнепоклонение, гонителя стремление возразиша, и быша страдальцы, еже в Троице, честным исповеданием.

Яко единочислени Троице, пострадавше ея ради, достолепно венчастеся мученицы: молитеся убо непрестанно, избавити всех нас от бед.

*Богородичен:*

Еже от Девы рождество выше естества, рождейся утаи князя тмы, якоже пишет, и отверзе едем, Богородицу ю исповедающым.

*Песнь г~. Ирмос:*

Несть свят, яко Господь, и несть праведен яко Бог наш, егоже поет вся тварь: несть праведен паче тебе, Господи.

Несть, святии, по достоянию восхвалити священное ваше страдание, имже увязостеся небоплетенными венцы, Богу избавителю нашему молящеся спастися нам.

огнем опаляеми, неоскудеваеми умом, ранами оковани, болезньми из\ъощрени, небокованнии мечи бысте мученицы на нечестивыя враги.

Посрамися томитель, падением ужасным падся отступник и беззаконник, Христу укрепльшу мученик троицу, добле ополчитися на нечестие его. (с. 224)

*Богородичен:*

Самую тебе приводим рождшую тя плотию, на мольбу державе твоей, Христе Боже наш, и мучеников соборы: тех мольбами умири мир твой.

*Седален, глас а~. Подобен:*
Гроб твой, Cпасе:

Яко трисветлая свеща, огнем троическим вжегшеся, персов огню служащих тму попалисте, и Христа со дерзновением проповедасте, возсиявшаго от неискусомужныя Девы: и блаженну приясте кончину, тричисленнии мученицы.

*Слава, и ныне, Богородичен:*

Настави ны на путь покаяния, уклоншыяся присно к безпутием зол, и преблагаго прогневавшыя Господа, неискусобрачная благословенная Марие, прибежище отчаянных человеков, божие жилище.

*Крестобогородичен:*

Зрящи тя, Христе, всенепорочная Мати мертва на кресте простерта, вопияше: сыне мой, собезначальне отцу и духу, что неизреченное твое сие смотрение, имже спасл еси, пречистых рук твоих, щедре, создание;

*Песнь д~. Ирмос:*

Из горы приосененныя, слове, пророк, единыя Богородицы, хотяща воплотитися, боговидно усмотри, и со страхом славословяше силу твою.

*От*
корене волшебна, троица благословенная, отца неблагочестива, матере же благочествующия, мученик прозябе братия, возрастившая плоды благочестия.

Звезды нелестны бысте веры, яко солнце, яве возсиявше миру трисиянная троица, светоносный мануил, савел со исмаилом.

Молитеся трие якоже един Троице, дати очищение и оставление согрешений, творящым верою истинною, святии мученицы, память вашу. (с. 225)

*Богородичен:*

Палата красна всех царя показася воистинну, и престол вышняго, и вышши твари, Богомати, и предстательница душ наших.

*Песнь е~. Ирмос:*

*От*
нощи неведения, боговедением просветивый концы, просвети мя утром человеколюбия твоего, Господи.

Достодолжно вси мучеников совершаем память: сих бо кровию весь освятися мирский воздух.

Нощеборющую древле верных церковь, мученицы сию просветиша зарею правыя их веры.

Авраамова недра мученическия душы прияша, имиже якоже образ написан вышнее царство проповедается.

*Богородичен:*

Яже от Троицы единаго воплощенна рождши Бога воистинну, Богомати, моли бед избавити рабы твоя.

*Песнь з~. Ирмос:*

Ризу мне подаждь светлу, одеяйся светом, яко ризою, многомилостиве Христе, Боже наш.

Избегоша скверны мысленныя святии мученицы, спасшеся без волнения, окормлением креста наставляеми.

Крови вашя зинувши земля покры, святии, и внезапу мощы в дольних сокровищах сокровенны быша.

умири мир, Боже, и спаси яко милосерд стадо твое невреждено, молитвами славных страстотерпец твоих.

*Богородичен:*

Без семене заченши Бога, зиждителя естества нетленно родила еси: того моли, Богомати, спастися нам.

*Кондак, глас в~. Подобен:*
Вышних ищя:

Верою Христовою уязвлени, всеблаженнии, и сего верно испивше чашу, персская служения и дерзость на землю (с. 226) низложисте, Троицы равночисленнии, молитвы творяще о всех нас.

*Икос:*

Иже исперва божественною твоею добротою, Иисусе жизнодавче, озари мя яве, яко да воспою мученики, за тя подвигшыяся даже до смерти, и вражию всю крепость низложившыя добле, и идольския лести отбегшыя, крестною силою укрепляеми: муки бо претерпевше, троическую славу восприяша, того убо о всех молите.

*Песнь з~. Ирмос:*

В начале землю основавый, и небеса словом утвердив, благословен еси во веки, Господи Боже отец наших.

Трие от единаго света светильники возжже Христова светоносная церковь, венценосца и победоносца славнаго мануила и страдавшыя с ним.

Халдейское оставльше отечество, волшебныя отбегоша веры, трие Троице честнии оружницы, вопиюще: благословен еси во веки, Господи Боже отец наших.

Трие во огни иже о азарии, халдейския избегоша службы, и трие оружницы иже от персиды, пострадавше по Христе, иже о мануиле.

*Богородичен:*

В женах не роди Дева, токмо ты едина, Дево Богородице: отца бо доле, и матере горе, младенцу всяко не бе. сугуб бо бе Христос.

*Песнь и~. Ирмос:*

На горе святей прославльшася, и в купине огнем приснодевы моисеови тайну явльшаго, Господа пойте и превозносите в вся веки.

Воздержанием вжиливше тело, благочестием укрепльше дух, страдальческое совокупиша все удержание, к невидимым князем тмы, Христовы страстотерпцы.

Якоже цветы, венцы венчаема мученик Христова (с. 227) церковь, невестническою одеждею одеяся, кровию омоченою, яко от нетления обагрения мученик.

Части, Христе, спасаемых, и жребия улучити твоих мученик, и неотемлемыя славы сподобил еси исповедающих единаго тя сына отча и Девы.

*Богородичен:*

Яко единаго рождши от Троицы, молящи не престай, Богородице: да избавимся от беззаконий наших, и сподобимся явления его и царствия.

*Песнь ф~. Ирмос:*

Проявленное на горе законоположнику во огни и купине, рождество приснодевы, в наше верных спасение, песньми немолчными величаем.

Трегубным ужем вас совокупи благодать, мануиле, савеле и исмаиле, назыблемою верою собравши, единомудренный нрав, иже по Христе исповедания вашего.

Иулиана смраднаго и отступника, льстиваго мучителя, треплетенною пращею победисте, Троицы оружницы трие увязостеся венцы вкупе.

Достопамятное чудо мученик, по кончине бо зиянием земля покрывши, помале яко светолучны звезды, от земных недр облисташа.

*Богородичен:*

Яже от твоею боку рождшая несказанным словом, еже от безначальна отца пресущное слово, Богомати и в матерех Дева, спасай душы воспевающих тя.

*Светилен.*

Чудная и треплетенная во пленицах златых, мученик наста всесвященная память великаго воистинну мануила и савела, и исмаила, преславных, и всех верных сердца озаряет светом, и душы веселит.

*Богородичен:*

Яко имущи милосердие и милость велику, призри, (с. 228) всепетая Богородице Дево, на мое смирение, и страстей молву и соблазн жития разори, отроковице, и огня геенскаго избави мя твоими молитвами.

*На литургии прокимен, глас д~:*
Дивен Бог во святых своих: *Стих:*
В церквах благословите Бога Господа: *Апостол ко ефесеем, зачало сл~г. Аллилуиа, глас д~:*
Воззваша праведнии: *Евангелие луки, зачало р~з: Причастен:*
Радуйтеся, праведнии, о Господе:

