<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 235)

*Месяца тогоже в ф~и-й день.*

*Святаго апостола иуды, брата господня.*

*На вечерни поем,*
Блажен муж: *а~-й антифон.*

*На*
Господи, воззвах, *стихиры на и~, глас а~.*

*Подобен:*
Всехвальнии мученицы:

Иудо всехвальне, * твое вещание изыде, * якоже молния * в концы всея земли, мудре, * помраченныя лестию безбожия * к свету наставляя невечернему: * имже ныне сияя, * испроси душам нашым велию милость.

*Трижды.*

Иудо чудный, * Христова колесница яко быв, * идольскую гордыню низложил еси, * плен же тайно словом (с. 236) божиим пленил еси, * к жизни нетленней, славне: еюже наслаждаяся ныне, * испроси душам нашым мир, и велию милость.

*Трижды.*

Иудо, апостоле Христов, * ученик быв воплощшагося Бога нашего, * от негоже яко овча посреде волков воистинну послался еси, * словом твоим сих претворяя * злочестие ко благочестию, * и божественному разумению святыя Троицы. * темже восхваляем тя.

*Дважды.*

*Слава, глас и~:*

Иже божественнаго духа ясно благодать прием, священнаго лика апостольска сопричастник быв, иудо апостоле: тем носимое с небесе иногда дыхание огненное, огненным языком вдохнув, и языческое терновное попалил еси безбожие: Христа Бога, проповедниче, моли, спастися душам нашым.

*И ныне:*
Царь небесный:

*Вход. Прокимен дне. И чтения три.*

*Соборнаго послания иудина чтение.*

[Глава а~] Иуда, Иисуса Христа раб, брат же иакова, сущым о Бозе отце освященным, Иисус Христом соблюденным званным: милость вам, и мир, и любы да умножится. Возлюбленнии, всяко тщание творя писати вам о общем спасении вашем, нужда ми бысть писати вам, моля подвизатися о преданней вере святым единою. Привнидоша бо нецыи человецы, древле пред\ъуставленнии на сие осуждение, нечестивии, Бога нашего благодать прелагающии в скверну, и единаго Владыки Бога и Господа нашего Иисуса Христа отметающиися. Воспомянути же вам хощу, ведущым и вам единою сие, яко Господь люди от земли египетския спасе, последи неверовавшыя (с. 237) погуби. аггелы же не соблюдшыя своего начальства, но оставльшыя свое жилище, на суд великаго дне, узами вечными под мраком соблюде. Якоже содома и гоморра, и окрестныя их грады, подобным их образом преблудившя и ходившя в след плоти иныя, предлежат в показание огня вечнаго суд под\ъемше. Такожде убо и сии, сония видяще плоть убо сквернят, господьства же отметаются, славы же хуляще (не трепещут). Михаил же архангел егда со диаволом разсуждая глаголаше о моисеове телеси, не смеяше суда навести хульна, но рече: да запретит тебе Господь. Сии же, елика убо не ведят, хулят: елика же по естеству яко безсловесная животная ведят, в сих сквернятся.

*Соборнаго послания иудина чтение.*

Горе им, яко в путь каинов поидоша, и в лесть валаамовы мзды устремишася, и в пререкании кореове погибоша. Сии суть в любвах ваших сквернители, с вами ядуще, без боязни себе пасуще, облацы безводни, от ветр преносими: древеса есенна безплодна, дважды умерша искоренена. Волны, свирепыя моря, воспеняюще своя стыдения, звезды прелестныя, имже мрак тмы во веки блюдется. Пророчествова же и о сих седмый от адама енох, глаголя: се приидет Господь во тмах святых ангел своих, сотворити суд о всех, и из\ъобличити всех нечестивых о всех делех нечестия их, имиже нечествоваша, и о всех жестоких словесех их, яже глаголаша нань грешницы нечестивии. Сии суть ропотницы, укорители, часть порочна, в похотех своих ходяще нечестием и законопреступлением, и уста их глаголют прегордая, чудящеся лицам пользы ради. (с. 238)

*Соборнаго послания иудина чтение.*

Вы же, возлюбленнии, поминайте глаголы преждереченныя от апостол Господа нашего Иисуса Христа. Зане глаголаху вам, яко в последнее время будут ругатели, по своих похотех ходяще и нечестиих. Сии суть отделяюще себе от единости веры: и суть телесни, духа не имуще. Вы же, возлюбленнии, святою вашею верою назидающе себе, духом святым, и молящеся. Сами себе в любви божией соблюдайте, ждуще милости Господа нашего Иисуса Христа, в жизнь вечную. И овех убо милуйте разсуждающе: овех же страхом спасайте, от огня восхищающе: обличайте же с боязнию, ненавидяще и яже от плоти оскверненную ризу. Могущему же сохранити вы без греха и без скверны, и поставити пред славою своею непорочны в радости, единому премудрому Богу и спасу нашему, Иисусом Христом Господем нашим, слава и величие, держава и власть, прежде всего века, и ныне, и во вся веки, аминь.

*На стиховне стихиры, глас д~. Подобен:*
Дал еси знамение:

Приял еси, апостоле * над демоны непобедимую власть и силу * и о имени Христове * начала тмы отгонити, * прошел еси землю, просвещая яко солнце, * и вся страны научая, * первое, славне, Христово проповедал еси * спасительное пришествие.

*Стих:*
Во всю землю изыде вещание их, и в концы вселенныя глаголы их.

Первей благости, * и естественному, и пребожественному * житию подобяся, * муж был еси благ, иудо, по существу, * и брат Господень именуемь, * нрава твоего благодатию, * и обычая красотою, * Христов показался еси * ученик искренний. (с. 239)

*Стих:*
Небса поведают славу божию, творение же руку его возвещает твердь.

орган добре составлен, * божественным окормлением, * апостоле иудо, * языком званию ты вверился еси, * к познанию Христову наставляя * словесы и деянии, * вся просветил еси, исповедати истинное Иисуса божество, * Cпаса душ наших.

*Слава, глас в~:*

Ревности божественныя исполнен, апостоле иудо досточудне, ревнуя поревновал еси Богу вседержителю, и божественных тя чудес исполнена показа: странную бо ревность имея, действием нрав стяжал еси. темже вышний сый, с вышними лики вселяемь, молися, боговидче, слову Христу Богу нашему, даровати нам велию милость.

*И ныне, Богородичен: О*
чудесе новаго:

*Тропарь, глас а~:*

Христова тя сродника, о иудо, ведуще, и мученика тверда, священно восхваляем, прелесть поправша, и веру соблюдша: темже днесь всесвятую твою память празднующе, грехов разрешение молитвами твоими приемлем.

*На утрени, на*
Бог Господь, *тропарь апостола дважды.*

*Слава, и ныне:*
Гавриилу вещавшу:

*По а~-й кафисме, седален, глас в~:*

уловив языки апостол славный, и научив концы земныя тебе кланятися со отцем и духом, Христе Боже, того ради утверди церковь твою, и верным низпосли благословение твое, едине милостиве и человеколюбче.

*Дважды.*

*Слава, и ныне, Богородичен:*

Божественнаго естества общницы быхом тобою, Богородице (с. 240) приснодево: Бога бо нам воплощенна родила еси. темже тя по долгу вси благочестно величаем.

*По в~-й кафисме, седален, глас д~:*

Лучу яко солнце правды испусти тя Христос, просветити всю землю, апостоле славне иудо: божественными твоими молитвами озаряеши, и божественным светом невечерним всех просвещаеши, верою совершающих святую память твою.

*Дважды.*

*Слава, и ныне, Богородичен:*

упование непостыдное надеющихся на тя, едина рождшая паче естества плотию Христа Бога нашего, того со святыми апостолы моли, подати вселенней очищение прегрешений, и всем нам прежде конца жития исправление.

*По полиелеи, седален, глас и~. Подобен:*
Премудрости:

Мрежею слова возвед из глубины неразумия боголепно, языки привел еси верою, и яко источник сый вод духовных, вселенную всю напоил еси благодатию. темже и спасшиися тобою, богогласе, яко друга тя ближняго Христова ублажаем, апостоле иудо, вопиюще ти: моли Христа Бога, согрешений оставление даровати чтущым любовию святую память твою.

*Дважды.*

*Слава, и ныне, Богородичен:*
Небесная поют тя:

*Степенна, а~-й антифон д~-го гласа. Прокимен, глас д~:*
Во всю землю изыде вещание их: *Стих:*
Небса поведают славу божию: Всякое дыхание: *Евангелие иоанна, зачало кс~з.*

*По н~-м псалме, стихира, глас а~:*

Во всю землю изыде твое спасительное вещание, боговидче апостоле, и просвети душы заблуждшыя, и Христу приведе человеки, просвещенныя благодатию. темже моли, даровати душам нашым мир и велию милость. (с. 241)

*Канон Богородицы со ирмосом на з~: и апостола на и~. Егоже краегранесие:*

Пети иуду боговидца тщуся. *Творение феофана.*

*Глас е~. Песнь а~. Ирмос:*

Коня и всадника в море чермное, сокрушаяй брани мышцею высокою, Христос истрясе, Исраиля же спасе, победную песнь поюща.

Таинниче небесных, иудо всемудре, учениче спасов и общниче истинныя жизни, язык мой подвигни, и слово управи на пение твое, всеблаженне.

Влекий спасов ярем, апостоле, и бразду секий, и обновляя благодатию, семя сеял еси, и мног плод принесл еси призвавшему, преславне.

Слова воплощшагося обрет учителя, и сего, боговидче, лучами просвещаемь, был еси свет вторый, перваго сияньми сообразуяся, досточудне.

*Богородичен:*

Вера да поведуется токмо, а не сказание, еже паче ума чудес, богородительнице пречистая, непостижимаго Бога слова родила еси, оболчена в человечество.

*Катавасиа по уставу.*

*Песнь г~. Ирмос:*

Водрузивый на ничесомже землю повелением твоим, и повесивый неодержимо тяготеющую, на недвижимем, Христе, камени заповедей твоих церковь твою утверди, едине блаже и человеколюбче.

Взятся ученик Христовых благолепие превышше всякаго величества: сии бо быша ему друзи же и свойственнии, и сродницы, и соснедницы, и таин сказатели.

Иудо, братия твоя тя похваляют, брата явльшася, и непщуема явльшагося плотию, слова превечнаго от присносущнаго возсиявшаго, от нерожденна родителя.

умертвив на земли твоя уды, пожил еси с (с. 242) жизнию всех Христа, пребогате, и живоносныя жизни всей вселенней провозвестник ты был еси, глаголы животныя проповедая.

*Богородичен:*

Се ты паче всех, чистая, ублажилася еси, превозшла еси всех святостию, всех превознеслася еси, и всех явилася вышши небесных сил, Мати божия бывши.

*Кондак, глас в~. Подобен:*
Вышних ищя:

Павлу явлься собеседник, апостоле, с сим нам проповедь возвестил еси божественныя благодати, тайноглагольниче иудо блаженне. сего ради вопием ти: не престай моляся о всех нас.

*Седален, глас и~. Подобен:*
Премудрости.

Рождшагося Владыки, и брата бывша всем избранным, иудо блаженне, брат был еси, и от него апостол во вся концы послался еси, премудре, слово веры всем всевая, и просвещая во тме неведения работающыя лукавому миродержцу. сего ради вопием ти: моли Христа Бога, грехов оставление даровати чтущым любовию святую память твою.

*Дважды.*

*Слава, и ныне, праздника, или Богородичен:*

Яко всенепорочная невесто творцу, яко неискусомужная Мати избавителю, приятелище яко сущи утешителя, препетая, беззаконию мя суща скверное обителище, и бесом игралище в разуме бывша, потщися от тех злодейства мя избавити, и светлое жилище добродетелей соверши, светоносная, нетленная: отжени облак страстей, и вышняго причастия сподоби, и света невечерняго, молитвами твоими.

*Песнь д~. Ирмос:*

Божественное твое разумев истощание прозорливо аввакум, Христе, со трепетом вопияше тебе: во спасение людей твоих спасти помазанныя твоя пришел еси. (с. 243)

Великий спасов апостол явления духа сподоблен, и возлюблен бысть, зрения его зарю и доброту видев.

Благодати сый исполнен и даров, от Бога поданных, апостоле, на спасительное пристанище тя песнословящыя наставляй.

Силою непобедимою духа пресвятаго ограждаемь, служителю неизреченных, лукавствия отгоняеши духи словом благодати.

*Богородичен:*

Несказанно заченши, всенепорочная, творца твоего и Бога, моли, спасти ны от бед, и душевное спасение подати поющым тя, владычце.

*Песнь е~. Ирмос:*

Одеяйся светом яко ризою, к тебе утренюю, и тебе зову: душу мою просвети омраченную, Христе, яко един благоутробен.

Закона оставль сени, истины образ светло проповедал еси, самую истину стяжав наставника.

Слова повеление исполняя, апостоле, языки вся учении твоими научая обтекл еси, и сих крестя троическим призыванием.

Дождь небесный, яко роса свыше, божественное вещание твое, богопроповедниче, мглу разори многобожия единаго Бога проповеданием.

*Богородичен:*

умертви страсти моя, богородительнице, и душу мою умерщвленную греховными сластьми возстави, Мати истиннаго воскресения.

*Песнь з~. Ирмос:*

Неистовствующееся бурею душетленною, Владыко Христе, страстей море укроти, и от тли возведи мя, яко благоутробен.

Видения учением, жития деяньми, светло, Христов апостоле, сияя, сущыя во глубине неведения просветил еси.

Посылаеши всем человеком светлое, и учения духа исполнено послание, священноявленне пречудне.

Боговидец вещает небесная, якоже словесную некую (с. 244) божию славу поведая, нас ради плотию явльшагося и чудесы.

*Богородичен:*

Пресвятая владычце Богомати, избави мя тли, и страстей смущение утоли, яже источник безстрастия рождшая.

*Кондак, глас в~. Подобен:*
Твердыя:

Твердым умом избран ученик ты явился еси, и столп необоримь церкве Христовы, языком проповедал еси слово Христово, веровати глаголя во едино божество: от негоже прославився, приял еси дар исцелений, целити недуги притекающым к тебе, апостоле иудо всехвальне.

*Икос:*

Истиннаго благочестия проповедника, и державнаго истины поборника достойно восхвалим, яко подобника Христу и свидетеля: страсти бо его на теле мужески прият, яко ученик словесе и апостол иуда всехвальный.

*Песнь з~. Ирмос:*

Превозносимый отцев Господь, пламень угаси, отроки ороси, согласно поющыя: Боже, благословен еси.

Боговидна ссущием божества бывша, вси иуду воспоем, согласно поюще: Боже, благословен еси.

Духодвижимый и богодухновенный язык твой мир обрати Христовым проповеданием, емуже вси поем Боже, благословен еси.

Дает тебе небесное наследие Господь, и престол пресветел, на немже почивая, божественне поеши: Боже, благословен еси.

*Богородичен:*

усты и разумом тя Богородицу владычцу проповедуем веселящеся: Бога бо родила еси, емуже вси поем: Боже, благословен еси.

*Песнь и~. Ирмос:*

Тебе вседетелю, в пещи отроцы всемирный лик сплетше пояху: дела всякая, Господа пойте, и превозносите во вся веки. (с. 245)

Богатство язык, и царей почесть, благозвание восприял еси, вопия, апостоле: вся дела господня, Господа пойте, и превозносите во вся веки.

Всю зарю утешителеву, блаженне, приял еси сошедшую, зовый, славне: вся дела господня, Господа пойте, и превозносите во вся веки.

Вещи тленныя возненавидев, небесных славу произволил еси, пребывающую ведый, апостоле, темже вопиял еси: вся дела господня, Господа пойте, и превозносите во вся веки.

*Богородичен:*

Приидите, доброту иаковлю воспоим, Марию пречистую, согласно поюще: вся дела господня, Господа пойте, и превозносите во вся веки.

*Песнь ф~. Ирмос:*

Исаие, ликуй, Дева име во чреве, и роди сына еммануила, Бога же и человека, восток имя ему: егоже величающе, Деву ублажаем.

Облистався, славне, светолитий духа зарею, чудес блистания паче естества всем испущаеши, яко ученик еммануилев: егоже величающе, тя, боговидче, ублажаем.

Со ангельскими чинми предстояще боговиднии самовидцы, и зрители единороднаго, плотию обнищавшаго нас ради: сего прилежно ныне молите, спасти душы нашя.

*Богородичен:*

Яко рождши, пречистая, твари содетеля по всему родителя носиши начало, несравнительно имея приятие и превознесенно. темже рождеству твоему покланяющеся, тя прославляем.

*Светилен. Подобен:*
Духом во святилищи.

Течение красных твоих ног, иудо апостоле, возвратив, к шествию небесному возшел еси радуяся, и (с. 246) Троице престав, во отце видиши сына, и духа божественнаго: сего ради верою пресвященную твою и божественную празднуем память.

*Дважды.*

*Слава, и ныне, Богородичен:*

Страшнаго испытания воспоминаю час, множество зол дел моих ужасает и устрашает мя: но ущедри, пречистая, теплою твоею молитвою, и даждь ми спасение: елика бо хощеши, можеши.

*На хвалитех стихиры на д~, глас е~. Подобен:*
Преподобне отче:

Мановением божественным повинуяся, преблаженне, воплощенное слово всем проповедал еси, нам уподобльшася без преложения, сего быв честен ученик: сему быв брат по плоти, того славы сподоблься, яко чист зрети божественным умом. темже почитаем тя, иудо богогласе, и память твою совершаем, верно вопиюще ти: Христа моли всегда, даровати вселенней единомыслие, мир и велию милость.

*Дважды.*

Гору искапающую сладость божественнаго разума, апостоле иудо, тя именуем: мирную реку, устремившуюся от духовных невещественных источник, и безбожия изсушающую моря, и напояющую тайно благочестивых сердца и помышления: трубу доброгласну, гласящую слова божественное явление, мир избавляюща. егоже ныне моли, емуже помолися всегда, даровати вселенней единомыслие, мир и велию милость.

Блаженне иудо, братия твоя тя восхвалиша, божия брата явльшася, и бывша духа приятелище боголепно. егоже светлостьми чисто просвещся, угль явился еси, лесть попаляя, верныя же вся просвещая чистых учений сияньми. темже почитаем тя, яко (с. 247) незаходимую денницу, и совершаем твою память святую, верно вопиющи ти: Христа моли всегда, даровати вселенней единомыслие, мир и велию милость.

*Слава, глас в~:*

Оставив земная, последовал еси Христу, и знаменався духновением святаго духа послан быв от него в языки погибшыя, обращати человеки во свет богоразумия, апостоле иудо: и скончав подвиги божественныя твоея страсти, и мук различных, душу твою Христу предал еси. того моли, всеблаженне, даровати нам велию милость.

*И ныне:*
Спаси от бед:

*Славословие великое. И отпуст.*

*На литургии, блаженна, апостола, песнь г~-я и з~. Прокимен, глас и~:*
Во всю землю изыде вещание их: *Стих:*
Небса поведают славу божию. *Апостол, зачало о~з. Аллилуиа, глас а~:*
Исповедят небеса чудеса: *Евангелие от иоанна, зачало м~и. Причастен:*
Во всю землю изыде вещание их, и в концы вселенныя глаголы их.

