<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 255)

*Месяца тогоже в к~а-й день.*

*Святаго мученика иулиана тарсийскаго.*

*Стихиры, глас д~. Подобен:*
Яко добля:

Светозарна тя яко солнца, * мирская исполнения, * мысленными светлостьми озаряюща, * и безбожия отемлюща нощь, * блаженне мучениче иулиане, разумевше, * память твою празднуем, * светоносную и божественную: * (с. 256) и раце мощей твоих покланяемся * здравие душам почерпающе.

И биен ранимь, и люте пореваемь, * и в темнице, блаженне, затворяемь, * места пременяя оскорбляемь, * со зверьми заключаемь, * и глубине приближаяся, * и в мори потопляемь, * и приемля блаженную кончину, * не отверглся еси Владыки всяческих, * слава мучеников, пребогате.

*От*
морских недр тя * к суши влекома * окормлением духа, * яко узре честная жена, * верно прият, мучениче иулиане, * и погребению предаде * твое непорочное и многострадальное тело, * победившее диаволово мучительство * действом благодати.

*Слава, глас з~:*

Непорочныя веры неистощаемое питие почерп, блаженне, идольское служение погасил еси, и победительно прешел еси подвиг, росою просветився, яко незаходима звезда, озаряемь присносияннаго солнца Христа: и на кийждо град зари мучения отпущая кончину морем блаженную восприял еси, и венечник пред лицем Христа предварил еси. егоже моли, иулиане преславне, спасти верою память твою совершающыя.

*И ныне, Богородичен, или крестобогородичен. Подобен:*
Все отложше:

Агнца своего * агница нескверная древле, * и непорочная владычца * на древе крестнем яко узре, * матерски восклицаше, и дивящися вопияше: * чадо сладчайшее, * что зрение сие новое и преславное; * како сонм безблагодатный судищу пилатову предаде тя, * и осуждает на смерть живота всяческих; * но воспеваю твое неизреченное, * слове, снизхождение.

*На стиховне октоиха. Слава, глас з~:*

Приидите, мучениколюбцы, Христова страстотерпца, и (с. 257) павлу согражданина, и стаинника явльшася, и вкупе течение совершивша, благочестно прославим иулиана славнаго: в воду бо вшед, с водными зверьми змиеву главу сокруши, и кровьми землю, и шествием море освятив, от сущих зде преставися к вечным жилищем, и от вседержительныя руки подвигов почесть прият, просит очищения душам нашым и велия милости.

*Крестобогородичен. Подобен:*
Тридневен:

Предстоящи у древа иногда во время распятия Дева с девственным учеником, и плачущи вопияше: увы мне, како страждеши, всех, Христе, сый безстрастие;

*Тропарь, глас д~:*

Мученик твой, Господи, иулиан, во страдании своем венец прият нетленный от тебе Бога нашего: имеяй бо крепость твою, мучителей низложи, сокруши и демонов немощныя дерзости: того молитвами спаси душы нашя.

*Канон, творение иоанна монаха, егоже краегранесие:*

Иулиана песньми мученика венчаю.

*Глас и~. Песнь а~. Ирмос:*

Поим Господеви, проведшему люди своя сквозе чермное море, яко един славно прославися.

Священными да восхвалится песньми страдалец твой славный, и пречестная память: неприступною бо славою прославися.

Поползением не пался еси, подвизаяся мученически, Христов воине, немощию плоти даже до крове.

Паче сияния злата, мученическими ранами украсился еси облистаяся, и многоценнаго камене святый. (с. 258)

*Богородичен:*

Чистая Богородице, яже воплощенное присносущное и пребожественное слово паче естества рождши, поем тя.

*Песнь г~. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Камению не повелено ми бысть, яко Богу служити, ручных дел, иулиан умовредному судии отвещаваше.

Стоял еси пред судищем мучителя, Христу, мучениче иулиане, яко судии живых и мертвых предстоя.

Безумен не бых исповедая Бога, рече иулиан, единаго в Троице, нераздельно певаема.

*Богородичен:*

Даждь нам помощь молитвами твоими, пречистая, прилоги отревающи лютых обстояний.

*Седален, глас а~. Подобен:*
Гроб твой:

Вод потоплением блаженную кончину приял еси, мудре, многообразнаго змия в сих удавив, победу взял еси. темже любовию твою достохвальную память празднующе, о нас моли Христа, молимся.

*Слава, и ныне, Богородичен:*

Настави нас на путь покаяния, уклоншыяся присно к безпутием зол, и преблагаго прогневавшыя Господа, неискусобрачная, благословенная Марие, прибежище отчаянных человеков, божие жилище.

*Крестобогородичен:*

Зрящи тя, Христе, всенепорочная Мати, мертва на кресте простерта, вопияше: сыне мой, собезначальне отцу и духу, что неизреченное твое сие смотрение, имже спасл еси пречистых рук твоих, щедре, создание;

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество. (с. 259)

Многообразным ранам иулиан тело предаяше, не чувствуя болезней, Христовою бо любовию сохраняшеся.

Небесныя, преславне иулиане, хламиды желая, гонителем земную, яко Христов угодник, оставил еси.

Победителя демонския лести, не телесная сила, пребогате, но желание непобедимое, Христовых страстей тя содела.

*Богородичен:*

Очищение нашым даруй неведением, яко безгрешен, и умири мир твой, Боже, молитвами рождшия тя.

*Песнь е~. Ирмос:*

утренююще вопием ти, Господи, спаси ны: ты бо еси Бог наш, разве тебе иного не вемы.

Подобяся во всем владыце, прехвальне, стал еси пред судищем беззаконнующих осуждаемь.

Законно подвизався, заклался еси владыце, яко агня незлобиво руками беззаконных, блаженне.

Ни род, ни сан земный, вменил еси, противу твоему, мучениче славне, Христоименитству превышши.

*Богородичен:*

Марие Богородице безневестная, упование врагов суетно сотвори, поющыя же тя возвесели.

*Песнь з~. Ирмос:*

Ризу мне подаждь светлу, одеяйся светом, яко ризою, многомилостиве Христе, Боже наш.

Ко древу пригвождена тя, Христе, славный угодник твой не стыдяшеся, но яко славы сокровище непщеваше.

умолкоша прелести скверныя, богогласными же языки божественная таинства мученик Христовых открышася.

Исцеления страстей всяческих, и согрешений проси оставления, славне страдальче Христов, поющым тя. (с. 260)

*Богородичен:*

Привнеси мольбу нашу спасу твоему, пречистая: ты бо еси похвала рода нашего и заступление.

*Кондак, глас. Подобен:*
В молитвах:

Благочестия непобедимаго воина, и истины согласника и оружника, вси достойно восхвалим иулиана днесь, и к нему возопиим: моли Христа Бога о всех нас.

*Икос:*

Путем господним от младенства шествовал еси, треблаженне, и того благочестно свидения вожделел еси, и крест на рамо, иулиане богомудре, усердно взем, лесть лютую идолонеистовства разорил еси, сокрушив капища вражия, козни же и лаяния. темже верою притекаем в твой покров, вопиюще, пребогате: моли Христа Бога о всех нас.

*Песнь з~. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Миро благовонно искапает хвальная и славная твоя память, воине Христов, поющым непрестанно: благословен еси, Господи Боже, во веки.

Неизглаголанная слава венчавает, иже к хвале твоей собранныя, воине Христов, поющыя непрестанно: благословен еси, Господи Боже во веки.

Глаголу мучителя не повинувся, не послужил еси, непобедиме, твари, но единому Богу живу вопиял еси: благословен еси, Господи Боже во веки.

*Богородичен:*

Разрешая евину клятву, в пренепорочную вселився Деву, благословения источник прозябая вопиющым: благословен, владычце, плод твоего чрева. (с. 261)

*Песнь и~. Ирмос:*

Мусикийским органом согласующым, и людем безчисленным покланяющымся образу в деире, три отроцы не повинувшеся, Господа воспеваху и славословяху во вся веки.

Ласкаше убо льстец, и муками тя призываше к прелести, иулиане, ты же вопиял еси: Господа пойте и превозносите во вся веки.

Крепчайше якоже лев, по муках мучителя низлагая, иулиане, взывая весело: Господа пойте и превозносите во вся веки.

Лютость огня не отлучит мя, ни сечение меча отторгнет от содетеля Бога, вопияше, взывая: Господа пойте и превозносите во вся веки.

*Богородичен:*

Яко всех Господа рождшую, и Деву пребывшую, Марие, и по рождестве, вернии достойно воспевающе, радуйся, тебе вопием, и превозносим во вся веки.

*Песнь ф~. Ирмос:*

Чистую славно почтим, людие, Богородицу, огнь божества приимшую во чреве неопально, песньми величаем.

Превзятое око низложил еси, божий воине, безплотнаго лестца, брався с плотию мужески, Христа же величая присно.

Гнезд избежал еси змия, врага злоначальника, в морския, блаженне, глубины ввержен, мудре. тем тя песньми величаем.

Яко добре страданьми подвизался еси по владыце, яко красно венчался еси десницею Владыки. темже тя достойно ублажаем.

*Богородичен:*

Моисей в купине тя виде, чистая, в горе, приемлющу нестерпимый божества огнь неопально. темже тя вси величаем. (с. 262)

Светилен:

Якоже солнце светоносно чудесными зарями наставляеши всю тварь, преславне страстотерпче. темже твою совершающе память, просим от бед вся избавити.

*Богородичен:*

Твое достояние, слове, утверди во бранех, отечеству победы на варвары подая, Богородицы мольбами, юже дарова христианом заступницу.

*На литургии, прокимен, глас д~:*
Святым, иже суть на земли его: *Стих:*
Предзрех Господа предо мною выну. *Апостол к ефесеем, зачало сл~г. Аллилуиа, глас д~:*
Воззваша праведнии: *Стих:*
Многи скорби праведным: *Евангелие луки, зачало р~з. Причастен:*
В память вечную будет праведник:

