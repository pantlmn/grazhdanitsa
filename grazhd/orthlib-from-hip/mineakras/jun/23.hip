<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 269)

*Месяца тогоже в к~г-й день.*

*Святыя мученицы агрипины.*

*В тойже день празднуем сретение пречистыя Богородицы, чудотворныя иконы владимирския.*

Служба ея писана по сей службе.

*Стихиры мученицы, глас д~. Подобен:*
Дал еси знамение:

Рим тя предлагает, * якоже цветоносный шипок благовонен, * агрипино многострадальная, * верных мысль благоухая вонями добродетельными, * и злосмрадие страстей отгоняя благодатию всегда, * мучеников удобрение, * церкве утверждение, * дев похвала, * и чудес пучина.

Богатство яко многоценно, * сикелии тя дает, * в риме пострадавшую, * Христос Бог наш: * идеже пришедши, славная мученице, * демонов лукавое множество отгониши предстательством твоим. * темже тя ублажаем, * и святое твое днесь празднуем страдание, * агрипино многострадальная.

Ношаху на раменах тя васса и павла, * повелением всяческая носящаго, * места пременяюще, * и долготу пучины, мученице агрипино, * чудодействия страшная (с. 270) совершающи * божественною благодатию, * почила еси на месте, * идеже Бог учини, * утружденным покой бывши, всехвальная.

*Ины стихиры Богородицы, глас и подобен тойже.*

*Егда поеши аллилуиа, сии стихиры глаголи прежде:*

Радуйся, солнцезрачная луче, * солнца незаходимаго престоле, * яже солнце возсиявши недоуменное: * радуйся, уме, облистаяй божественными сияньми, * заре молнийная, * осветившая земли концы, * истинное злата блистание, * вседобрая и пренепорочная, * свет невечерний верным облиставши.

Скверну отмый страстнаго сердца моего, * Богородице всепетая, * и вся язвы и гноения сего, * яже от греха, очисти, чистая, * и ума моего устави непостояние: * яко да силу твою, * и великое заступление, * величаю окаянный * и непотребный раб твой.

Немощь и разслабление, * Дево Мати всенепорочная, * души моея преложи в крепость и силу, * страхом и любовию творити же * и деяти оправдания Христова: * яко да избегну огня нестерпимаго, * и наследие небесное, * и жизнь непроходимую * тобою восприиму, веселяся всегда.

*Слава, и ныне, глас и подобен тойже:*

Бесовскими приклонена прилогми, * и в ров погибели ввержена, * ущедри, владычце, * и утверди мя на камени добродетелей, * и наветы вражия разорши, * сподоби мя творити повеления * твоего сына и Бога нашего: * яко да улучу * оставление в день суда.

*Крестобогородичен. Подобен тойже:*

Распинаема Христа человеколюбца видящи пречистая, и ребра ископаваема копием, * плачущи вопияше: * что сие, сыне мой; * что ти безблагодатнии людие воздаша, * за (с. 271) яже сотворил еси добрая им, * и тщишися безчадствовати мя, вселюбезнейший; * удивляюся, благоутробне, * твоему вольному распятию.

*Тропарь, глас д~.*

Агница твоя, Иисусе, агрипина, зовет велиим гласом: тебе, женише мой, люблю, и тебе ищущи страдальчествую и сраспинаюся, и спогребаюся крещению твоему, и стражду тебе ради, яко да царствую в тебе, и умираю за тя, да и живу с тобою: но яко жертву непорочную, приими мя с любовию пожершуюся тебе. тоя молитвами, яко милостив, спаси душы нашя.

*Канон, егоже краегранесие:*
Христову невесту агрипину хвалю.

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою, радуяся, тоя чудеса.

Сиянием благодати, облиставшим тебе свыше, мрак отжени неведения моего, и подаждь ми молитвами твоими, агрипино, благодать, воспети твоя, мученице, чудеса.

Солнца светлейши яко истинно возсияла еси на тверди церкви Христовы: и просветила еси зарями подвиг, мученице, и чудес твоих мира концы.

Жениха безсмертнаго, жизнодавца желающи, яко дар страдание сему принесла еси: и восприяла еси небесное царство, и венец нетленен, мученице славная.

Рукою Владыки твоего окормляема, преплыла еси непостоянное море нечестия, честная: и устремилася еси ко пристанищу, агрипино, вышния светлости, богоблаженная.

*Богородичен:*

Денница возсия в сердцах, пренепорочная, верою (с. 272) чтущих тя божию матерь, и озари день светоносный, Христос, иже из ложесн твоих возсия, препетая.

*Песнь г~. Ирмос:*

Лук сильных изнеможе, и немощствующии препоясашася силою: сего ради утвердися в Господе сердце мое.

Жезлием биема радовашеся, сими кости нечестия сокрушающи и вопиющи, твоея любве ничтоже мя разлучит, Христе.

Да врагов наготу обличиши, мученице, риз совлеклася еси: сего ради нетления одежду тебе Христос даде.

уста глаголющая беззаконно на тя, законно, Христова мученице, заградишася, величия Cпаса проповедающей ти.

Протяг на земли тело твое, нечестия служитель осуетися, простерт ко владыце ум твой имущи.

*Богородичен:*

Глагол благочестно исполнися исаиин, Дева бо роди воплощенна жизнодавца и Cпаса душ наших.

*Седален, глас д~. Подобен:*
Скоро предвари:

Иже камению служащии прелестию многою, отягчавают камением тя, исповедующую Христа, каменя необоримаго. темже скончавшися, преславных чудес, славная агрипино, облистала еси зарю, просвещающую душы нас восхваляющих тя.

*Слава, и ныне, Богородичен:*

Едина рождшая творца всех, едина украсившая человечество рождеством твоим, богоневесто, избави мя от сети льстиваго врага: постави мя на камени Христовых хотений, того молящи прилежно, егоже воплотила еси.

*Крестобогородичен:*

На кресте тя возвышена яко узре пречистая Мати твоя, слове божий, матерски рыдающи вещаше: что новое (с. 273) и странное сие чудо, сыне мой; како, жизнь всех, вкушаеши смерти, оживити мертвыя хотя, яко милосерд;

*Песнь д~. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Волю того боящихся творяй, ангелом, мученице, разрешает тя уз, и стеснения, разорившую всякое нечестие соузом любве Христа, жениха твоего.

умертвившися любве ради, умертвившаго всю крепость смертную, благодать источаеши присноживотную, страстьми умерщвленныя исцеляеши, агрипино, мучеников Христовых удобрение.

Превозшедши любовию жениха твоего всяку плотскую любовь, терпела еси твердо, внегда биеме быти болезненне, вопиющи: не разлучит мя любве твоея, Христе, мук прещение.

Блаженнаго совокупления троичным желанием пострадавших, вассы и агрипины целомудрыя кто мужество изречет; имже показаша немощну идольскую крепость, державно.

*Богородичен:*

Царица Дева, златою одеждою украшена, сыну царю ныне предстоит, яже без разсуждения ангелы превосходящи, зовущыя: слава, Христе, силе твоей.

*Песнь е~. Ирмос:*

Ты, Господи мой, свет в мир пришел еси, свет святый, обращаяй из мрачна неведения, верою воспевающыя тя.

Свет незаходимый всельшийся в твое тело, являше тя зрящым, в нощи яко во дни, зарю чудес испущающую. (с. 274)

Нескверная агница пастыря стопам последующи, якоже жертва непорочна, сему принесеся божественно.

ум имущи светел, пророчествия исполнен, будущая яко сущая, славная вассо, предглаголати сподобилася еси.

*Богородичен:*

О Мати божия, души моея озлобление исцели, рождшая преблагаго слова, всех ублажающа.

*Песнь з~. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости, от ребр твоих истекшею кровию.

Облиставшее от рима, яко незаходимое солнце, сикелиа тело святыя мученицы приемши, мрака демонскаго избавляется лютости.

Доблественно требогатыя святыя мученицы, яже прежде смерти умершыя, в чаянии мучения, умершее твое живоносное тело принесоша.

оружие врага на тебе изнеможе: ибо яко град низложила еси неимущ основания, сего гордыню, агрипино, трудом славных подвигов твоих.

Исцеляется прикосновением тела твоего кровоточивая, прокаженнии очищаются верою притекающе: отбегает же и ин всяк недуг, призыванием святаго твоего, мученице, имене.

*Богородичен:*

Глаголы гавриила, Дево всенепорочная, ныне приемше, вопием: радуйся, Мати едина благословенная: радуйся, двере, солнце правды имущи.

*Кондак, глас д~. Подобен:*
Явился еси:

Светлых подвиг твоих светоносный наста день, в оньже почитающи сих божественная церковь, вся (с. 275) созывает весело вопити тебе: радуйся, Дево и мученице, агрипино всечестная.

*Песнь з~. Ирмос:*

Спасый во огни авраамския твоя отроки, и халдеи убив, яже правда праведно уловляше: препетый Господи, Боже отец наших, благословен еси.

Голубица якоже злата, оружием креста ограждаема, агаряны, иже в нощи ко граду твоему приближившыяся, потребила еси, спасши верныя скверноубийства сих, мученице.

Многовидныя Христа ради претерпевши болезни, мученице, неболезненно обрела еси в том и безсмертно наслаждение, зовущи: препетый Господи, Боже отец, благословен еси.

Священник чудный, и чудодейством сияя, твоя чудеса зря, агрипино, Бога величаше, и веселяся пояше: Боже отец наших, благословен еси.

Твердым помыслом твердое твое к страстем носящи тело, женскую никакоже чула еси немощь, зовущи дева владыце: благословен еси, Господи, Боже отец наших.

*Богородичен:*

Рождшая Бога пребываеши по рождестве Девою, и млеком питаеши матерски подобно питателя мира, пренепорочная, емуже поюще зовем: Боже отец наших, благословен еси.

*Песнь и~. Ирмос:*

отроки благочестивыя в пещи рождество Богородичо спасло есть: тогда убо образуемое, ныне же действуемое, вселенную всю воздвизает пети тебе: Господа пойте, дела, и превозносите его во вся веки.

Нощь яко день зряшеся носящым, мученице, твоя мощи. место благоухашеся всяко тя приемлющее. демонское ополчение вельми отгоняшеся. исцелений изливаются капли, превозносящым Христа во вся веки. (с. 276)

Жениха безсмертнаго желающи, в след благоуханий сего текла еси, того страстем и смерти подобящися, мученице славная, и взывающи: Господа пойте, дела, и превозносите его во веки.

Несумненну имущи веру, елеем просвещши кровей твоих, мученице, свещу твою, внутрь вошла еси чертога, поющи небесныя радости: Господа пойте, дела, и превозносите его во веки.

Видети красоту господню, сего же церковь посещати желающи, яко на колеснице крове своея вземшися, поющи к сему достигла еси: Господа пойте, дела, и превозносите его во веки.

*Богородичен:*

Купина, яже прежде прообразоваше странное рождества твоего таинство, неопальна пребывши, пренепорочная: ибо огнь родила еси божества, и неопальна пребыла еси, отроковице. темже тя поем во вся веки.

*Песнь ф~. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Манием вся творящаго, к концу мучения агафоника, с вассою вкупе и павлою усердно тщащеся, яко воистинну дружебно, обретоша желания край.

В небесных чертозех вселившися, Дево, и невидимых доброты смотряющи, и приемлющи божию светлость, тя поющыя уясни.

Венец положися благодатей на версе твоем, агрипино, яко скончавшей течение, и веру соблюдшей некрадому, и праведных чинове красно тя прияша.

Яко предстоящи зиждителю со дерзновением владыце, мученице агрипино, со всеми от века святыми, проси согрешений прощения тя поющым, добрая Дево. (с. 277)

*Богородичен:*

Вся содержащаго, матерски подобно, твоими руками носящи, Дево Марие, руки мя избави борца, яко да твое, спасаемь, восхвалю величие.

*Служба сретению чудотворныя иконы пресвятыя Богородицы, яже нарицается владимирская.*

*Вечер,*
Блажен муж:

*На*
Господи, воззвах, *стихиры на и~, глас д~. Подобен:*
Яко добля:

Яко светоносная палата, * и одр всезлатый, Богородице владычце: ты бо слово божие * во твоих ложеснах вместила еси, * и рождши нам солнце незаходимое, * свет невечерний, * наша прежде неразумием омраченная сердца * благоразумием осветила еси, * и льсти тму разорила еси.

Твоим рождеством * адова крепость разорися, * и все человечество спасено бысть: * ныне же твоими молитвами * врагов наших шатание низложи, * и крепость их сокруши, * и людем твоим победы на враги даруй, * да посрамятся вси * являющии рабом твоим злая.

Богородице владычце, * державная помощнице, * укрепи славящую тя страну на враги: * да якоже древле спасла еси царский град от нахождения поганых, * тако и ныне спаси страну российскую от нахождения вражия, * от междоусобныя рати, * от глада же и труса, * Дево неискусобрачная. * сего ради тя славит страна российская, * человеком помощницу. (с. 278)

Ныне страна российская * о тебе хвалится и веселится, * имеющи тя заступницу непостыдную, * и стену нерушиму, * граду нашему непоколебимое основание, стража неусыпна земли российския *. не престай ныне твоими, госпоже, молитвами * избавляти твой град и люди от всех бед.

Тебе припадают, госпоже, * святителей сословие и собори, совокупление всех, * монаси и простии, * и весь народ умильно молящеся, * тебе ныне кланяющеся, * и любезно целующе твой образ, * и молящеся глаголют: чтущий тя град всегда спасай от всех бед.

*Ины стихиры, глас и~. Подобен: О*
преславнаго чудесе!

О преславнаго чудесе! * иже невместимый небесы, * и ангелы славимый, * и от серафимов поемый, * на землю сошед, * в твою утробу вместися, * и ключа девства не разруши, * наше естество древле от диавола мучимо из\ъят, * и весь род человеческий свободи, * тебе же, госпоже, * заступницу нам дарова. * тем не престай сохраняти * и спасати душы нашя, яко милосерда.

О преславнаго чудесе! * се заступление прииде, * сопротивление низложися, град наш спаси, * враги нашя прожени, * и нас рабов твоих твоею милостию возвесели. * о божия слова селение! * род человеческий чтущий тя * всегда спасай от всех бед.

Подаждь утешение * твоим рабом, чистая, * напастьми одержимым, * и рог верных вознеси, * богородительнице Марие: * спаси молитвами твоими град твой неразрушимь * и варварская шатания низложи, * и нас рабов твоих, безневестная, * хвалящих тя спаси.

*Слава, и ныне, глас и~.*

Приидите, российстии собори, приидите, верных (с. 279) совокупления, в сретение царицы богоотроковицы: се бо грядет царица своим образом честным, спасти град и люди от сопостатных поган невоеваны. о чудо велие и преславное, и пребольши ума! како пришествием честнаго ея образа сопротивнии побеждаются, и отечество наше утверждается; нощь упразднися и день приближися. егоже ради тебе вину спасения нашего естество наше приемлет, и вся тварь воспевает ти зовущи: радуйся, предстательнице и помощнице, и спасение душ наших.

*Вход. Прокимен дне. Чтения три.*

*Бытия чтение.*

[Глава к~и] Изыде иаков от студенца клятвеннаго, и иде в харрань. И обрете место, и спа тамо, зайде бо солнце: и взят от камения места того, и положи возглавие себе, и спа на месте оном и сон виде. И се лествица утверждена на земли, еяже глава досязаше до небес, и ангели божии восхождаху и низхождаху по ней. Господь же утверждашеся на ней, и рече: аз Бог авраамов, отца твоего, и Бог исааков, не бойся. Земля, идеже ты спиши на ней, тебе дам ю, и семени твоему. И будет семя твое яко песок земный, и распространится на море и ливу, и север, и на востоки: и возблагословятся о тебе вся колена земная, и о семени твоем. И се аз с тобою сохраняяй тя на всяком пути, аможе аще пойдеши, и возвращу тя в землю сию, яко не имам тебе оставити, дондеже сотворити ми вся, елика глаголах тебе. И воста иаков от сна своего, и рече: яко есть Господь на месте сем, аз же не ведех. И убояся, и рече: яко страшно место сие, несть сие, но дом божий, и сия врата небесная. (с. 280)

*Пророчества иезекиилева чтение.*

[Глава м~г и м~д] Тако глаголет Господь: будет от дне осмаго и прочее, сотворят иереи на олтари всесожжения вашего, и яже спасения вашего, и прииму вы, глаголет адонаи Господь. И обрати мя на путь врат святых внешних, зрящих на востоки, и сия бяху затворенна. И рече Господь ко мне: врата сия затворена будут, и не отверзутся, и никтоже пройдет сквозе их, яко Господь Бог Исраилев пройдет ими, и будут затворена. Яко игумен сядет в них снести хлеб, по пути еламских врат внидет, и по пути его изыдет. И введе мя по пути врат святых, сущих к северу, прямо храму, и видех, и се исполнь славы храм Господень.

*Притчей чтение.*

[Глава ф~] Премудрость созда себе дом, и утверди столпов седмь. Закла своя жертвенная, и раствори в чаши своей вино, и уготова свою трапезу. Посла своя рабы созывающи с высоким проповеданием на чашу, глаголющи: иже есть безумен, да уклонится ко мне, и требующым ума рече: приидите, ядите мой хлеб, и пийте вино, еже растворих вам. Оставите безумие, и живи будете: и взыщите разума, да поживете, и исправите разум в ведении. Наказуяй злыя, приимет себе безчестие: обличаяй же нечестиваго, опорочит себе: обличение бо нечестивому, раны ему. Не обличай злых, да не возненавидят тебе, обличай премудра, и возлюбит тя. Даждь премудрому вину, и премудрейший будет: сказуй праведному, и приложит приимати. Начало премудрости, страх Господень, и совет святых, разум: разумети бо закон, помысла есть благаго. Сим бо образом многое поживеши время, и приложатся тебе лета живота. (с. 281)

*На литии стихиры, глас в~. Самогласны:*

Яко воистинну древняго кивота пречестнее, егда Давид собрав чины ликовствоваше, ныне твоя, Богородице, икона, ейже предстоят архиереев собори, и с чинми ангел, и все Христоименитых людей множество, достойно блажат тя матерь божию, и прославляют раболепно и чествуют, и покланяются, и молятся тебе по Бозе: да мир умириши в православии, и отечество утвердиши, и спасеши от всех зол твоя рабы, яко едина благословенная.

Предстоят ти, госпоже Богородице, пред твоим, пречистая, образом, архиереев сословие, и вси людие, монаси и простии, ведуще тя воистинну помощницу сильну и непобедиму, моления тебе приносити, от всея души подвизают, и поущают на молитву к Богу, требующе твоея помощи, да простреши богоносныя твоя руки, и умолиши за мир. вонми и услыши, владычце, и подаждь утешение рабом твоим, дондеже не одолеют ны грехи нашя, тяжкия и лютыя: твоея бо всегда требуем вси помощи.

*Глас и~:*

Первее написавшейся твоей иконе, евангельских таин благовестником, и к тебе царице принесенней, да усвоиши ту, и сильну соделаеши спасти чествующыя тя. и порадовалася еси, яко сущи милостива, спасения нашего содетельница, яко уста и глас иконе бывше, якоже и Бога внегда зачинающи во чреве, песнь воспела еси: се от ныне ублажат мя вси роди. и на ту зрящи глаголала еси со властию: с сим образом благодать моя и сила. и мы истинно веруем, яко се рекла еси, госпоже, сим образом с нами еси. тем благоговейно (с. 282) предстояще, покланяемся тебе раби твои: посети ны твоими матерними щедротами.

*Глас з~.*

Гора еси великая и преславная, паче горы синайския, Богородице. она бо не терпяше снития славы божия, во образех и сенех огнем возгарашеся, и громи и молнии тамо быша: ты же весь божественный огнь сущь, божие слово во чреве твоем неопально носила еси, и от сосец твоих млеком питала еси манием носящаго вся. И матернее дерзновение к нему имущи, помози, владычце, верно празднующым твой честный праздник, и не забуди милостивно посещающи: прияла бо еси от Бога дар строити и покрывати Христоименитое стадо, рабы твоя.

*Слава, и ныне, глас з~:*

Тебе вси роди человечестии хвальныя дары приносят, владычце, и молятся яко царице и матери божии, пророцы тя премудро проповедаша, левити благословиша, апостоли и мученицы исповедаша, вся сословия покланяются, архиерее проповедают, монаси и простии благоговеют, богатии и убозии, сироты и вдовы, и всяк возраст, и всяко преспеяние, старческое и младенческое. под кров твой державный с верою прибегаем: покрый и соблюди, госпоже, молитвами твоими, и спаси от бед душы нашя.

*На стиховне стихиры, глас и~. Подобен:*
Что вас наречем:

Что тя наречем, Богородице владычце; * корень ли иессеов; от тебе бо нам Христос яко цвет изыде. * манну ли, верных сердца услаждающую твоим рождеством; руно гедеоново; * на тя бо Христос яко роса сниде, и тя заступницу нам показа: * егоже моли, спасти душы нашя. (с. 283)

*Стих:*
Слыши, дщи, и виждь, и приклони ухо твое.

Да вси похвалим, вернии, * таково нам заступление давшую непостыдное, * и непреборимое на враги одоление победное, * и нам всем спасение, * и граду нашему стену и покров, * и основание непоколебимое, * и отечеству нашему на сопостаты пособие, * и непобедимую победу.

*Стих:*
Клятся Господь Давиду истиною, и не отвержется ея.

Достойно тя блажит человеческий род, чистая, * яко спасаеши чтущыя тя от всех бед. * ты бо еси, госпоже Дево чистая, * заступница непостыдная твоим рабом показалася еси; * и молитвенница тепла к Богу, о находящих скорбей. * тобою варварская шатания разрушаются, * и стрелы вражия упражняются: и раби твои от одержащих бед избавльшеся, * тя, Богомати, песньми ублажаем.

*Слава, и ныне, глас тойже. Самогласен:*

Да радуются российстии собори, да ликовствует естество, яко твоего, чистая, честнаго образа пришествием град наш спасается, раби твои от одержащия нужды избавльшеся, тебе, чистая, взывают: радуйся, добрых виновная, и заступница непостыдная, и спасение душ наших.

*Тропарь, глас д~:*

Днесь светло красуется славнейший град москва, яко зарю солнечную восприемши, владычце, чудотворную твою икону, к нейже ныне мы притекающе, и молящеся тебе, взываем сице: о пречудная владычце Богородице, молися из тебе воплощенному Христу Богу нашему, да избавит град сей, и вся грады и страны Христианския невредимы от всех навет вражиих, и спасет душы нашя, яко милосерд. (с. 284)

*На утрени, по а~-й стихологии, седален, глас д~.*

*Подобен:*
удивися иосиф:

Божественными зарями просвети поющыя тя, и умы утверди, непорочная Дево, крепкая заступнице мира всего. темже торжествуем вси любовию поюще тя, и пришествие твоего образа славяще: не престай, Дево, молитвами твоими, спасающи рабы твоя от всякия беды, едина благословенная.

*Слава, и ныне, Богородичен:*

Невесто неискусобрачная, премудрости село показася утроба твоя Бога слова: ты бо едина Мати божия, благих ходатаица явившися, всяких страстей избави рабы твоя, непрестанно воспевающыя славу твою.

*По в~-й стихологии, седален, глас г~. Подобен:*
Красоте девства:

Яко звезда многосветлая взыде от востока к западу твой образ, Богомати, озари скорби тмою одержимых, и прещения враг избави, и вся тех сети разрушив, явися, предстательнице крепкая, оружие непобедимое на враги миру всему: из тебе бо всех Владыка плоть приим, вся человеки обожи.

*Слава, и ныне, тойже. По полиелеи припев:*

Достойно есть величати тя, Богородице, честнейшую херувим и славнейшую без сравнения серафим.

*псалом избранный:*
Боже, суд твой цареви даждь:

*Таже седален, глас а~:*

Блаженна еси ты, Богородице чистая, величествия твоя кто воспети может; еже чудо страшно, и чудо велие содеявши, твоими молитвами, Богомати, чтущий тя град всегда свобождается от всех бед, тмы и меча, поганых пленения и всякаго гнева. темже мы, зряще честное образа твоего пришествие, хвалим яко царицу, (с. 285) воспевающе вернии, словесы тя, чистая, блажаще, глаголем: Богородице чистая, моли воплощеннаго из тебе, спастися душам нашым.

*Слава, и ныне, тойже.*

*Степенна, а~-й антифон д~-го гласа. Прокимен:*
Помяну имя твое во всяком роде и роде. *Стих:*
Слыши, дщи, и виждь, и приклони ухо твое. Всякое дыхание: *Евангелие луки, зачало д~.*

*По н~-м псалме, стихира, глас в~:*

Готовися, всечестный граде москва, на сретение Девы Богоматере: се бо грядет к тебе светлое великое солнце от врат затворенных. тма убо скорби твоея отгоняется, свет же твоего веселия исполняется, буря сопротивных ветров уставляется: мужие и священницы в печалех сладкое утешение приемлют, царице единой покланяются, молящеся глаголют: пречистая Дево, мольбами твоими избави рабы твоя от всякия беды и печали.

*Канон похвале Богородицы, со ирмосом на з~: и праздника, на и~.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою, радуяся, тоя чудеса.

Просвети, владычце, душы нашя зарею божественною, паче ума благодатию твоею, и независтный дар подаждь ми, воспети тя, яко помощницу человеческому существу, препетая, верное заступление, на враги победу православному отечеству нашему.

Приидите, соберитеся, российстии собори, в пречистный храм всенепорочныя владычцы, и возопийте умильно молящеся, к честному образу взирающе: Богородице безневестная, хвалящыя тя спаси.

Твой, Богомати, всечестный образ, богогласный евангелиа (с. 286) Христова списатель пребожественный лука написав, творца всех на твоих честных руках вообрази: к немуже притекающыя напасти и печали избавляеши, и вся покрываеши твоею милостию.

Храм прекрасный, содетель всех едину тя обрет, в тя вселися, и человеки обожи. к немуже за ны, Богородице, молися, спасти ны от поганых пленения, и всякия иныя скорби находящия на ны: да твоего днесь образа сретение всечестно празднуем.

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя духовно утверди, в божественней твоей славе венцев славы сподоби.

Все помышление отвергше, богомудрии, приидите в сретение прекрасныя зари, держащия пресветлую лучу, вся просвещающую, и милостию весь мир обогащшую.

Твою, Богомати, всечестную и чудотворную икону российстии люди стяжавше, яко заступление крепко и стену нерушиму, молятся ти, на враги победу даровати отечеству нашему.

облак светозарный показася, росою благодати вся омывающи телесныя скверны, и душы просвещающи, едина всепетая.

Древо многоплодно явилася еси, пищею негиблющею вся насыщающи, душы же веселящи, богоневесто чистая, добродеяния всем источи, и от скорбей нуждных спаси.

*Седален, глас д~. Подобен:*
удивися иосиф:

Народи боголюбивии, приидите в сретение: се бо приходит Дева всех пророков превышши, честным своим образом жизнодателя миру на руках имеющи, град свой сохраняти страждущий, варварскую дерзость (с. 287) низложити, вообразитися всем хранительница тверда, держава и ограждение верно молящымся.

*Слава, и ныне, тойже.*

*Песнь д~. Ирмос:*

Неизследный божий совет, еже от Девы воплощения, тебе вышняго, пророк аввакум усмотряя зовяше: слава силе твоей, Господи.

Гору превелию, юже даниил виде, от неяже камень отсечеся без руки, и вся соблазны истни, верныя же просвети, истинное светозарное солнце показа, лучами просвещающи, Богородице приснодево.

Вооружаются на люди твоя, чистая Богородице, сынове агарины, злый совет творяще, грады разоряюще, верныя же погубляюще: но ты, всепетая, твоею милостию, вся низложи, исмаильтяны враги покаряющи отечеству нашему.

Небо одушевлено, едина Богомати, свет велий приемши, вся просвещающи, тму держащих бед разжени, и нас вышняго причастия сподоби.

Давид пред кивотом ликовствует, левити же воспевают: паче же пред тобою, богородительнице чистая, россиа хвалами яко царицу воспевает, гласы молебными прилежно ти вопиющи: радуйся, заступнице града нашего.

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Тебе, Богомати, великий во пророцех исаиа провиде духом, угль имеющу во чреве, верныя просвещающь, и соблазны вся пожигающь, спасая род человечь. (с. 288)

Жезл ааронов прозябла еси, и злобный корень исторгнула еси, Дево богоневестная, жизнодателя рождши миру: егоже моли, сему граду спастися от многих напастей.

Ныне убо приступите с веселием, богоизбранное стадо, российстии собори, ко всечестней божии матери, и честный ея образ любезно приимите: се бо благодать неисчерпаемая воды точащи божественныя неоскудно, юже, вернии, почтим, и честному образу ея поклонимся.

О корене иессеева древо возрасте всем животное, плод убо прозябла еси во утробе твоей, Дево чистая, вся люди насыщающи твоею милостию.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

*От*
тебе, Богомати, истече поток сладкий, вся напаяя люди, душ измывая скверны, Богородице владычце, спаси всех покланяющихся верно честному образу твоему.

Вси убо совокупльшеся вкупе, воспоем чистую Деву, богоизбранную лествицу иаковлю, гедеоново же руно, радости ходатаицу, крепость и похвалу спасаемых, богородительницу чистую.

Се ныне веселие приближается, скорбь же потребляется, вернии спасаются, яко от источника радость почерпающе выну хвалами воспевают: радуйся, чистая владычце, спасения нашего начаток, и всех верных стена и похвала.

Подаждь нам помощь мольбами твоими, пречистая Богородице, скорби убо находят на ны, и печали умножаются, врази ополчаются: но ты, пречистая, представши (с. 289) избави, врагов наших шатание низложи, на враги победу даруй, да посрамятся вси являющии рабом твоим злая.

*Кондак, глас и~. Подобен:*
Взбранной:

Взбранной воеводе победительная, яко избавльшеся от злых пришествием твоего честнаго образа, владычце Богородице, светло сотворяем празднество сретения твоего, и обычно зовем ти: радуйся, невесто неневестная.

*Икос:*

Ангел предстатель с небесе послан бысть рещи Богородице, радуйся, и со безплотным гласом воплощаема тя зря, Господи, ужасашеся, и стояше зовый к ней таковая: радуйся, еюже радость возсияет: радуйся, еюже клятва исчезнет: радуйся, падшаго адама воззвание: радуйся, слез евиных избавление: радуйся, высото неудобовосходимая человеческими помыслы: радуйся, глубино неудобозримая и ангельскима очима: радуйся, яко еси царево седалище: радуйся, яко носиши носящаго вся: радуйся, звездо, являющая солнце: радуйся, утробо божественнаго воплощения: радуйся, еюже обновляется тварь: радуйся, еюже покланяемся творцу: радуйся, невесто неневестная.

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Яко порфирою и виссом, червленою хламидою, Дево Богородице владычце, град твой тобою одеяся, Христа величает, и пришествие честнаго твоего образа славит, явльшася паче лучь солнечных, и немрачным светом просвещающа велегласно хвалящыя тя.

Скрижали богописанныя перстом духа в ярости моисей сокруши: но в тебе, чистая, преславный творец (с. 290) вселився, невредну тя сохрани. емуже поем: отец наших Боже, благословен еси.

Приими твоих раб мольбы, пречистая Дево Богородице, непостоянную бурю утиши молитвами твоими, и советы противных врагов разжени, нападающих на стадо твое, всенепорочная владычце.

Тебе едину помощницу роду человеческому, Богородице Марие, зиждитель всех рождеством своим назнамена, и пророцы прообразиша: ов тя дверь, ин же тя ложницу божию: мы же тя воспеваем родительницу божию, и ходатаицу к Богу, и заступницу от всех зол находящих на ны.

*Песнь и~. Ирмос:*

отроки благочестивыя в пещи рождество Богородичо спасло есть: тогда убо образуемое, ныне же действуемое, вселенную всю воздвизает пети тебе: Господа пойте, дела, и превозносите его во вся веки.

Како тя, Дево, по достоянию воспоем; помощь твердую, хранительницу жизни нашея, и ходатаицу непреложну к сыну твоему и Богу нашему: егоже воспеваем и превозносим во веки.

Цвете прекрасный, и воня пищная, облагоухаеши, Богородице Марие, вся, и спасаеши, и от недуг исцеляеши, бесы прогоняеши. темже ти вопием: радуйся, помощнице всем молящымся верным.

Столп явльшися, Богомати, нахождения противных отгоня: тя бо чтущым сердцем теплым явилася еси стена и ограждение, и спасительное прибежище.

Давидски воспеваем ти песнь, гору божию тя именующе, пречистая Дево: источника бо сущым приснотекущаго источила еси. егоже поем и превозносим во веки. (с. 291)

*Песнь ф~. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере и да вопиет: радуйся всеблаженная Богородице, чистая приснодево.

Радости ходатаице, возвесели наш смысл вопити тебе, Богородице чистая: радуйся, хранительнице наша, держава и ограждение, и спасительное прибежище.

Да восхвалят согласно тя небо и земля, яко жизнодателя миру рождши: радуйся, тихое пристанище, животныя воды источниче неисчерпаемый, владычце.

Собравшеся днесь людие, во сретение пречистыя божия матере, яже винограда мысленнаго грезн носящи, вино источающь всегда, и веселия всех исполняющь, яко Богородицу по долгу славим.

Божественная река вод животных, вся удолия напояющи, нашя соблазны, Богомати, погрузи, и до конца потреби.

*Светилен. Подобен:*
Посетил ны:

Да почтится днесь Богомати зиждителя рождшая, райских дверей отверзение, и всего мира очищение, победу давшая Христолюбивому воинству: о сей бо пророцы глаголаша: той поклонимся.

*Слава, и ныне:*

Пресветлая днесь милостивная светлость, божия благодать, вся радостно одождяет небесными тучами, на стези сладкия направляющи, Богородице владычце, всех, познавших тя земных, приснодево: ныне бо вся земля российская радуется, верою тя славящи.

*На хвалитех стихиры, на д~. Глас д~.*

*Подобен:*
Яко добля:

Наставницу тя заблуждшым, * и пристанище спасительное, * в пучине, владычце, и в бури, * и во искушениих, (с. 292) и в печалех, * Христос тя всем показа, * сын твой и Бог наш, * верно приходящым к тебе. * егоже моли, * от злых бед избавитися * ведущым Богородицу тя воистинну.

*Дважды.*

Тление потребила еси, * и болезнь, всепетая, древнюю всю, рождеством твоим: * живот бо мирови рождши, * и смерть разрушивши, * болезни, благая, исцеляеши * верно образа твоего чудеса воспевающих, * и любовию кланяющихся, * и чтущих тя святую * и честнейшую наставницу.

Яко источник тя, препетая, * живота и благодати, источающий чудеса, * и цельбу страстей душевных и телесных, * яко быстрину оставления, * милости щедрот неисчерпаемое море видяще, * тебе припадаем вси оскорбляемии ныне, * просяще вси разрешения * будущаго мучения.

*Слава, и ныне, глас и~:*

Иже на херувимех ездяй, и певаемый от серафим, сшел еси с небесе пророчески, блаже, и вселился еси во утробу чистыя богоотроковицы, юже ангели воспеша тайно: радуйся, радостная Дево, необ\ъятнаго яко Бога, во чреве твоем приемши паче слова, от неверия в веру мир преводяща. слава тебе, Христе, едине милостиве и человеколюбче.

*Славословие великое и отпуст.*

*На литургии блаженна, от канона песнь г~-я и з~-я.*

*Служба вся Богородицы.*

*Аще ли прилучится сретение Богородицы в неделю:*

В субботу на малей вечерни стихиры воскресны октоиха. Слава, праздника Богородицы: И ныне, Богородичен а~-й гласа малыя, вечерни. На стиховне стихира едина воскресна, и стиховна Богородицы великия вечерни с припевы ея. Слава, и ныне, Богородицы, и отпуст.

На велицей вечерни, на Господи, воззвах, стихиры воскресны д~, (с. 293) и Богородице з~. Слава, Богородицы: И ныне, Богородичен а~-й гласа. Вход. прокимен дне: чтения г~.

На литии стихиры, и Слава, и ныне, Богородицы. На стиховне стихиры воскресны. Слава, и ныне, Богородицы. На благословении хлебов тропарь: Богородице Дево, радуйся: дважды, и праздника единожды. И чтение. На утрени, на Бог Господь, тропарь воскресен, дважды. Слава, и ныне, праздника. По обоих кафисмах седальны воскресны, и с богородичны их. И чтение во евангелии толковом. По полиелеи седальны Богородицы вси, по единощи. Слава, и ныне, последний седален, иже по полиелеи. И чтение праздника. Степенна гласа, прокимен, и евангелие воскресно: и прочее все до канона. Канон воскресен со ирмосом на д~, и Богородицы на в~, и Богородицы праздника на и~. Катавасиа Богородицы. По г~-й песни, кондак, икос и седален Богородицы. Слава, и ныне, тойже. По з~-й песни, кондак и икос воскресны, и чтение. По ф~-й песни, светилен воскресен. Слава, и ныне, Богородицы. На хвалитех стихиры воскресны д~, и Богородицы д~, со славным, со стихи ея. Слава, стихира евангельская, И ныне: Преблагословенна еси, Богородице Дево: Славословие великое. Тропарь воскресен точию. На литургии блаженна гласа, на з~: и Богородицы песнь г~-я на д~. Прокимен, апостол, аллилуиа, евангелие, и причастен дне и Богородицы.

