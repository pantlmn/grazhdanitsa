<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 293)

*Месяца тогоже в к~д-й день.*

*Рождество честнаго славнаго пророка, предтечи и крестителя иоанна.*

*На малей вечерни стихиры на д~, глас д~.*

*Подобен:*
Званный свыше:

Из неплодныя родился еси утробы, * разрешивый неплодие сердец наших, * и благочадие в вере же (с. 294) и истине, * душам неплодным слово даруя, * славный предтече пришествия Христова: * глас слова благознаменитый, * покаяния прознаменатель велегласный, * ветхаго же и новаго * божественный ходатай, * яве познаваемь: егоже рождество * любовию празднуем веселящеся.

*Дважды.*

упитанный ныне * воздержания телец, * от неплодныя родися, * показуя нам, * от Девы отроковицы * агнца рождена, * и мира вземлющаго согрешения. * горлица пустынелюбная яве возсия, * божественную весну возвещающая, * имже преста безбожия зима лютая, * и жениха друг искренний * светло прииде иоанн, * моля, спастися душам нашым.

Иже по божественному рождся обетованию, * егда пречудный и великий архангел, * в церкви родителю твоему молящуся, * благовествова твое рождение * тогда не верующу * и прекословящу священнику, * якоже пишет, * безгласие гавриил наведе и оглохновение, * даже до рождества: * ты же, предтече, от отца рождся, * соуз языка свободил еси, блаженне, * и молишися о всех нас.

*Слава, глас и~. Самогласен:*

Подобает иоанну благовоние, подобает крестителю песней красота: сей бо проповеда начаток нашего спасения, взыгравыйся во чреве, и вопия в пустыни: покайтеся, царев воин, предтеча благодати, агнца провозвещая, и Cпаса моля о душах наших.

*И ныне, Богородичен:*
Владычце, приими молитвы раб: (с. 295)

*На стиховне стихиры, глас в~. Подобен:*
Доме евфрафов:

уясни твой язык * светло, захарие, * пророк отроча божий будет, возопив, * и слова божественнаго предтеча.

*Стих:*
Благословен Господь Бог Исраилев, яко посети и сотвори избавление людем своим.

Явился еси * от матерних ложесн, иоанне, * Богу освящен: * не воста бо болий во человецех * никтоже паче тебе нигдеже.

*Стих: И*
ты, отроча, пророк вышняго наречешися.

Разрешил еси отчее, преблаженне, безгласие, * якоже безчадства ключи * разрешил еси рождшия, * родився * от божественныя благодати.

*Слава, и ныне, глас и~:*

Виждь елисаветь к Деве Марии глаголющу: что пришла еси ко мне, Мати Господа моего; ты царя носиши, и аз воина. ты законодавца, и аз законоположителя. ты слова, и аз глас, проповедающ царство небесное.

*Тропарь, глас д~:*

Пророче и предтече пришествия Христова, достойно восхвалити тя недоумеем мы любовию чтущии тя: неплодство бо рождшия и отчее безгласие разрешися славным и честным твоим рождеством, и воплощение сына божия мирови проповедуется.

*Слава, и ныне, Богородичен:*
Еже от века утаенное:

*На велицей вечерни, по обычном псалме, поем:*
Блажен муж, *а~-й антифон. На*
Господи, воззвах, *стихиры на и~, глас д~.*

*Самогласны. Иоанна монаха:*

Разрешает захариино молчание рождейся иоанн, ибо не подобаше отцу молчати, пришедшу гласу: но якоже (с. 296) неверовавшу первее, язык связа, сице явльшуся дати отцу свобождение. емуже и благовестися, и родися глас слова, и света предтеча, моля о душах наших.

*Дважды.*

Днесь глас слова, глас за неверие держимый разрешает отечь, и церкви являет благочадие, соузы неплодствия разрешая матерни: светильник света предгрядет, заря солнца правды возвещает пришествие, в создание всех, и спасение душ наших.

*Анатолиа:*

Божию слову хотящу от Девы родитися, ангел от старческих чресл происходит, великий в рожденных женами, и пророков превышший: подобаше бо божественных вещей преславным быти началом кроме возраста исчадие, и без семене зачатие. творяй чудеса, во спасение наше, слава тебе.

*Андреа критскаго:*

Явися днесь великий предтеча, от неплодных ложесн елисавети произшед, болий всех пророков пророк, и ин несть, ниже воста: яко предтечи светильнику свет последова пресветлый, и гласу слово, и невестоводцу жених, готовящему Господеви люди изрядныя, и пред\ъочищающу при дусе водою, захариино прозябение, и пустыни доброе воспитание, покаяния проповедник, очищение согрешений, сущым во аде благовествуяй из мертвых востание, и моля о душах наших.

Пророк и предтеча из утробы явился еси, Христов крестителю иоанне, играя и радуяся во чреве матерни, зря царицу пришедшу к рабе, носящую безлетнаго, и от отца без матере, к тебе от неплодныя и старца по обетованию возсиявшему. того моли, помиловати душы нашя. (с. 297)

О преславнаго чудесе! иже слову ангела не веровавый глаголющу, яко зачнет елисаветь, и родит сына, глаголя: како тая родит; зане аз заматерех, и оныя удеса умертвишася: осудивыйся молчати за неверие, днесь зрит раждаемо обещанное, и молчание разрешся, в веселие входит, благословен, вопия, Господь Бог Исраилев, яко посети, и сотвори избавление людем своим, подаяй мирови велию милость.

Иоанне прехвальне, и вселенский апостоле, гавриилово благовествование, и неплодныя прозябение, и пустыни доброе воспитание, и искренний друже жениха Христа, того моли, помиловатися душам нашым.

*Слава, глас з~. Византиево:*

Днесь света светильник предпутие творит пришествию божия слова, яко звезда светлая, днесь захариин язык уясни, молчание держав ангелу повелевшу: подобаше бо сице отцу, глас немолчанием хранити произшедшу из утробы неплодныя, и всего мира избавление благовествующу со дерзновением многим.

*И ныне, глас тойже:*

Елисаветь зачат предтечу благодати, Дева же Господа славы, целовастеся обе матери, и младенец взыграся, внутрь бо раб хваляше Владыку. удивившися же мати предтечева, начат вопити: откуду же мне се, да Мати Господа моего прииде ко мне; да спасет люди отчаянныя, имеяй велию милость.

*Вход. Прокимен дне.*

*Бытия чтение:*

[Глава з~и] Рече Бог аврааму, сара жена твоя не наречется имя ей сара, но сарра будет имя ей. Благословлю же ю, и дам тебе от нея чадо, и благословлю е~, и будет во языки, и царие язык от него изыдут. И паде (с. 298) авраам на лице своем, и рече в мысли своей: аще столетну родится сын; и сарра девятьдесят лет сущи родит; Рече же Бог аврааму: ей, се сарра жена твоя родит тебе сына, и наречеши имя ему исаак. И положу завет мой к нему в завет вечен. Авраам же и сарра престаревшася во днех. Возсмеяжеся сарра в себе глаголющи: не у ми бысть даже до ныне, господин же мой стар. И рече Господь Бог аврааму: что яко возсмеяся сарра в себе, глаголющи: убо воистинну ли рожду; аз же состарехся. Еда не возможет от Бога всяк глагол; И Господь Бог посети сарру, якоже глагола: И заченши роди аврааму сына в старости, якоже глагола ему Господь Бог. Обреза же его в день осмый, якоже заповеда ему Господь Бог. И авраам бяше лет ста, егда бысть ему исаак сын его. Рече же сарра: смех ми сотвори Господь Бог. Иже бо аще услышит, срадуется мне. И рече: кто возвестит аврааму, яко сосцами питает отроча сарра; яко родих отроча в старости моей. И возрасте отроча, и преста сосцами питатися. И сотвори авраам учреждение велие, в оньже день отдоися исаак, сын его.

*Судей чтение.*

[Глава г~и] Во дни оны, бысть муж от колена данова, и имя ему маное, и жена его неплоды, и не раждаше. И явися ангел Господень к жене, и рече к ней: се ты неплоды, и во чреве приимеши, и родиши сына. И ныне сохранися, не пий вина и сикера, и не яждь всяко нечисто. Зане се ты во чреве приимеши, и родиши сына: и железо не взыдет на главу его, яко священно Богу будет отроча из чрева. И прииде жена, и рече мужу своему, глаголющи: яко человек божий прииде ко (с. 299) мне, и видение его, яко видение ангела божия светло зело. И рече: се во чреве приимеши, и родиши сына: и ныне не пий вина и сикера, и не яждь всяко нечисто: яко освященно Богу будет отроча из чрева, даже до дне смерти его. И помолися маное Богу, и рече: ко мне, Господи, человек божий, егоже послал еси, к нам да приидет убо, и просветит нас, что сотворим отрочати раждающемуся; Прииде же ангел к маною, и рече: от всех, ихже рекох жене твоей, да сохранится, елика исходят от винограда, да не яст, и вина, и сикера да не пиет. И рече маное ко ангелу господню: что имя твое; да егда приидет глагол твой, прославим тя. И рече ему ангел Господень: вскую ты вопрошаеши имене моего; и то есть чудно. И не приложи ктому ангел Господень явитися к маною и жене его.

*Пророчества исаиина чтение.*

[Глава м~] Тако глаголет Господь: утешайте, утешайте люди моя, глаголет Бог: Священницы, глаголите в сердцы иерусалиму, умолите его, яко умножися смирение его: разрешися бо грех его, яко прият из\ руки господни сугуба согрешения своя. Глас вопиющаго в пустыни, уготовайте путь Господень, правы творите стези Богу нашему. На гору высоку взыди, благовествуяй сиону, возвышай крепостию глас свой, благовествуяй иерусалиму: возвысите, не бойтеся. аз Господь Бог, аз услышу убогих Исраилев, и не оставлю тех. [м~а] Но отверзу от гор реки, и посреде поля источники: сотворю пустыню в луг, и жаждущую землю во источники водныя. [м~е] Да возвеселится небо свыше, и облацы да кропят правду: да возсияет земля, и да прозябнет милость, и правда да возсияет вкупе. [м~и] Глас веселия возвестите, и услышано да будет: возвестите (с. 300) даже до конец земли. Глаголите, яко избави Господь раба своего иакова: и аще вжаждут в пустыни, источит им воду из камене. [н~а] Возвеселися неплоды нераждающая, расторгни и возопий неболевшая: яко многа чада пустыя паче, нежели имущия мужа.

*На литии стихиры самогласны, глас а~:*

Искапайте, горы, сладость, и холми, яко агнцы взыграйте: яко родися от елисавети, хотяй с нами водворитися Господень предтеча, разрешивый в рождестве отчее безгласие. тем и мы вопием ему: крестителю Христов, моли, спастися душам нашым.

Богознаменитый глас, света светильник, Господень предтча, Христом свидетельствованный, первый во пророцех, о мире молитву творяй, изрядно стадо твое поминай, спасти невредимо.

Проповедник был еси агнца божия и слова, иоанне пророче и предтече: прорицаеши будущая, и предглаголеши концем: се агнец божий, вземляй мира грехи, и подаяй всем велию милость.

*Слава, глас е~. Андреа критскаго:*

Пророков предел, и начало апостолов, земнаго ангела и небеснаго человека, глас слова, воина и предтечу Христова, от обещания предвзыгравшася, и проповедавша прежде рождества солнца правды, днесь елисаветь раждает и радуется: и чудится захариа в старости, молчание аки ризу обложену отложив, и яко родитель гласа пророчествует явленнейше: ты бо отроча пророк вышняго наречешися, и пред\ъидеши пути готовити ему. темже, ангеле, пророче, апостоле, воине, предтече, крестителю и проповедниче покаяния, и наставниче, яко глас света (с. 301) слова, непрестанно молися о нас, верою творящих твою память.

*И ныне, глас тойже:*
Храм и дверь еси:

*На стиховне стихиры самогласны, глас в~:*

Иже от пророка пророка, и неплодныя прозябение, в рожденных женами превышша всех, пустыннаго гражданина, иоанна славнаго, псалмы и пеньми, и песньми духовными, восхвалим, вопиюще к нему: крестителю спасов и предтече, яко имея дерзновение, в честнем твоем рождестве, умоли Христа, даровати мир миру, и душам нашым велию милость.

*Стих:*
Благословен Господь Бог Исраилев, яко посети, и сотвори, избавление людем своим.

Прииде глас благодати слова, солнца проповедник родивыйся днесь от неплодове безчадныя, от обетования, иоанн предтеча, людие, радуйтеся: прииде уготовати путь нам спасения. емуже и взыграв поклонися, во чреве сущу матерни, агнцу вземлющему грехи мира, и подающему нам велию милость.

*Стих: И*
ты, отроча, пророк вышняго наречешися.

Иже из чрева матерня освящся, и пророчества приемь исполнение, днесь от неплодныя раждается, господне пришествие проповедая ясно: покайтеся, приближися бо царство небесное.

*Слава, глас и~. Кассии монахини:*

Исаии ныне пророка глас, днесь в большаго от пророк рождении иоанна исполнися: се бо, рече, послю ангела моего пред\ лицем твоим, иже уготовит путь твой пред тобою. сей убо небеснаго царя воин предтек, яко воистинну правы творяше стези Богу нашему, человек убо естеством, ангел же житием сый: чистоту бо конечно и целомудрие целовав, имяше убо по (с. 302) естеству, бежа же яже чрез естество, паче естества подвизався. тому вси вернии добродетельми подобящеся, молити о нас, молимся, во еже спасти душы нашя.

*И ныне, глас тойже:*

Виждь елисаветь, к Деве Марии глаголющу: что пришла еси ко мне, Мати Господа моего; ты царя носиши, и аз воина: ты законодавца, и аз законоположителя: ты слова, и аз глас, проповедающь царство небесное.

*На благословении хлебов тропарь, глас д~, дважды: писан на малей вечерни. И*
Богородице Дево: *единожды.*

*На утрени, на*
Бог Господь, *тропарь предтечи, дважды: Слава, и ныне, Богородичен:*
Еже от века утаенное:

*По а~-й кафисме, седален, глас д~:*

*Подобен:*
удивися иосиф:

Ныне прозябе нам захариин плод, и веселит разумно мысли верных, пустынное украшение, и пророков степень: темже Христов явися предтеча, и свидетель неложен пришествия его. духовными убо песньми согласно крестителю возопием: пророче и проповедниче истины, моли, спастися нам.

*Дважды.*

*Слава, и ныне, Богородичен:*

удивися иосиф, еже паче естества зря, и внимаше мыслию иже на руно дождь, в безсеменном зачатии твоем, Богородице, купину огнем неопалимую, жезл ааронов прозябший, и свидетельствуя обручник твой и хранитель священником взываше: Дева раждает, и по рождестве паки Девою пребывает.

*По в~-й кафисме, седален, глас и~. Подобен:*
Премудрости:

Христова пришествия начаток, преславно родился еси (с. 303) яко воистинну, иоанне всехвальне, пророков главизна, и яко глас слова сый взывал еси: покайтеся, приближися царство небесное. темже уготовавый путь Господень, благодати предтеча явился еси концем, крестителю и апостоле, моли Христа Бога, прегрешений оставление даровати празднующым любовию святую память твою.

*Дважды.*

*Слава, и ныне, Богородичен:*

Пресвятая Дево Мати Христова, души моея страсти лютыя исцели, молюся, и прощение даруй моим прегрешением, ихже безумне содеях, душу и тело осквернив, окаянный. увы мне, что сотворю в час он, внегда ангели душу мою разлучат от страстнаго моего телесе; тогда помощница ми буди и предстательница теплейшая, тя бо имам надежду раб твой.

*По полиелеи седален, глас и~. Подобен:*
Повеленное:

Да радуется отец, мати возвеселися, яко пророка на земли родила еси днесь, богозваннаго предтечу от обещания. неплоды младенца питает крестителя, и радуется захариа, рожденному глаголя: разрешися язык мой твоим пришествием на землю, светильниче великаго света, воистинну чудо преславно!

*Дважды.*

*Слава, и ныне, Богородичен:*

Благодарим тя присно, Богородице, и величаем, чистая, и покланяемся, воспевающе рождество твое, благодатная вопиюще непрестанно: спаси нас, Дево, всемилостивая, яко благая, и демонов исхити словоположения страшнаго, в час испытания, да не посрамимся раби твои.

*Таже степенна, а~-й антифон д~-го гласа. Прокимен, глас д~: И*
ты, отроча, пророк вышняго наречешися. *Стих:*
Благословен Господь Бог Исраилев, яко посети и сотвори избавление людем (с. 304) своим. Всякое дыхание: *Евангелие луки, зачало г~:*
Зачат елисавет жена захариина: *Конец:*
До дне явления своего ко Исраилю.

*По н~-м псалме, стихира, глас в~:*
Из чрева матерня освящся: *писана на стиховне.*

*Канона два: первый, творение иоанна, монаха, со ирмосом на в~.*

*Глас д~. Песнь а~. Ирмос:*

Тристаты крепкия, рождейся от Девы, безстрастия во глубине души тричастное потопи, молюся, да тебе, яко в тимпане, во умерщвлении телесе победное воспою пение.

Яко утро благолепно, солнца предтекий, неплодныя прозябение, проповедает яве Девы рождество: всей ныне вселенней сияет концем просвещение благочестия и благодати.

Пророк вышняго истинно наречешися: пред\ъидеши бо пред лицем Христа, вопиет тебе сыну, иоанне прехвальне, духом захариа пресвятым носимь, путь уготовати зиждителю.

Глаголы гавриила захариа слышав, вещания божественнаго, явися непокорив: и молчанием осуждается, решится же внезапу от сего: глас бо родися слова, иоанн предтеча.

*Богородичен:*

Град божий всецаря, богоприятное селение, сокровище честное, Богородице пренепорочная, сохрани достояние твое, присно восхваляющее тя, и чтущее верою рождество твое.

*Другий канон, творение андреево, на з~.*

*Глас д~. Песнь а~. Ирмос:*

Наставльшему древле Исраиля, бежащаго от работы фараоновы, и в пустыни питавшему, поим избавителю Богу нашему: яко прославися.

Молчание старчо, законнаго писания образ носит (с. 305) таин. ибо пришедши благодати, моисей умолча: подобаше бо премудрости сокровищу явльшуся, всем молчати.

В церкви кадящу священнику, ангел предста свыше, вопия: странна рождества благовестие, приидох тебе нося, старче: приимеши бо от неплодове рождения плод крестителя Христова.

Что удивился еси, старче; что не веруя стоиши глаголющему тебе сия; ангел бо есть вещаяй, аще и образ носит человечь. буди нем убо на время, даже до рождества слова гласа.

Иже молчание захариино молчанию положив образ закону написанному, и тем показав ми покаяния проповедника, зовуща: гласа вопиющаго подавает, неплодствующей сына.

О преславных вещей Христова предтечи! иже прежде пелен познав, пленицы нашя разрешшаго, и народы освящша, днесь от елисавети родився, разрешает отцу глас.

*Богородичен:*

Тя божие вместилище, и мысленную лествицу, еюже сниде Бог, и воображся, наше убо существо на небеса возведе, вси яко спасения ходатаицу восхваляем.

*Катавасиа:*
Отверзу уста моя:

*Песнь г~. Ирмос:*

Не мудростию и силою, и богатством, хвалимся, но тобою, отчею впостасною мудростию Христе: несть бо свят, паче тебе, человеколюбче.

Владычне убо от Девы совершается рождение: но раба любезна от старицы и неплодныя матере, в лепоту предтичет убо чудо чудеси.

Старица и неплоды Деву матерь лобзает, познавши (с. 306) неложно сея рождество, яко разрешися соуз неплодства божественным хотением.

*Богородичен:*

Неискусобрачно Бога воплощенна рождши, страстей прилоги обуреваемаго мя утверди: несть бо, пречистая, разве тебе помощницы.

*Ин. Ирмос:*

утверждаяй гром, и созидаяй дух, утверди мене, Господи. да тя пою истинно, и творю волю твою: яко несть свят, яко ты, Боже наш.

Елисаветь прежде неплоды сущи, Христе, церковь твою проображаше, яже от язык, и рождши преславно, паки показует многочадну, неплоды явльшуся иногда.

Пути убо исправль господни, стезю проуготовав, покаяния же плоды показал еси человеком, и жизненному научил еси пути, пророче и проповедниче Христов.

Елисаветь днесь играющи носит тя, предтече, на об\ъятиях состаревшихся, и вопиет хвалящися: несть свята, якоже ты, Господи Боже наш.

*Богородичен:*

Праотцев разрешила еси печаль, радость нам рождшая, животодавца и избавителя: егоже, пречистая Богородице, прилежно моли, спастися стаду твоему.

*Седален, глас и~. Подобен:*
Повеленное:

Захариин глас светло разреши, словесе глас рождся предтеча, и закона неплодие всем показа зовый: покайтеся сущии на земли, се бо прииде и явися Иисус, вся хотя избавити от первыя клятвы, просвещая крещением: воистинну чудо преславно.

*Слава, глас д~. Подобен:*
удивися:

Якоже солнце светло, из чрева елисавети возсия нам захариин сын, и отчее разреши безгласие, и всем людем в дерзновении мнозе, исправите, вопия, путь Господень: ибо той свободит, и спасет к нему (с. 307) притекающыя. егоже проповедал еси, иоанне, моли, спастися душам нашым.

*И ныне, Богородичен:*

Обновила еси, чистая, божественным рождеством твоим, истлевшее во страстех земнородных мертвенное существо, и воздвигла еси вся от смерти к животу нетления. темже тя по долгу блажим вси, Дево препрославленная, якоже прорекла еси.

*Песнь д~. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Таин неизреченных предходит таинство, новосечением закопоположения естественнаго болезни разрешение провозвещающе, исправление сея, Христе, и обожение.

Исаиа от отца сыну пророчествова, воплотитися хотящему, ангела земнородна равноангельна, се аз посылаю пред лицем твоим, зовуща: слава, Христе, силе твоей.

Служити яко раб владыце родихся: на се бо приидох, сего возвестити пришествие, яко да Девы рождество пред\ъуверит, преславно неплодствующая старица прозябши.

*Богородичен:*

Святая Богородица, в нюже вселитися благоизволи, яко во благовонен дом, слово отчее пребожественное, не растлеся утробою, ни поболе: ибо роди еммануила, Бога и человека.

*Ин. Ирмос:*

услышах славное смотрение твое, Христе Боже, яко родился еси от Девы, да от лести избавиши зовущыя: слава силе твоей, Господи.

Покаяние отверзеся твоим рождеством, предтече и проповедниче. ты бо един проповедал еси, взывая: покайтеся, царство небесное приближися.

Девство утверждается, и целомудрие торжествует, (с. 308) пустыня веселится, и мир празднует рождеством твоим, предтече.

Елисаветь радуется, и захариа вещает паки: оба убо обновляются по старости, иоанновым абие гласом, и просвещаются.

*Богородичен:*

Неопалимую купину тя законоположник зряше древле, даниил же гору святую смотряше, едина Мати Дево владычце.

*Песнь е~. Ирмос:*

Ныне востану, пророчески рече Бог, ныне прославлюся, ныне вознесуся, падшаго прием от Девы, и к свету умному возносяй моего божества.

Земля израсти всеистинна проповедника, гласа всем проповедающа языком духа, Девы сына, правду с небесе на нас приничущую вещию телесною.

Положи Господь всеистинна светильника тя Христова, вся просвещающаго едины одевающа враждующыя ему, яко ризою в студ, неложно божия слова сына проповедающа.

Веселится вся тварь твоим рождеством божественне: ты бо землен ангел, предтече, и небесный человек показался еси, небеснаго Бога провозвещая нам воплощенна.

*Богородичен:*

*От*
тебе раждается от отца сый, с тобою присно, слово присносущное и нераздельное, яко сын единородный, и напоследок от Девы той же от святаго воплощается духа.

*Ин. Ирмос:*

Возсияй ми, Господи, свет повелений твоих, яко к тебе дух мой утреннюет и поет тя: ты бо еси Бог наш, и к тебе прибегаю, царю мира.

Звезду проуготовал еси, правды солнце, крестителя твоего иоанна, от обещания рожденнаго днесь, и рождшаго разрешша глас. (с. 309)

Не вещай не сопротив глаголи, старче освященне: гавриил бо глаголет ти, первый во архангелех, божия таинства, и еже к нам того снитие сказуя.

Старче, не неверуй, Бог бо обещавает, яко в старости родиши сына, о егоже рождестве мнози возрадуются: той бо приидет силою илииною.

Пророче, проповедниче, предтече, еже от неплоды прозябение, возвестителю покаяния, пустынное овча, света светильниче, о всех моли чтущих тя верно.

*Богородичен:*

Яко дверь непроходиму, и купину неопалиму, и несекому гору, от неяже камень усечеся, иже из тебе воплощаемый, воспеваем, владычце, Мати всех творца.

*Песнь з~. Ирмос:*

Приидох во глубины морския, и потопила мя есть буря многих грехов: но яко Бог из глубины возведи живот мой, многомилостиве.

Бога слова познал еси яко пророк, в матерней утробе, и сея языка употребив богословиши в темне чертозе, обожаемь светом неприступным.

Немолчно, яко глас вопиющаго, избавителя мира крестителю, моля не престай, душевное разрешити неплодие, поющих твое рождество.

*Богородичен:*

Неприступнаго божества селение, чистая, твоя утроба явися, о Богородице! на нюже без боязни небеснии чинове взирати не могут.

*Ин. Ирмос:*

Буря мя помышлений постигши, во глубину низвлачит мя безмерных грехов: но ты, управителю благий, предварив управи, яко пророка, и спаси мя.

Днесь пустынный гражданин иоанн раждается, (с. 310) покаяния проповедник, и благодати свидетель истинен. предтеча слова, и свету предсияющая звезда.

Днесь секира исковавшися, посечение предлагает душам неплодия, и насаждает плоды добродетельныя, пред\ъидет твердо в рождестве твоем, предтече.

Возрадовася иордан преславно, и играет научаяся, иоанна слышя, от неплодна рождена чрева, море же ликует водными игрании.

Светильник света, пришествие предтек, проповеда агнца божия Cпаса, свет возсиявшаго земли, естества же всего духовне преджрена.

*Богородичен:*

Бездну милости рождшая, страстей моих бездну пучиною щедрот твоих потопивши, тучу от души подаждь ми слез, богородительнице всенепорочная.

*Кондак, глас г~. Подобен:*
Дева днесь:

Прежде неплоды днесь Христова предтечу раждает, и той есть исполнение всякаго пророчества: егоже бо пророцы проповедаша, на сего во иордане руку положив, явися божия слова пророк, проповедник, вкупе и предтеча.

*Икос:*

Восхвалим ныне господня предтечу, егоже священнику елисаветь роди из ложесн неплодных, но не без семене: Христос бо един вместилище пройде непроходимо без семене. иоанна неплоды роди, без мужа же сего не роди: Иисуса же, осенением отца и духа божия, Дева роди чистая. по безсеменному явися от неплодныя, пророк и проповедник, вкупе и предтеча.

*Песнь з~. Ирмос:*

Юношы три в вавилоне, веление мучителево на буйство преложше, посреде пламене вопияху: благословен еси, Господи, Боже отец наших. (с. 311)

Бяше первее бо мраце всяко земнородных естество, о предтече! но утро, вопия, явился еси: благословен еси, Господи, Боже отец наших.

Недуговавшее исцели естество все, славное от неплодныя твое рождество, научившее, предтече, пети: благословен еси, Господи Боже отец наших.

Родился еси, предтече, от неплодныя, прииде бо всеистинно, закону неплодствующу, благодать, Христу поющи: благословен еси, Господи, Боже отец наших.

*Богородичен:*

Дево благословенная, моли о нас молящих тя: на тя бо уповаем вси, и тебе вопием: владычце, не презри рабов твоих.

*Ин. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Захариа умолчав на время, возвести молчание писанием, и паки провещав рождеством твоим, предтече, духа благодать возвещает преславно.

Церкви подобится неплоды безчадная, елисаветь всечестная: яже первее убо сущи требами и скварами очернена, ныне же хвалящися и добротою, и рождением.

Предтечи рождеством острится днесь секира духовная, еюже вся посекаются страстей взыграния, тайно же процветают плоды покаяния.

Яко ветхаго и новаго ходатая тя, предтече, и стези исправляюща Христовы, очищающаго согрешений гумно духовною лопатою, почитаем, иоанне.

Иже пред солнцем текшаго, Христом богом нашим, иоанна славнаго, яко звезду предтечу, и покаяния проповедника, воспоем вси, от неплодныя прошедшаго. (с. 312)

*Богородичен:*

Во чрево твое, Дево, безсеменно всельшася, и рождшася за неизреченное и конечное смирение, и нас ради обнищавша, о всех молити не престай, Богородице.

*Песнь и~. Ирмос:*

Избавителю всех, всесильне, посреде пламене благочествовавшыя, снизшед оросил еси, и научил еси пети: вся дела, благословите, пойте Господа.

Законоположник раб бяше моисей, Иисус же Бог завета новаго, ныне же обоих предтеча поет, яко ходатай: вся дела, благословите, господня, Господа.

*От*
пуста чрева горлица прииде, яко богосажденная дубрава, ныне принесе церкви предтечу Христова, и воспевает: вся дела, благословите, господня, Господа.

Богоноснии людие, язык свят, горлице Христовей уподобитеся, и медоточно воспойте, в целомудрии живуще: вся дела, благословите, господня, Господа.

*Троичен:*

Тричисленным светом озаряеми, несозданное единое божество, немолчными усты православно вопиюще, почтим: вся дела, благословите, господня, Господа.

*Ин. Ирмос:*

Всяческая, Владыко, премудростию твоею составил еси, земли же паки утвердил еси, якоже веси, дно, основанием водрузивый на водах безмерных. тем вси вопием, воспевающе: благословите, дела господня, непрестанно Господа.

Познал еси, предтече, емуже поклонился еси прежде рождества и прежде пелен твоих, Христа жизнодавца, и взыгранми показал еси сего, Господа твоего нарек, взаим взем матерний язык, к пению Христа Бога нашего.

Концы днесь вселенстии предпразднуют, радуются ангели и дуси праведных: живущии веселятся, умершии (с. 313) же паки, иоанну рождшуся, приемше им проповедь всех Cпаса Господа.

Подобяся днесь иоанну иордан, мокрыми быстринами играше преславно, слыша раждаема равноангельнаго житием от старицы неплодны, исправляющаго пути и стези господни, и мир крестившаго.

Начерта днесь захариа на дсце имя богонареченное пророка и предтечи, молча же воззва: иоанн да наречется рождейся мне на старость. подобно есть от обещания рождшемуся странное звание.

*Богородичен:*

Крепко утешение, и непостыдну надежду, стену необориму, и божественно предстательство, людие твои имут тя, иже тя славят, Дево, и спасаеми зовут прилежно: благословите, вся дела господня, непрестанно Господа.

*Песнь ф~. Ирмос:*

Сокровенное божие неизреченное в тебе совершается явственное таинство, Дево пречистая: ибо Бог из тебе воплотися за милосердие. темже тя яко Богородицу величаем.

Се глас предтечи неплодным и пустым предста сердцам, вопиющь: путь Христов ныне уготовите, яко во славе грядет, емуже повинующеся величаем.

Якоже древле духом пресвятым яве проповедал еси сына, предтече, агнца божия мира вземлющаго грехи: стаду твоему согрешений разрешение испроси.

*Троичен:*

Единицу тричисленную, Троицу единосущную, православно поюще, вернии, прославим, богодетельне нас озаряющую, и светлостьми незаходимаго света исполняющую душы нашя.

*Богородичен:*

Всеми владычествующая творении, людем твоим даруй победу одоления, непокориваго подложи под нозе воинству: да тя яко Богородицу величаем. (с. 314)

*Ин. Ирмос:*

Яко сотвори мне величия сильный, и свято имя его, и милость его в род и род боящымся его.

В тебе великое се и преславное Бог сотвори знамение, священниче: по старости бо сына, и по умерщвлении удов раждаеши предтечу.

Да слышат неплоды, и да воспоют Бога, се бо елисаветь вопиет: по старости сына, и по умерщвлении удов раждаю предтечу.

Веселися захарие, и радуйся ныне о Бозе: се бо елисаветь сосцы питает, по старости, сына, и по умерщвлении удов раждает предтечу.

Слава давшему неплодней по старости плод, старцу и пророку сына, готовяща ему люди совершенны, божественнаго предтечу.

*Богородичен:*

В тя вселився, иже в недрех сый отеческих родися без страсти и тли, и приведе нас за милосердие отцу и божественному духу.

*Светилен. Подобен:*
Жены, услышите:

Предтечево днесь радостотворное рождение сетование решит отча безгласия, и рождшия неплодство: возвещает же настоящую радость и веселие. темже и вся тварь светло тое празднует.

*Дважды.*

*Богородичен, подобен:*

Пророцы проповедаша, апостоли научиша, и мученицы богомудренно твоего сына, Богородице, ясно исповедаша Бога всех, пречистая. с нимиже тя величаем, тобою избавльшеся древняго осуждения.

*На хвалитех стихиры, на д~. глас и~.*

*Подобен: О*
преславнаго чудесе!

О преславнаго чудесе! * из престарелыя матере, * (с. 315) божия слова провозвестник, * иоанн днесь произыти тщится, * связанный язык * яснейше рождеством глаголати являет. * о неизглаголаннаго твоего смотрения, Владыко! * имже, Христе, * спаси душы нашя, яко един милосерд.

О преславнаго чудесе: * в рожденных женами, * пророк же превышший, * матерняго неплодства разрешает осуждение, * имже духом и силою пришед илииною, * путь Господень исправити. * о неизглаголаннаго твоего благоутробия, Владыко! * имже, Христе, * спаси душы нашя, яко един милосерд.

О преславнаго чудесе! * проповедавый Христово к человеком истощание, * превыше показует всех того гласом, * и рождшия разрешает неплодие, * силою божественною, * и захариин язык. * о великих твоих чудес, Владыко! * имиже, Христе, * спаси чтущыя твоего великаго предтечу.

О преславнаго чудесе! * в рожденных женами пророк, и предтеча * превыше является, * пророков же превышший, * и пришествия Христова предвозвестник, * предвзыгравый во утробе матерни. * о зело великих твоих дарований, человеколюбче! * имиже, Христе, * спаси душы нашя, яко всесилен.

*Слава, глас з~. Анатолиево:*

Звезда звезд предтеча, от неплодныя утробы на земли раждается днесь, иоанн боговожделенный, и Христову являет зарю, восток свыше, в правое верных прехождение.

*И ныне, Богородичен:*
Богородице, ты еси лоза истинная:

*Славословие великое, и отпуст.*

На литургии блаженна предтечи перваго канона песнь г~-я, на (с. 316) д~: и втораго песнь з~, на д~. По входе тропарь храма Христова, и Богородицы, аще есть, таже тропарь предтечи. Посем кондак храма Христова. Слава, предтечи: И ныне, храма Богородицы. Аще несть храма Богородицы: И ныне, кондак храма Христова. Аще несть храма Христова, глаголем тропарь прежде предтечи: Слава, кондак его: И ныне, Предстательство Христиан: Прокимен, апостол, и евангелие чтем предтече един: такожде и причастен. Прокимен, глас з~: Возвеселится праведник о Господе: *Стих:*
услыши, Боже, глас мой: Апостол к римляном, зачало рв~и. Аллилуиа, глас а~: Благословен Господь Бог Исраилев: *Стих: И*
ты, отроча, пророк вышняго наречешися, Евангелие луки, зачало а~: Понеже убо мнози начаша чинити: *Конец в зачале д~.*
До дне явления своего ко Исраилю. *Причастен:*
В память вечную: Ряд же апостол, и евангелие вычитаем напреди. Подобает ведати, яко аще случится праздник иоанна предтечи в неделю, предваряются вся воскресная.

