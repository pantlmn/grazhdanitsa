<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 316)

*Месяца тогоже в к~е-й день.*

*Святыя преподобномученицы февронии:*

*И святых чудотворцев муромских, князя петра, во иноцех Давида, и княгини февронии, во инокинях евфросинии.*

Служба их писана по сей службе.

*На*
Господи, воззвах, *стихиры предтечи, глас д~.*

*Самогласны:*

Разрешает захариино молчание рождейся иоанн: ибо не подобаше отцу молчати, произшедшу гласу, но (с. 317) якоже неверовавшу первее, язык связа: сице явльшуся дати отцу свобождение. емуже и благовестися, и родися глас слова, и света предтеча, моля о душах наших.

Днесь глас слова глас за неверие держимый разрешает отечь, и церкви являет благочадие, соузы неплодствия разрешая матерни: светильник света предгрядет, заря солнца правды возвещает пришествие, в создание всех, и спасение душ наших.

*Анатолиа:*

Божию слову хотящу от Девы родитися, ангел от старческих чресл происходит, великий в рожденных женами, и пророков превышший: подобаше бо божественных вещей преславным быти началом, кроме возраста исчадие, и без семене зачатие. творяй чудеса, во спасение наше, слава тебе.

*Ины стихиры святыя, глас тойже.*

*Подобен:*
Дал еси знамение:

Страдание претерпела еси * твоим борением сугубо, * февроние всехвальная, * поты воздержания мучения кровь смесивше. * темже и венец сугуб * благодетель тебе дарова: * к немуже и возшла еси испещренна светло, * яко Дева всенепорочная, * и яко мученица непобедимая.

Добротою телесе * красоты божественныя души твоея стекошася, * яко крин просияла еси * во обителех преподобных убелена, * и кровными токи обагренна, * невесто всенепорочная. * темже тя и небесный красный прият невестник, * и чертог неразоримый, * яко Деву и мученицу.

окрест тебе прииде, * февроние всехвальная, * (с. 318) избавляяй ангел: * от младенства бо Господа боящися явися, * и возложена яко возложение честно, * соблюдено вседержителю. * темже попрала еси селиново безумие, * и усердно востекла еси * ко Христу жениху твоему.

*Слава, и ныне, глас и~:*

Виждь елисаветь к Деве Марии глаголющу: что пришла еси ко мне, Мати Господа моего; ты царя носиши, и аз воина: ты законодавца, и аз законоположителя: ты слова, и аз глас, проповедающ царство небесное.

*На стиховне октоиха. Слава, и ныне, глас з~:*

Елисаветь зачат предтечу благодати, Дева же Господа славы, целовастеся обе матери, и младенец взыграся, внутрь бо раб хваляше Владыку. удивившися же мати предтечева, начат вопити: откуду мне се, да Мати Господа моего прииде ко мне; да спасет люди отчаянныя, имеяй велию милость.

*Тропарь, глас д~:*

Пророче и предтече пришествия Христова, достойно восхвалити тя недоумеем мы, любовию чтущии тя: неплодство бо рождшия и отчее безгласие разрешися славным и честным твоим рождеством, и воплощение сына божия мирови проповедуется.

*Тропарь святыя, глас тойже:*

Агница твоя, Иисусе, феврониа зовет велиим гласом: тебе, женише мой, люблю, и тебе ищущи страдальчествую и сраспинаюся, и спогребаюся крещению твоему, и стражду тебе ради, яко да царствую в тебе, и умираю за тя, да и живу с тобою: но яко жертву непорочную, приими мя с любовию пожершуюся тебе. тоя молитвами, яко милостив, спаси душы нашя. (с. 319)

*На утрени, един канон октоиха: и предтечи на д~: и святыя на д~.*

*Канон предтечи, иоанна монаха.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Ангела небесна имев, божественнаго своего рождества прознаменающа, славне, землен ангел явился еси, и небесный человек, предтече.

Высотою жития паче естественна, небо явился еси, и твердь словесная, Христа убо якоже солнце посреде, добродетели же якоже звезды стяжав.

Честна смерть твоя, мудре, пред Господем, пожершимся нас ради: и мужеский пол, яко агнец словесен носимь.

*Богородичен:*

В тя вселься избавитель, изгна, отроковице, всельшийся в мя многослезный воистинну грех, и рая жителя показа.

*Ин канон святыя, творение феофаново, егоже краегранесие:*

Песньми тя пою мудренно, февроние.

*Глас и~. Песнь а~. Ирмос тойже.*

Поборнице славы Христовы, подаждь ми благодать, февроние, и просвещение твое восхвалити светоносное радостно, чистая, торжество.

Поучением смертным выну просвещающи, мученице февроние, твою душу, возшла еси к высоте мучения, томленьми принесшися Христу.

Обновльши болезньми воздержания ниву, мученице, сердца твоего ясно, мучений прияла еси венцы, страдальчески Богу нашему поющи.

*Богородичен:*

Манием вся содеваяй, из тебе, Богомати, (с. 320) воплотися: егоже благочестно желающи отроковица феврониа, мученически тому приведеся.

*Песнь г~. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Неплоднаго чрева многоцветное прозябение, неплодную душу мою покажи многоплодну добрыми прозябении, якоже виноград растущь, добродетелей точащь сладкое гроздие.

Священнаго воистинну корене, и чиста семене, священнородная прозябе красная ветвь: и прозябшаго Христа, от иессеа божественнаго корене, живоносное прозябение, блаженне, крестил еси.

Стенания немолчна, и часты слезы, и сокрушено сердце, и дух смирен даждь ми, прехвальне, и сетованен плачь, и тепло умиление, и болезнь пребытну.

*Богородичен:*

*От*
земнородна прозябши корене, чистая владычце, присноцветущее и красное прозябение естества, Христа прозябла еси, божества цвет: ааронов бо жезл воображаше тя.

*Ин. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

укрепилася еси духом, низложити свирепство, преславная, мучительское, и многобожие, февроние, безбожное.

Ты ныне утвердил еси державною рукою, Владыко, мученически подвизавшуюся февронию славную.

Тело твое секомо за Христа, чистая всемудрая, мученически тебе рая содела наслаждение. (с. 321)

*Богородичен:*

Обрете тя помощь, божию матерь, пречистая, славная мученица феврониа, и мучителя посрамила есть.

*Кондак святыя, глас з~. Подобен:*
Заступнице:

Женише мой, сладчайший Христе, взываше феврониа, не трудно ми тещи во след тебе: ибо сладость любве твоея душу мою надеждею впери, и красота милости твоея сердце мое услади, испити чашу страданий по тебе, да достойну мя в чертозе с мудрыми Девами ликовствовати о тебе сопричтеши. темже, преподобная страстотерпице, почитающе подвиги трудов твоих, молим тя: моли, не затворитися и нам чертога дверем.

*Седален, глас и~. Подобен:*
Повеленное:

Захариин плод, неплодныя цвет родися днесь нам от обещания, честный иоанн предтеча Господень: играя же во утробе матерни, проповедует и прежде рождества содетеля всех. сей показа неизреченное божие и спасительное явление, сего вси почитаем.

*Ин седален святыя, глас тойже. Подобен:*
Премудрости:

Душу связавши любовию Христовою, тленная же и временная, мученице мудрая, забвением преминула еси яко словесе ученица: постнически первее страсти умертвивши, страдальчески второе льстиваго посрамила еси. темже и зиждителя сугубу дерзновению сподобилася еси, славная, яко того послушавши, февроние пребогатая: моли Христа Бога, согрешений оставление даровати чтущым любовию святую память твою.

*Слава, и ныне, Богородичен:*

Яко всенепорочная невесто творцу, яко неискусомужная Мати избавителю, приятелище яко сущи утешителя, препетая, беззаконию мя суща скверное (с. 322) обителище, и бесом игралище в разуме бывша, потщися от тех злодейства мя избавити, и светлое жилище добродетелей соверши, светоносная, нетленная: отжени облак страстей, и вышняго причастия сподоби, и света невечерняго, молитвами твоими.

*Крестобогородичен:*

Агнца и пастыря, и избавителя, агница зрящи на кресте, восклицаше, плачущи, и горько рыдающи, вопияше: мир убо радуется, приемля тобою избавление, утроба же моя горит, зрящи твое распятие, еже терпиши за милосердие милости. долготерпеливе Господи, милости бездно, и источниче неисчерпаемый, умилосердися и даруй согрешений оставление верою поющым божественныя страсти твоя.

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Не довлеют уста человеча восхвалити тя, егоже уста Христова похвалиша, сладкая и медоточная, и жизни исполнь сущая, и слово всем дарующая: обаче приими мое пение, ведый любовь, и самое то моление, ибо неизбежно.

Чистое явися сердце твое, предтече, мироположение святаго духа, благоухающее добродетели, кадящее разум, сладящее благодеяния. блаженни убо, елицы чистии сердцем, Бога бо тии, рече, узрят.

Посечение секиры при корени приближается, и свидетельствуется, яко всяко древо, не творящее плода добра, сечивом посекается, и ввержется во огнь геенский, темже трепещи, душе моя, и плоды покаяния принеси. (с. 323)

Яко имея на небесех житие, прият град имущь основания незыблемая, града бо зде не вожделел еси: пребывающий же иерусалим яве свободный матерь павлову, вышний сион.

*Богородичен:*

Вера тепла поведуется, а не сказание страшнаго, отроковице, таинства твоего: смотряемо бо то, никакоже сказанно есть, и зримо, непостижно: с тобою бо мимо текает, и постизаемо отбегает, и являяся мало что открывается.

*Ин. Ирмос тойже.*

Порока в тебе отнюд несть, всехвальная февроние: ты бо по обоему, избавителю твоему, и рачителю вожделенному благоугодити потщалася еси, воздержательными болезньми и мученическими страданьми украшенная, богомудрая, пребогатая.

*От*
младых, мученице, ногтей вожделела еси любы источника приснотекущаго, вожделеннаго всем словесным: егоже насыщшися мучения болезни претерпела еси, огнем опаляема, и удов лишена, февроние, дев похвало.

Словесы божиими воспитана, богомудрая, желающым слово спасительное священных книг священно вручающи, божественне, мученице, простерла еси, и учения мзду прияла еси, мученик славою обогатившися.

*Богородичен:*

Дверь света всем явилася еси, всенепорочная, сущым во тме свет неописанный, описан плотию, Христа праведнаго солнца возблиставши, егоже ныне лучами феврониа укрепившися, мученик славу притяжа.

*Песнь е~. Ирмос:*

Вскую мя отринул еси от лица твоего, свете (с. 324) незаходимый, и покрыла мя есть чуждая тма окаяннаго; но обрати мя, и к свету заповедей твоих пути моя направи, молюся.

Ветийствующий язык, любомудренно гремящих словеса, и глагол силы, и числом и заветом текущии, и плещущее высокогласие разум, восхвалити тя достойно не могут.

Тученосен облак, дождь кропящь разумений, и истаявшыя неразумия пламенем, и исчезающыя прохлаждающ, росою простерта, Христос тя показа, предтече.

Дары нетленными, и благодеянии божественными, и даровании обогати мя, обнищавшаго, и наготующа от добродетели всякия, и твоим покровом одей мя спасительным, якоже божественною ризою.

Скверныя мысли, и тлетворная помышления, израстивши душа моя, блаженне, страстей тернием оляде: еюже вещию разгоревшися, твоих молитв огнем очищь, страх божий в ней всей.

*Богородичен:*

Господоименитая Дево, град наречена царя Христа, веселуемый устремлении мысленныя реки, идеже есть всех веселящихся жилище, окаянную мою душу учини.

*Ин. Ирмос тойже.*

украсися порфирою, мученице, из кровей твоих истканною тебе, обнажися телом, и страстей одежду отвергла еси, пред судищем ставши мучителей, о февроние! Христове подобящися наготе.

Разжегшися, мученице, любовию жениха твоего мысленнаго, и распальшися сего добротами нетленными, претерпела еси усечение рук, и язвенныя болезни, февроние, мучениц похвало.

Токи твоих кровей многобожия пламень угасиша: (с. 325) твои же зубы искорененнии всю исторгоша идольскую лесть, и пищу тебе, февроние, вечныя красоты соделаша.

*Богородичен:*

Твои нозе усекшеся, божественных мученик стезею шествоваша, и к рождшемуся от Девы святыя преидоша, ходяще радостно в раи, февроние Дево богоневесто.

*Песнь з~. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Яко безплотен, крестителю, и невеществен, поучаяся безсмертию невещественных, в мертвенней и вещней плоти твоей: любомудрием же конечным украсился еси постяся, и был еси ангельскому и человеческому существу сопричастник.

Пресветло во звездах солнце, во временах же сладчайша весна, всем же святых собору, ты якоже звездам надлежиши солнце, наразсудным величеством, по всякому обогащся естеству.

Великий Христиан заступниче, теплый грешников утешителю, небеснаго царствия вития, вводниче в божественное крещение, проповедниче покаяния, покаяния мя образы утверди.

*Богородичен:*

Ты лествица еси небеси равна, владычце, от земли до небесе простерта: ты воистинну непроходимая дверь, паче же всезлатая ручка, и мост, возводящь к небеси, и жизни восходы отверзающь.

*Ин. Ирмос тойже.*

Селина злочестиваго безбожное и гордое низложися суровство, божиим еже о всех промышлением, взыскавшим кровь твою, славная, и спасеся твоим терпением божественный лисимах. (с. 326)

Светильник богосиянен тя показа, мудрая и богоносная вриени, учении наставльши, отроковице, и надежды никакоже погреши: представи бо тя Христу, февроние, невесту нескверну.

*Богородичен:*

Одушевленный Владыки чертог, иже светлыми девства зарями, световидно яко крин сияя, посреди терновнаго смешения, пречистая и боголепная Богородица Дева славится.

*Кондак предтечи, глас г~. Подобен:*
Дева днесь:

Прежде неплоды, днесь Христова предтечу раждает, и той есть исполнение всякаго пророчества: егоже бо пророцы проповедаша, на сего во иордане руку положив, явися божия слова пророк, проповедник, вкупе и предтеча.

*Икос:*

Ии~са Христа истиннаго Бога нашего, исаиа иногда и пророцы вси, во образех видеша и сенех: но сей болий сих бысть пророк, якоже пишет: Бога бо слова, егоже прорече, виде во плоти и осяза, и прежде рождения провозвещает игрании своими всему миру радость, яко первее явися слова пришествия пророк и проповедник, вкупе и предтеча.

*Песнь з~. Ирмос:*

*От*
иудеи дошедше отроцы в вавилоне иногда, верою троическою пламень пещный попраша, поюще: отцев Боже, благословен еси.

Пророков верх, апостолов печать, и постников начало, совершение праведных, утверждение мучеников, тя Христос, блаженне, показа, истинная глава всея церкве.

Из чрева матерня исполнился еси святаго духа, предтече, и сикера и вина не пил еси, якоже рече отцу твоему ангел. темже нареклся еси велик пред богом.

Крестивый человеки во огни святым духом первее, (с. 327) огнем геенским токмо крестит послежде тому неверующыя: иже горькаго крещения, крестителю, избави мя.

*Богородичен:*

Ручка бездушная древле тя одушевленну ручку сказаше, владычце: жизни бо манну носивши Христа, смерти горесть отемлющаго, истинную сладость и просвещение миру.

*Ин. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Струи точиши исцелений, притекающым верою к твоему гробу, февроние, и жениху твоему вопиющым: благословен еси, Господи Боже, во веки.

О добрыя твоея купли! горстию крове, богомудрая, изменила еси царствие божие, всехвальная, вопиющи: благословен еси, Господи Боже, во веки.

*Богородичен:*

С лики девическими ликуеши, досточудная февроние Дево, Деве Богоматери вопиющи: благословен, пречистая, плод твоего чрева.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Воду сладку напоительну непокоривым и неразумным источи людем Исраильтеским, жезла уязвлением, камень немокренный, и твердый и несекомый: от неплодных же и безчадных чресл нам истече река исцелений.

С похвалами, пророче, творят память твою, собор праведных, пророк сословие, мученик воинства, и постник составление, чинове преподобных, и святых всех: память бо праведных воистинну с похвалами. (с. 328)

Небо одушевленное, добродетельми яко звездами украшенное, златосиянное и златозарное солнце, свещник благодати, сокровище духа, царствия великий проповедник, вития богодохновенный, громогласный язык, труба великая, предтеча да воспоется.

*Богородичен:*

Странна и дивна ужасна поведания страннолепнаго и преславнаго рождества твоего, Марие всепетая: Господа бо славы, емуже херувими и серафими предстоят, единаго от Троицы неслиянно, непреложно родила еси без семене, из тебе воплощенна.

*Ин. Ирмос тойже.*

Светоявленна память твоя, февроние, совершается ныне, световидными молниями блистающи: свету бо приближися, и светоносна бысть, светотворцу и светодателю вопиющи: отроцы благословите, священницы воспойте, людие превозносите во вся веки.

удивленна была еси первее воздержании, прехвальная, и мученически украсилася еси послежде: во след бо потекла еси рачителя, отроковице светлая. оба сосца твоя, благи паче вина, урезани бывше, февроние, за благочестие: воня же твоих аромат верныя благоухает.

Отягчен прегрешеньми, февроние всехвальная, и треволнении страстей приклонен, прибегаю к покрову твоему, обоих разрешение ищай. но яко чудная и избранная владыце, вопиюща не презри: но твоими мя молитвами исхити, Дево, от плениц душетленных.

*Богородичен:*

Ветийствующии языцы тя воспети не могут, о богородительнице Марие богоневесто: Бога бо родила еси над всеми сущаго, отроковице чистая, от девическаго неискусобрачнаго чрева. емуже ныне феврониа поющи (с. 329) взывает: отроцы благословите, священницы воспойте, людие превозносите во вся веки.

*Песнь ф~. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Се тебе владыце моему, и теплому души моея заступнику, худое сие принесох приношение, рабское служение, блаженне, благоразумно исполняя: еже вонми, возлюбль прав, первее дел, и прежде дара произволение.

Нечистыми устнами и скверными, пречистыя Девы, всечистаго тя сродника, блаженне, молю, нечистый и скверный, и окалянный сластьми: омый тело, очисти дух, и душу мою освяти.

Чертога небеснаго таинниче, жениха Христа друже искренний, стояй и глас слыша радостный женихов достойный, покажи благаго гласа и мене, со благословенными наследника царствия, Богу зовущу в наследие.

*Богородичен:*

Пречистая Дево Мати божия, невещественно палящаго угля, вещь душам одушевленна, клеща серафимская, и пламенноносный престоле носимаго херувимы, вещь души моея огнем невещественным попали, и негасимаго огня избави мя.

*Ин. Ирмос тойже.*

Божественная Владыки голубице, позлащенна светлостию девства, тело просвещши пощением, позлащенна крилы златовидными блистании твоего исповедания, и божественных твоих кровей, тя поющыя просвети.

уму беседовавши нагим умом, февроние богомудрая, попрала еси желания до конца и кончину блаженную получити сподобилася еси, и ныне царствуеши (с. 330) со Христом, светло с твоим женихом, в неизреченных чертозех в веселии пребывающи.

Исцеления источаеши яко реки, верою притекающым ко твоей честней раце, февроние боговидная, девства столп, цвет естества красен, дщи царева, яже внутрь имущи божественныя славы блаженство.

*Богородичен:*

Исправила еси, Дево, жен поползение, слова рождши, горе воздвижущаго низпадшыя, яко блага, и державнаго сил: егоже феврониа славная вожделевши усердно, в след тебе потеку, радующися возопила есть.

*Светилен. Подобен:*
Жены услышите:

Предтечево днесь радостотворное рождение, сетование решит отча безгласия, и рождшия неплодство, возвещает же настоящую радость и веселие: темже и вся тварь светло того празднует.

*Богородичен:*

Премудрость впостасную, и слово пресущное, и врача душ и телес рождшая, гноения и раны души моея исцели лютыя и временныя, и сердца моего устави болезни, Дево.

*На стиховне стихиры октоиха. Слава, глас в~:*

Иже от пророка пророка, и неплодныя прозябение, в рожденных женами превышша всех, пустыннаго гражданина, иоанна славнаго, псалмы и пеньми и песньми духовными восхвалим, вопиюще к нему: крестителю спасов и предтече, яко имея дерзновение, в честнем твоем рождестве, умоли Христа, даровати мир миру, и душам нашым велию милость.

*И ныне, Богородичен, или крестобогородичен. Подобен:*
Егда от древа:

Древу крестному тя, Иисусе, прегвождена зрящи неискусобрачная, плачущи глаголаше: чадо сладкое, почто оставил еси мене рождшую тя едину, свете неприступный пребезначальнаго отца; потщися и прославися, яко да славу (с. 331) получат божественную, иже божественныя страсти твоя славящии.

*На литургии, прокимен, глас д~.*
Дивен Бог во святых своих, Бог Исраилев. *Стих:*
В церквах благословите Бога, Господа от источник Исраилевых. *Апостол к коринфяном, зачало рн~а. Аллилуиа, глас а~:*
Терпя потерпех Господа, и внят ми. *Евангелие луки, зачало л~г. Причастен:*
В память вечную:

*Служба святых чудотворцев муромских, князя петра, во иноцех Давида, и княгини февронии, во инокинях евфросинии.*

*Вечер,*
Блажен муж:

*На*
Господи, воззвах, *стихиры, творение господина пахомиа монаха. глас д~. Подобен:*
Яко добля:

Приидите духовне * сошедшеся днесь вернии, * нашя заступники восхвалим, * прегордаго змиа поправшыя, * петра благочестиваго, * вкупе с феврониею, * чудотворцы муромския, * яко целомудрия рачители, * Христу молящыяся о спасении душ наших.

Наста ныне всесветлая память ваша, преславный петре, * с премудрою феврониею, * осеняющи новоизбранныя люди. * тем Христа молите * о спасении всех, * любовию вас непрестанно, * блаженнии, почитающих, * чудотворцев муромских.

Первее убо прехвальнии, * от юности вашея Христу работасте, * сущыя в мире сем * яко уметы презревше, * и сего ради милостынею и молитвами * добре тому угодивше. * тем и по смерти * исцеление подаваете всем, * верою вас почитающым. (с. 332)

*Ины стихиры, творение михаила монаха, глас в~.*

*Подобен:*
Киими похвальными:

Киими похвальными венцы * венчаем блаженнаго петра, вкупе с премудрою феврониею, * разделенных телом, и совокупленных благодатию, * оваго яко премудра, змия победившаго, * ову же яко целомудрия сохранницу; * сего ради сошедшеся воспоем песньми радостными, сице глаголюще: * радуйтеся, прехвальнии, людей православных похваление, * земли российския заступление, отечества своего хранителие, * вас бо безсмертныя славы венцы * венча Христос Бог, * имеяй велию милость.

Киими песненными добротами * восхвалим петра блаженнаго, * с прехвальною феврониею; * яко богоразумная крила, * прелетевшая от земли на небо, * и приближишаяся престолу святыя Троицы, * и со ангелы весело ликовствующая, * и Христу молящаяся о устроении мира, * и о сохранении земли российския от нашествия сопротивных, * и междоусобныя брани, * иже любовию восхваляют, * и непрестанно почитают, * муромския чудотворцы.

Киими песньми духовными * похвалим блаженных, сплетшихся любовию вкупе обою; * песньми * радостными воспоем сице глаголюще: * радуйтеся, блаженнии и треблаженнии, * в боголюбии пожившии, смирение и пощение сохраншии, * и милостыню дарующии, * о нейже сам Христос тако рече *: блажени милостивии, яко тии помиловани будут. * и сего ради вопием к ним сице: преславный петре, вкупе с премудрою феврониею, * молите Христа, о граде сродствия вашего, * и нам низпослати мир и велию милость.

Киими смиренными устнами * воспоем петра (с. 333) блаженнаго с пречестною феврониею, * явившихся в российстей земли новых чудотворцев, * и светил незаходимых, * солнца мысленнаго звезды пресветлыя, * просвещающыя весь мир чудес светлостию, печальных утешение, * плененных избавление от горькия работы, * крепость и забрало града нашего; * темже приидите вси вернии, * праздник блаженных псаломски торжествуем, да молитвами их вражия шатания вся Христос низложит, имеяй велию милость.

*Слава, глас з~. Самогласен:*

Блаженно и треблаженно отечество ваше, блажен же и град, в немже жилище иместе, пречистен же и свят храм, в немже положена быша честная телеса ваша, преславный петре, с премудрою феврониею: Христу молитеся, егоже от юности возлюбисте, сохранити отечество ваше, и душам нашым даровати мир, и велию милость.

*И ныне, Богородичен:*

*Вход, прокимен дне. Чтения преподобническая, писаны сего месяца в ф~ день.*

*На стиховне стихиры, глас в~. Подобен:*
Доме евфрафов:

Яко великое солнце, * вселенней всей * явистеся, блаженнии, * чудесы просвещающе весь мир: * темже сошедшеся вси воспоем вас.

*Стих:*
Честна пред Господем смерть преподобных его.

Светом сияя * божественныя благодати, * пресветлый ваш праздник радостен всем, егоже, радующеся, * искренно вси восхвалим.

*Стих:*
Что воздам Господеви о всех, яже воздаде ми;

Приидите муромстии народи, велицыи и малии, * восхвалим в вас прежде царствовавшыя, * теплыя предстатели, * новыя чудотворцы петра и февронию. (с. 334)

*Слава, глас и~. Самогласен:*

Радуйся и веселися о Господе, граде муроме, и светло торжествуй, и ликуй церковь божия, в нейже лежит честное сокровище, преславных новых чудотворцев, петра благочестиваго и февронии премудрыя, сокровище драго и ковчег преславен, телеса чудеса точащая всем притекающым с верою. сего ради приидите вси людие, сошедшеся вернии, поклонимся святым. тецыте собравшеся, и псаломски восплещите руками, и ликующе радуйтеся, и веселящеся сице глаголите: радуйтеся, преславнии чудотворцы, петре блаженне и февроние богомудрая: града бо нашего утверждение, и нас верных спасение. и ныне в памяти вашей испросите у Христа даровати душам нашым мир и велию милость.

*И ныне, Богородичен. Тропарь, глас и~:*

Яко благочестиваго корене пречестная отрасль был еси, добре во благочестии пожив, блаженне петре: тако и с супружницею твоею, премудрою феврониею, в мире Богу угодивше, и преподобных житию сподобистеся: с нимиже молитеся Господеви, сохранити без вреда отечество ваше, да вас непрестанно почитаем.

*Слава, и ныне, Богородичен:*
Иже нас ради рождейся от Девы:

*На утрени, на*
Бог Господь, *тропарь дважды.*

*Слава, и ныне, Богородичен: По а~-й стихологии седален, глас а~.*

*Подобен:*
Лик ангельский:

Вси празднуем вкупе всесвятую память петра и февронии премудрых. церковь бо славит, вопиющи к ним: молитвами вашими, блаженнии, исцелите недуги и (с. 335) болезни нашя, и всяких искушений избавите, верою память вашу восхваляющих.

*Дважды.*

*Слава, и ныне, Богородичен:*

Чудо чудес, благодатная, в тебе зрящи тварь радуется: зачала бо еси безсеменно, и родила еси неизречеено, егоже чиноначалия ангелов видети не могут, того моли о душах наших.

*По в~-й стихологии седален, глас г~. Подобен:*
Красоте девства:

Имуще дух истинный премудрии, темже мы сошедшеся вернии, память вашу величаем, и облобызаем честную раку, исцеление получающе неоскудно, и поюще рцем сице: петре преславне, купно с супружницею феврониею, Христу молитеся, сохранити отечество ваше, и разрушити междоусобную страстей наших брань, и даровати нам велию милость.

*Дважды.*

*Слава, и ныне, Богородичен:*

Красоте девства твоего, и пресветлой чистоте твоей гавриил удивився, вопияше ти, Богородице: кую ти похвалу принесу достойную; что же воз\ъименую тя; недоумеваю и ужасаюся. темже яко повелен бых, вопию ти, радуйся, благодатная.

*Хвалите имя господне: Припев.*

ублажаем вас, святии чудотворцы петре и февроние, и чтем святую память вашу: вы бо молите за ны Христа Бога нашего.

*псалом избранный:*
Блажен муж бояйся Господа:

*По полиелеи седален, глас и~. Подобен:*
Премудрости:

Приидите, вси людие, хвалу принесем преславным и богомудрым чудотворцем, петру и февронии, сице вопиюще: радуйся, преблаженне петре, иже гордаго змия свирепство погубил еси, такожде и ныне с (с. 336) супружницею твоею, заступницы и ходатаи будите отечеству вашему, и сопротивных гордость низложите, и грехов оставление даруйте, чтущым любовию святую память вашу.

*Дважды.*

*Слава, и ныне, Богородичен:*

О тебе радуется, благодатная, всякая тварь, ангельский собор, и человеческий род. освященный храме, и раю словесный, девственная похвало, из неяже Бог воплотися, и младенец бысть, прежде век сый Бог наш: ложесна бо твоя престол сотвори, и чрево твое пространнее небес содела. о тебе радуется, благодатная, всякая тварь, слава тебе.

*Таже степенна, д~-го гласа, антифон а~. Прокимен:*
Честна пред Господем смерть преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие матфеа, зачало м~г.*

*По н~-м псалме стихира, глас з~:*

Всяк град и страна славному граду нашему срадуйтеся, и псаломски восплещите руками вкупе, духовное днесь торжество празднующе, петра благочестиваго, и февронии славныя, и песньми похвалите, всечестный сей день совершающе, в веселии вопиюще сице: приимите пение людей ваших, блаженнии, и молящымся подайте неоскудно исцеление, и велию милость.

*Канон Богородицы, со ирмосом на з~, глас в~:*
Нетрену, необычну:

*Святым же два канона на и~.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Песнь твоему угоднику, на земли тебе прославльшему, петру принести, Боже, даруй ми, яко да смыслодавца песньми возвеличу тя. (с. 337)

Вас, преблаженнии, отечеству вашему, яко пресветлое солнце Христос показа, чудесы всех озаряющее, верою к вам приходящих.

Яко о телесных небрегше, и земная яко тленная возненавидевше, и сего ради мира отрекшеся, преподобных чести сподобистеся: с нимиже о мире молитеся.

*Богородичен:*

Пречистая Богородице, рождшая плотию присносущное слово безначальнаго отца, приснодево. емуже ныне взываем: избавителю Богу нашему поим.

*Другий канон чудотворцем, творение господина михаила монаха.*

*Глас а~. Песнь а~. Ирмос:*

Песнь победную поим вси Богу, сотворшему дивная чудеса мышцею высокою, и спасшему Исраиля, яко прославися.

Благочестиваго и венценоснаго петра, вкупе с феврониею, сошедшеся по достоянию, восхвалим чудес подателя обильных, и спасающаго душы нашя.

Песньми и пеньми духовными восхвалим блаженных вкупе, сице глаголюще: радуйтеся, прехвальнии, отечеству вашему пресветлии светильницы и твердии заступницы.

Аще и на конец лет новопросвещенная российская земля сих блаженных израсти, но древних чести сподобишася: дарования бо чудес обильно подают приходящым к ним.

*Богородичен:*

ума моего, всенепорочная, омрачения светом твоим отжени, и тмы избави мя вечнующия, яко да пою величия твоя.

*Песнь г~. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче. (с. 338)

Безпомощным буди помощник, блаженне петре, и печальным милостивное утешение: да твоими молитвами избавляеми, почитаем тя.

Якоже иногда змия убив, конечному безвестию предал еси: тако и ныне твое отечество борющих победи, треблажени да тя прославляем.

Виждь уныние, виждь печаль, виждь беду, на ны нападающую от противных: темже молитвою твоею ко Господу премени, петре, да благочестно тя почитаем.

*Богородичен:*

Тебе вси стяжахом Христиане, прибежище и стену, и тебе славословим немолчно, безневестная.

*Ин. Ирмос:*

Да утвердится сердце мое, в воли твоей, Христе Боже, иже над водами небо утверждей второе, и основавый на водах землю, всесильне.

Тебе в чудесех славна российским странам показа Бог, петре преблаженне, и украси тя небесными дарми. того ныне моли, помиловати всех нас.

Светильницы пресветлии, якоже солнце второе сияюще, нас озарите совершающих память вашу, преблаженнии петре и февроние.

Веселия ходатай наста нам, светоносный день петра и февронии премудрых, иже верою воспевающым их даруют велию милость.

*Богородичен:*

Избави нас от всех напастей, и от многих соблазн змиевых и тмы, всенепорочная, яже свет порождшая нам невечерний.

*Седален, глас д~:*

Благословенному и светоносному торжеству, якоже солнцу возсиявшу, петра и февронии во всем мире, (с. 339) к нимже стецемся вернии, и непрестанно вопием сице: аще и преидосте от земли, преславнии, но нас не отлучистеся, и тамо со ангелы Троице предстоите, юже молите, спасти душы нашя.

*Дважды.*

*Слава, и ныне, Богородичен:*

Слово отчее, Христа Бога нашего, от тебе воплотившагося познахом, Богородице Дево, едина чистая, едина благословенная. тем непрестанно тя воспевающе величаем.

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Яко ходатай и заступник отечеству твоему, яко сопротивных решитель, буди заступая люди твоя, тебе, петре, славящыя.

Яко в небесных обителех, с преподобными и праведными веселяся, преблаженне петре, купно с феврониею, не престай моля о людех твоих.

Тебе молимся, преблаженне, сопротивных шатание низложи, и недуги человеков облегчи, яко да во гласех хваления тебе величаем.

*Богородичен:*

Очищение нашым даруй прегрешением, яко преблаг, и умири мир твой, Боже, молитвами рождшия тя.

*Ин. Ирмос:*

Духом провидя, пророче аввакуме, словесе воплощение, проповедал еси, вопия: внегда приближитися летом, познаешися, внегда приити времени, покажешися. Слава силе твоей, Господи.

Змия убо иногда убив, блаженне, конечней того пагубе предал еси: тако и ныне, петре, отечество твое сохраняй ненаветно, вкупе с феврониею молитвами твоими.

Зарею трисолнечныя благодати сияя светлый ваш (с. 340) праздник, блаженнии, страстнаго омрачения бесовскаго избавляйте творящих верою память вашу.

Днесь день святый праздничный, монахов созывает стада на веселие и трапезу духовную, и на пищу нетленныя жизни, и божественнаго наслаждения чудотворцев.

*Богородичен:*

Разумев пророк духом божиим, гору тя приосененную преднаписа, чистая, истаявшую зноем многих прегрешений, душу мою прохлади ходатайством твоим, Дево: едина бо ты человеком исправление.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

Земля освятися, приемши честная телеса ваша, богоблаженнии петре и февроние: человецы же приемлюще вами исцеление, Христа славят, искренно вас прославльшаго.

Аще и преидосте от земли, но к небесным доспесте, и тамо со ангелы Троице предстасте, юже молите, спасти любовию вас почитающих, блаженнии.

Яко звезды пресветлыя, и яко незаходимое солнце, стяжавше вас отечество ваше хвалится, почитающе память вашу пречестную, петре и февроние.

*Богородичен:*

Деву поем тя по рождестве, Богородице, ты бо плотию Бога слова нам родила еси, емуже вси сице зовем: пути нашя направи, молимтися.

*Ин. Ирмос:*

Светлый нам возсияй свет присносущный, утренюющым о судьбах заповедей твоих, Владыко человеколюбче, Христе Боже наш.

О предобрая двоице! о пресветлая светила! о благосопряжение, един свет во двою телесе сущ! о (с. 341) светильницы блазии своему житию бывше. ярем бо Господень вземше, тому от души последовасте верою.

Досточудная и преславная память ваша возсия в российстей земли, блаженнии, и радостно верных веселит собор, искренно вас в песнех, святии, славящих.

Святители и священницы, монаси и простии, и старцы со юнотами, и всяк возраст светло пред\ъиграйте, память преславных петра и февронии в песнех величающе.

*Богородичен:*

Светообразный Христов храм, отроковице, молитвами твоими, отцу и сыну и святому духу, и нас храмы сотвори, преподобныя содевающи, пречистая.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

О пречестная двоице! о велицыи светильницы! освятите и прославите любовию вас в песнех славящих, чудотворцы.

Яко пресветлая двоице, и яко пречистная верста, и благосочетание, ярем Господень вземше, тому от души поработасте.

Яко советницы добрии своему житию, едину мысль во двою телу имуще, мир чудесы просвещаете: темже и нас озарите молитвами вашими.

*Богородичен:*

уясняют пророчестии гласи божию тя, Дево, родительницу: поем же тя и мы, видяще сбытие честных прорицаний, девству воистинну и чистоте вместилище.

*Ин. Ирмос:*

Пророка иону подражая, вопию: живот мой, блаже, свободи из тли, и спаси мя, Cпасе мира, зовуща: слава тебе. (с. 342)

*От*
пречестна корене израсте ветвь преславная, и благочестно на земли пожив, петре, приятелище чисто духа святаго был еси, просвещай поющих ныне память твою.

Веселия днесь исполнися российская земля, в нарочитый день праздника вашего, преславнии чудотворцы, и поющи сице глаголет: молите Христа, сохранити отечество ваше от языка чуждаго.

Сирот и вдовиц заступницы, и в бедах необоримии помощницы, и всех притекающих к вам пристанище небурное, и нелестное утишие сущих во гресех.

*Богородичен:*

Величия тебе, чистая, сотвори Христос Бог наш, егоже моли присно, возвеличити и в нас богатую его милость, пренепорочная владычце.

*Кондак, глас и~: Подобен:*
Взбранной:

Мира сего княжение, и славу временну помышляя, сего ради благочестно в мире пожил еси, петре, купно и с супружницею твоею премудрою феврониею, милостынею и молитвами Богу угодивше. темже и по смерти неразлучно во гробе лежаще, исцеление невидимо подаваете: и ныне Христу молитеся, сохранити град же и люди, иже вас славящих.

*Икос:*

уясни язык мой, Cпасе, и умили сердце мое, разшири уста моя, и наполни духа и премудрости: да имиже возглаголю и воспою сице твоя чудотворцы: радуйся, петре блаженне, с прехвальною феврониею вкупе: радуйтеся, земли российстей заступницы и князем православным помощницы: радуйтеся, отечеству вашему хранители и граду нашему утверждение. о пречестная двоице и благое сопряжение, Христу молитеся, сохранити град и люди, иже вас славящих. (с. 343)

*Песнь з~. Ирмос:*

*От*
иудеи дошедше, отроцы в вавилоне иногда верою троическою пламень пещный попраша, поюще: отцев Боже, благословен еси.

В болезни к тебе прибегающих избавляй, преблаженне петре, купно с феврониею, Христу вопиющих: отец наших Боже, благословен еси.

Всем пристанище будите, преблаженнии, и небурное отишие сущым во гресех, да и мы с вами Христу возопием: отец наших Боже, благословен еси.

Прибежище да ми будите в день гнева, богоблаженнии, яко посреде хожду сетей многих. темже избавите мя от них, да возмогу воспети вас.

Днесь преславная память петра и февронии, яко солнце возсия в мире, в нюже сошедшеся вси воспоем сице: отец наших Боже, благословен еси.

*Богородичен:*

Капля боготочная, от тебе рождшаяся, мир освяти, Богородице Дево, капли мне милости источи, освящающыя душы и помышления земных.

*Ин. Ирмос:*

отроцы благочестию совоспитани, злочестиваго веления небрегше, огненнаго прещения не убояшася: но посреди пламене стояще пояху: отцев Боже, благословен еси.

Во всех странах пройде вещание, яко граду мурому явишася чудотворцы преславнии, дарующе множество исцелений всем приходящым к ним, и верою поющым их.

Се ныне стекошася от всех градов и стран вси святителие и священницы, и монаси и простии, богатии и убозии, вси радующеся вкупе, хвалу воздати вам, богоблаженнии. (с. 344)

Чудесы убо твоими яко цвет процвел еси, преславне петре, якоже рече пророк: праведник яко финикс процветет. сего ради вси тя ныне славим, блаженне.

*Богородичен:*

Тебе, всесвятая чистая, раби твои всегда во дни и в нощи молим сокрушенною мыслию, просяще избавление подати грехов наших, твоими молитвами.

*Песнь и~. Ирмос:*

Царя небеснаго, егоже поют вои ангельстии, хвалите и превозносите во вся веки.

Очисти и прости согрешения наша, безгрешне, молитвами твоих угодник, петра и февронии, да поем тя, Христе, во веки.

Иже от сердца рукою недостойною приносимое вам хваление, блаженнии, приимите, и мольбу сотворите о нас ко Христу Богу.

*Троичен:*

Певцем тебе поющым, Троице пресвятая, согрешения остави яко преблага, молитв ради петра и февронии, да тя поем во веки.

*Богородичен:*

Божества сосуд бывши, чистая, просвети мя в повелении света ходити, пречистая, от чрева твоего возсиявшаго, и просветившаго верных сердца.

*Ин. Ирмос:*

Егоже ужасаются ангели и вся воинства, яко творца и Господа, пойте, священницы, прославите, отроцы, благословите, людие и превозносите во вся веки.

Ангельстии чинове хвалят вас, преславнии, и человечестии роди поют непрестанно, творяще верно память вашу.

Достойными похвалами воспети преславныя (с. 345) чудотворцы, ум и смысл даруй ми, Христе Боже: яко да пою радуяся память их.

Победа именита воистинну верным людем, в бедах крепцыи помощницы явишася, петр купно с феврониею.

*Богородичен:*

уврачуй, пречистая, страсти сердца моего, рождшая всех царя Бога, и праведных части яви мя причастника, Богородице Дево, Христа сына твоего умоливши.

*Песнь ф~. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

*От*
юности вашея чистую совесть имуще к Богу, сего ради благочестно поживше, к вышним преидосте: молите Христа о нас, да вас любовию почитаем.

Яко предстояще святей Троице, с преподобными и праведными, молитеся, блаженнии, избавити нас всякаго прещения и гнева, да вас непрестанно величаем.

Людие твои молят тя, богоблаженне петре, купно моли Христа с премудрою февронию, с неюже в мире богоугодно пожил еси, избавити нас от всяких зол.

*Богородичен:*

О чудесе великаго! како вместися во утробу твою Христос Бог, никакоже вместимый; егоже за хвалящыя тя умоли, Дево, от бед избавити нас, и от беззаконных человек всегда.

*Ин. Ирмос:*

Светоносный облак, в оньже всех Владыка, яко дождь с небесе на руно сниде, и воплотися нас ради, быв человек, безначальный: величаем вси яко матерь Бога нашего чистую.

Красен душею и телом, и благочестием сияя, славне петре, божественнаго исполнен разума и премудрости, орган святаго духа был еси, по смерти убо к (с. 346) безсмертней жизни и некончаемому блаженству прешел еси радуяся.

Яко утро, яко день светлый, ваш праздник явися, славнии: аки струя происходит от раки вашея исцелений всяких, и верных сердца напояет, любовию вас почитающих.

Велик щит и велика крепость земли российстей обрелся еси, блаженне петре вкупе с феврониею народу православному похваление, и слава во всех языцех. и ныне молим вы сохранити отечество ваше от варварскаго нахождения.

*Богородичен:*

Яже свет рождшая божественный, омраченнаго мя всеми прилоги лукаваго, и во унынии живущаго, и прогневляющаго Бога, всенепорочная, просвети, и настави к добрым делом, яко вина всех благих.

*Светилен. Подобен:*
Посетил ны:

Иже благочестно празднующым память вашу, богоблаженнии петре и февроние, вкупе мирно поживше и благочестно, молите Христа, грехов оставление даровати рабом вашым.

*Дважды.*

*Богородичен:*

Пресвятая Богородице, упование наше и похвало, тя едину ведуще, верою покланяющеся, молим: радуйся, неискусобрачная святая марие, покрове и ограждение наше, и помощница сущым в бедах. моли Христа сына твоего за рабы твоя, на тя бо надеемся.

*На хвалитех стихиры, на д~, глас д~. Подобен:*
Званный свыше:

Яко светозарное солнце, * блаженнии от запада возсиявше, * всю российскую землю просветисте, * и к свету веселия настависте: * и ныне о поющих вас, * петре (с. 347) блаженне, * с премудрою феврониею, * и славящих людех, * и просящих исцеления, * и ко Христу искренно притекающих, * молите спасти * и просветити душы нашя.

О великое и несказанное чудо, * божественныя благодати, * петра блаженнаго с премудрою феврониею, * како возможем воспети, * или изглаголати; * оваго яко храбра и богочестива, * ову же яко мудру, * и благоверие хранящу: * ов убо гордаго змия победи, * ова же смирение любляше: * и ныне Христу Богу молятся, * спасти и просветити душы нашя.

Всечестный приспе праздник * святых чудотворцев, * ходатайствуя всем спасение, * в немже тайно восплескавше к ним сице рцем: * радуйтеся, светила темным, * мысленнаго солнца: * радуйся, петре, * купно с супружницею твоею, * благоверие храняще, * во единстве святыя Троицы. * юже молите, * спасти и просветити душы нашя.

Первее убо прехвальнии, * от юности своея * Христу поработавше, * сущаго в мире сем, * яко прехвальна познавше, * и сего ради милостынею и молитвами, * добре тому угодивше. * темже и по смерти * исцеление подаваете всем, * верою вас почитающым, * петре и февроние, * и велию милость.

*Слава, глас в~: Самогласен:*

Приидите, вси языцы, восплещите руками и ликовствуйте, приидите вси российстии святителие и священницы, монаси же и простии, духовне возвеселимся, в нарочитый день праздника новых чудотворцев муромских, петра блаженнаго и февронии премудрыя. и сих яко цветы хвалами и песньми почтим, сице глаголюще: радуйтеся, преславнии, небеснии человецы, земнии (с. 348) ангели, духа святаго обителище, и евангельскому гласу убо возследницы: тем и приясте вместо тленных нетленная. и ныне в памяти вашей молите Христа Бога сохранити отечество ваше, и помиловати град и люди, почитающыя вас, и спасти душы нашя.

*И ныне, Богородичен:*
На тя упование:

*Таже, Славословие великое. Тропарь. И отпуст. На литургии,блаженна, от канона а~-го песнь г~, на д~: и другаго песнь з~. Прокимен, глас з~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Апостол к галатом, зачало сг~и. Аллилуиа, глас з~:*
Блажен муж бояйся Господа: *Евангелие матфеа, зачало и~. Причастен:*
Радуйтеся, праведнии о Господе.

