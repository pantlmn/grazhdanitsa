<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 348)

*Месяца тогоже в к~з-й день.*

*Преподобнаго отца нашего давида, иже в селуне:*

*И явление иконы пресвятыя владычцы нашея Богородицы и приснодевы марии, тихфинския.*

Служба ея писана по сей службе. *Стихиры, глас и~.*

*Подобен: О*
преславнаго чудесе!

отче давиде всеблаженне, * воздержанием ум просвещь изрядно, * к первовиновному добрых вперился еси, * и столп явился еси световиден, * просвещая всех словесы, и чудесы, * приступающих к тебе, * разумом всегда боголепным. * темже тя почитаем и ублажаем. (с. 349)

Якоже птица благопеснива, * на восходе садовне, * сень, отче, водрузил еси, * студению померзаемь, * и зноем пожигаемь, * златы отсюду приял еси криле * безстрастия и совершения: и к небесней высоте вселился еси, * о нас всегда моляся хвалящих тя.

Божественным безстрастия углем * попалив плотския сласти, неопалимь пребыл еси, * на руку углие пред лицем, богодохновенне, * царевым держя, преподобне, * дивляшеся твоей светлости. * тем подано ти прошение велико от Бога, * молитвенника тя, блаженне, * приобрет благодатию.

*Слава, глас з~:*

Преподобне отче, во всю землю изыде вещание исправлений твоих: тем на небесех обрел еси мзду трудов твоих, демонския погубил еси полки, и ангельския достигл еси чины: ихже житию без порока поревновал еси. дерзновение имея ко Христу Богу, мир испроси душам нашым.

*И ныне, Богородичен, или крестобогородичен. Подобен:*
Тридневен:

Зачатие твое безсеменное, * рождество неизреченное помышляющи, * удивляюся зело; * како сице якоже злодей, * благоволил еси умрети, сыне, * пречистая плачущи. взываше;

*На стиховне октоиха. Слава, глас и~:*

Монахов множества наставника тя почитаем, отче наш давиде: твоею бо стезею воистинну право ходити познахом. блажен еси Христу работав, и вражию обличил еси силу, ангелов собеседниче, * преподобных сопричастниче и праведных: с нимиже молися Господеви, помиловатися душам нашым.

*Крестобогородичен: Подобен: О*
преславнаго чудесе!

Юница нескверная, * юнца видящи на древе * (с. 350) пригвождаема волею, * рыдающи жалостне, * увы мне, вопияше, * любимейшее чадо: * что ти сонм воздаде безблагодатный еврейский, * хотя мя обезчадствовати * от тебе, вселюбезне.

*Тропарь, глас и~:*

В тебе, отче, известно спасеся, еже по образу: приим бо крест, последовал еси Христу, и дея учил еси, презирати убо плоть, преходит бо, прилежати же о души, вещи безсмертней. темже и со ангелы срадуется, преподобне давиде, дух твой.

*Канон, творение иосифово, егоже краегранесие:*

Пою, блаженне, твое житие божественными словесы.

*Глас е~. Песнь а~. Ирмос:*

Коня и всадника в море чермное, сокрушаяй брани мышцею высокою, Христос истрясе, Исраиля же спасе, победную песнь поюща.

Песньми светоносную и божественную память твою, сошедшеся, почтим, давиде преблаженне, света познавше тя и дне, преподобне, наследника, божественным духом.

уды умертвив, отче, на земли телесныя, жизнь всельшуюся в сердцы имел еси Христа, уморившаго диавола силу, умертвившаго человечество.

Законом Владыки повинуяся, преподобне, крест твой на рамо взял еси, и стопам сего последуя, ты низложил еси возношения льстиваго, смиряяся.

*Богородичен:*

Явилася еси украшена добротою добродетелей, и Христа краснаго, Дево, породила еси, человеки украсившаго красными добротами божества, приснодево.

*Песнь г~. Ирмос:*

Водрузивый на ничесомже землю повелением твоим, и (с. 351) повесивый неодержимо тяготеющую, на недвижимем, Христе, камени заповедей твоих церковь твою утверди, едине блаже и человеколюбче.

увядив воздержанием доброту телесную, зари прият божественнаго духа, и безстрастия светозарными облистал еси лучами, и исцелении дарования, отче, пророку тезоимените.

Святых последуя житию, пребогате, весь освятился еси божественными деянии. темже освящаеши тайно верою святое совершающыя твое торжество, отче богоносе всеблаженне.

успив сласти телесныя, преподобне, молитвами и бдении, и подвиги, отче, в мире воистинну уснув почил еси. темже тя неусыпна стяжахом хранителя любовию чтущии тя.

*Богородичен:*

Ангелов честнейши явилася еси, рождши тех, Дево, создателя. тем молю тя, чистая: освяти ум мой, и сердце просвети, облак страстей отгонящи.

*Седален, глас и~. Подобен:*
Премудрости:

Воздержанием страсти плотския души повинув, отче мудре, явился еси, блаженне, с телом ангел: сень же водрузил еси, яко птица благопеснива на садовне древе, на высоту ум вперил еси. темже чудес действом обогащся, прешел еси ко Господу, егоже от младенства вожделел еси: давиде преславне, моли Христа Бога, грехов оставление подати чтущым тя.

*Слава, и ныне, Богородичен:*

В напасти многоплетенныя впад, от враг видимых и невидимых бурею одержимь безчисленных согрешений моих, и яко к теплому заступлению и покрову моему, чистая, ко пристанищу притекаю твоея (с. 352) благости. темже, пречистая, из тебе воплощенному безсеменно, молися прилежно о всех рабех твоих непрестанно молящихтися, Богородице пречистая, молящи его присно согрешений оставление даровати воспевающым достойно славу твою.

*Крестобогородичен:*

Агнца и пастыря и избавителя, агница зрящи на кресте, восклицаше плачущи, и горько рыдающи, вопияше: мир убо радуется, приемля тобою избавление, утроба же моя горит, зрящи твое распятие, еже терпиши за милосердие милости. Долготерпеливе Господи, милости бездно, и источниче неисчерпаемый, умилосердися, и даруй согрешений оставление верою поющым божественныя страсти твоя.

*Песнь д~. Ирмос:*

Божественное твое разумев истощание прозорливо аввакум, Христе, со трепетом вопияше тебе: во спасение людей твоих спасти помазанныя твоя пришел еси.

Глаголов животочных духа послушав, сланое жития оставль море, и каплями слез страстей изсушил еси потоки.

Разума и благодати исполнен быв, отче давиде, в безмолвии поискал еси благодетеля всех, и сего сияния получил еси.

Житие твое нуждею естества светло показав, и содействием духа от нужд злобных человеки избавил еси, преподобне.

*Богородичен:*

Поем тя, всепетая владычце, препетаго Бога несказанно рождшую, и лики ангельския несравнительно добротою прешедшую.

*Песнь е~. Ирмос:*

Одеяйся светом яко ризою, к тебе утренюю, и тебе зову: душу мою просвети омраченную, Христе, яко един благоутробен. (с. 353)

Простер твои очи и помышления, ко иже на древе простершемуся, на садовне древе претерпел еси, зноем пожигаемь, отче, и студению померзаемь.

Весь молниезрачен явился еси, преподобне, огнь дланьми, давиде, держя, и царствующаго кадя, чудным, всеблаженне, каждением.

Ныне не в гаданиих, ниже мечтанием, божественную доброту зриши, всеблаженне, лицем же, преподобне, к лицу паче, разрешшымся зерцалом.

Грезн прекрасен божественнаго, Давиде преподобне, винограда явился еси, источая вино умиления, от пиянства, отче, страстей об\ъюродевшым.

*Богородичен:*

Направи жизнь мою, и движения умная, богородительнице, к божественному хотению, из тебе неизреченно к нам пришедшаго.

*Песнь з~. Ирмос:*

Неистовствующееся бурею душетленною, Владыко Христе, страстей море укроти, и от тли возведи мя, яко благоутробен.

Храм божественнаго духа познался еси, преподобне давиде, в мале храмине затворен, и тесною пространную искупуя.

Законом Владыки преклонил еси, отче, твою душу, и света исполнен был еси, и приимник дарований духа.

Чудесы житие твое, богоносе отче, воистинну украшено концем явися. темже верно восхваляем тя.

*Богородичен:*

*От*
чистых кровей твоих исткася плоть, паче естества, создавшему человека, Богородице. темже достойно поем тя.

*Кондак, глас а~. Подобен:*
Лик ангельский:

Сад присноцветущь, добродетелей плоды приносяй, явился еси на садовне древе, яко благопеснивая (с. 354) птица: рай же паче, жизни древо Господа в сердцы твоем прием, яко возделав, богомудре, имже питаеши нас благодатию: присно моли о нас, давиде всеблаженне.

*Икос:*

Сластей моих пещь вжигает ми вечный пламень преподобне давиде, погаси молитвами твоими, якоже многотекущими слезами твоими, вжег углие любве, блаженне, зиждителя моего, якоже древле в руку твоею носив яко жертву, и царя удивил еси, яко да пою тебе, светоносче, давиде всеблаженне.

*Песнь з~. Ирмос:*

Превозносимый отцев Господь, пламень угаси, отроки ороси, согласно поющыя: Боже, благословен еси.

Стоял еси неуклонно на ветвех сада, преподобне, напоении слез твоих часто напояя, и поя немолчно: Боже, благословен еси.

Все твое желание к Богу простерл еси, все сердце твое приятелище сотворил еси божественных дарований, богоносе, воспевая: Боже, благословен еси.

Тя световидна, отче, бывша, углие держаща в руку, яко виде царь удивися, и ногам твоим поклонися.

*Богородичен:*

Разрешися рождеством твоим клятва человеча, едина всеблагословенная: темже тя славословим, яко благодатную, Богородице, во веки.

*Песнь и~. Ирмос:*

Тебе вседетелю, в пещи отроцы всемирный лик сплетше пояху: дела всякая, Господа пойте, и превозносите во вся веки.

утро разумное сущым во тме явился еси жития, блаженне, свет разумения всем озаряя, любовию тя чтущым, и превозносящым Христа во вся веки.

Был еси прав и смирен и кроток, давида (с. 355) тезоименитаго из\ъображая верно. темже с ним землю кротких, отче, наследовал еси во вся веки.

Богосиянен монашествующих столп, давиде блаженный, пророк божествен другий явился еси, будущая предглаголя божественная явления духа божественнаго.

*Богородичен:*

Тя доброту иаковлю, Дево, Бог юже возлюби, юже избра, вси яко едину благословенную, песнословим во вся веки.

*Песнь ф~. Ирмос:*

Исаие, ликуй, Дева име во чреве, и роди сына еммануила, Бога же и человека, восток имя ему: егоже величающе, Деву ублажаем.

Священное торжество сошедшеся днесь вернии совершим, священнаго вси отца, воздержанием возсиявшаго, и себе всего Богу освятившаго житием совершения.

Якоже древо насадился еси на водах, преподобне, токи духовных добродетелей нося плоды: на садовне же древе водрузив яко орел, отче, гнездо, к небесным твой ум вперил еси.

Твой пророчески узрев, давиде, исход, провозглашаеши сий людем, егда посылаемь, еже на них поставил еси, мудре, царствующаго многое негодование.

Святая память твоя освящает днесь нас, творящих сию верно, преподобне давиде: свято бо препроводил еси твою, святе, жизнь, и по успении радуешися со святыми присно.

*Богородичен:*

Светоносну дверь тя предзряше иезекииль, еюже пройде свет истинный Христос Бог наш: егоже прилежно моли, чистая, покаяния ми двери отверсти, молюся.

*Светилен. Подобен:*
Жены услышите:

Мирскаго веселия яко от скверны уклонился еси, и (с. 356) неядением плоть увядив, обновил еси души крепость, преподобне, славою обогатился еси небесною, славне. темже моля не престай о нас Господа.

*Богородичен:*

Воистинну Богородицу тя исповедуем, владычце, тобою спасшиися: ибо Господа неизреченно родила еси, разоршаго крестом смерть, к себе же привлекша преподобных соборы, с нимиже тя восхваляем, Дево.

*На стиховне, октоиха. Слава, глас е~:*

Преподобне отче, не дал еси сна твоима очима, ни веждома дремания, дондеже душу и тело от страстей свободил еси, и себе уготовал еси духу жилище: пришед бо Христос со отцем, обитель в тебе сотвори, и единосущныя Троицы угодник быв, великопроповедниче отче наш давиде, моли спастися нам.

*И ныне, Богородичен, или крестобогородичен: Подобен:*
Радуйся:

Егда грозд ненасажден сущ, яко лоза отрастила еси, узревши на древе повешена, прободена же копием в божественная ребра: что сие, глаголаше, сыне и Боже мой; како, иже недуги вся и страсти исцеляяй, страсти терпиши, безстрастен сый по естеству божественному; что ти безблагодатнии людие благодателю сия воздаша вместо благодеяний, вопияше пречистая; но того страстьми, страстей мя свободити моли непрестанно, яко да славлю тя. (с. 357)

*Служба явлению иконы пресвятыя владычцы нашея Богородицы и приснодевы марии, тихфинския.*

*На малей вечерни, на*
Господи, воззвах, *стихиры, глас а~.*

*Подобен:*
Небесных чинов:

Небесныя силы радуются * о преславных благодеяниих Богоматере, * и к веселию земныя духовному призывающе, * спасение миру сию показуют, * и всей российстей стране * твердое ограждение и защищение.

О твоем, владычце, явлении преславном * умильни бывше людие, вкупе же и радостни, * яко чудес сокровище, * пречистый твой образ лобызают, * божиею благодатию просвещающ верныя, * и от бед избавляющ с любовию притекающыя.

С преславными чинми ангельскими * днесь вернии духовне веселимся, * светло празднующе * пресветлое торжество Богоматере: * пречистый бо ея образ, * яко источник приснотекущий явися, * исцелений независтныя дары присно миру источающий.

*Слава, и ныне, глас е~:*

Странно чудо явления образа твоего, владычце, и несказанно: удивляет премирная и ужасает земная, вкупе же и просвещает светоносною благодатию, рождшагося от тебе Христа Бога нашего, и твоею. егоже моли, чистая, в божественнем торжестве твоем, подати нам просвещение и велию милость.

*На стиховне стихиры, глас в~. Подобен:*
Доме евфрафов:

О всенепорочная Дево, * кое тебе принесем (с. 358) благодарение; * яко светозарным пречистыя твоея, * и из тебе рождшагося младенца, иконы явлением, * утвердила еси сердца верных.

*Стих:*
Слыши, дщи, и виждь, и приклони ухо твое.

О пресвятая госпоже владычце! * не забуди нас твоя рабы, * верою покланяющыяся чудотворной твоей иконе, * и благочестно воспевающыя тя: * и избави ны, госпоже, о всех бед и напастей.

*Стих:*
Помяну имя твое во всяком роде и роде.

О всепетая Мати! * умилосердися на моление наше: * сына бо твоего и твое есмы достояние, * вся спаси и помилуй, * да вси тя непрестанно величаем.

*Слава, и ныне:*

Тихое пристанище обитель твоя, богоневесто, явися всех с верою притекающих, имущи в себе пречестную твою икону, всем неоскудно благодать подающую.

*На велицей вечерни.*

*На*
Господи, воззвах, *стихиры, глас в~. Подобен:*
Киими похвальными:

Киими чистыми устнами * ублажим Богородицу, * честнейшую херувимов, * и святейшую сущу серафимов, * ангелов же * и всех святых славнейшую, * престол царев непоколебимый, * дом, в немже вселися вышний, * спасение мира, * божие освящение, * подающую верным * в божественнем торжестве ея, * богатно велию милость.

Кия духовныя песни * ныне принесем ти, всечистая; * ибо пречестныя твоея иконы * пречудным шествием * подсолнечную освятила еси, * и дивным ея явлением, * всю российскую страну удивила еси, * и светозарным ея пришествием * пустое место и непроходимое просветила еси: идеже и ныне водворяешися * божественною (с. 359) иконою твоею, * всесильным твоим предстательством * миру непрестанно подающи велию милость.

Кия умиленныя гласы принесоша ти тогда, Богородице, * зрящии светоносную икону твою, * чудно на воздусе стоящую, * и светозарными лучами сияющую, * благочестивии людие; * точию с рыданием моляхуся; * с плачем взывающе: * прииди к нам, царице, сниди, владычце, * низпосли щедроты твоего человеколюбия, * посети ны свыше, * просвети омраченныя твоим светозарным пришествием, * и неотступна буди во веки, * мирови богатно подающи велию милость.

Что ти принесем, пресвятая Дево, * за многую твою благостыню и человеколюбие; * яко преславно по воздуху * низпослала еси земли российстей * божественное твое дарование, * многочудесную твою икону, богоотроковице чистая: * от неяже божиею благодатию * чудесы происходящими * бед избавляемся, * и из\ъобильно приемлем * душам же и телом от всяких болезней * исцеление, и непрестанно почерпаем велию милость.

*Ины стихиры, глас е~. Подобен:*
Радуйся:

Радуйся, надежда наша, Богородице чистая: радуйся: радость ангелом приимшая: радуйся, рождшая отчее сияние: радуйся, благословенная чистая пресвятая Дево, едина всепетая: радуйся, Христианом в бедах скорая помощнице, и теплая заступнице: радуйся, православия похвало высокая, и славо превознесенная, рождшая пастыря добраго, нас заблуждших взыскавшаго, и греховными пленицами связанных разрешившаго, подающаго мирови велию милость.

Радуйся, пресвятая Дево, спасения нашего ходатаица. ты источила еси всем радость и благословение, (с. 360) рождши без семене плотию источник благ, краснейшаго добротою паче всех сынов человеческих, Иисуса всего мира избавителя, и на пречистую руку твоею того носила еси, и ныне пречистым образом видим его человеколюбне, и светозарно с тобою пришедша к нам на исцеление немощей телесных, и во спасение душ наших.

Радуйся днесь, российская земля Христолюбивая: слава бо господня на тебе возсия, преславным явлением иконы Богоматере: лученосно бо к тебе прииде дивно по воздуху, всех Бога промыслом. ликуй ныне, и веселися, великий новъграде, яко восприял еси в пределе области твоея, свыше просиявшую божественную зарю, чудес благодать изливающую. красуйся и светло торжествуй, пречестная обитель Богоматере, яко уяснися твоя доброта прекрасно: имееши бо в себе велие вселенныя сокровище, чудную икону владычцы, преславно по аеру пришедшую, дарующия всем верным велию милость.

*Слава, и ныне, глас з~:*

Днесь радуется верных множество, явибося божественная икона твоя, владычце, на воздусе, яко многосветлое солнце, светом велиим сияющи, и лучы милости повсюду испущающи, вся верныя просвещает. днесь ликовствующе ангели тебе служат, и почитающе тя от места на место невидимо икону твою преносиша, Богомати: донесше же богоизбраннаго места, благоговейно поставиша с достойными славословлении. мы же что ти принесем бреннии; и кое благохваление пришествию твоему сотворим; недоумеваем, точию удивляемся, величающе твое милосердие, еже на нас показала еси. но, о пресвятая, молися прилежно сыну твоему и Богу нашему, даровати отечеству (с. 361) нашему на враги победы, и миру умирение, и душам нашым велию милость.

*Вход. Прокимен дне. Чтения три, писаны сего месяца в к~г день.*

*На литии стихиры, глас г~:*

Приидите вси празднолюбцы, чудное явление иконы божия матере ублажим: преславно бо и боголепно возсия, еяже святым явлением мир просвещен бысть. тем усты и сердцы, и песньми и пении духовными, сей святый день со всеми притекающими празднуем светло.

*Глас и~:*

Первее написавшейся твоей иконе, евангельских таин благовестником, и к тебе царице принесенней, да усвоиши ту, и сильну соделаеши спасти чествующыя тя. и порадовалася еси яко сущи милостива спасения нашего содетельница, яко уста и глас иконе бывши, якоже и Бога внегда зачинающи во чреве, песнь воспела еси: се от ныне ублажат мя вси роди. и на ту зрящи глаголала еси со властию: с сим образом благодать моя и сила. и мы истинно веруем, яко се рекла еси, госпоже, сим образом с нами еси. тем благоговейно предстояше, покланяемся тебе раби твои, посети ны твоими матерними щедротами.

Кто достойно возможет исповедати чудес твоих, чистая, глубину превеликую; твоим бо милосердным присещением, пустыня свыше прият икону твою чудную: тогда же тя, владычце, со святителем николаем, светозарно в пустыни беседующу узре муж благоговейный, иже зрети не терпя неизреченнаго твоего сияния, на землю ниц пад, никакоже зрети можаше, дондеже (с. 362) возстави его святитель он чудный, от страха человеколюбне укрепляя его. ты же, чистая, светом милости твоея сего просвещши, крестнаго утверждения благоволение твое совершити повелела еси в пользу верных спасения.

*Глас д~:*

Да каплют сладость облацы, и вся земля да возрадуется радостно о неизреченней милости твоей, пречистая. чудо бо зримо есть, владычце, дивное, яко прежде пустыня всякаго обнажена благолепия, и никимже проходима и знаема: ныне же твоим, Богомати, присещением, место преславно, и обитель яко град прекрасен является, и храм присносветел, в немже божественное сокровище чудная икона твоя, Богородице, показуется. еяже мы зряще благолепие, и усердно покланяющеся, радостию и страхом целуем ю, страхом греха ради, яко недостойни суще: радостию же милости ради, юже подаеши нам рабом твоим, яко милосерда.

Владычце благая, миру державная помощнице, укрепи славящее тя отечество на враги, якоже иногда кроткаго давида на противныя. и якоже древле спасла еси царский град от иноплеменных нахождения: тако и ныне спаси страну российскую от противных нашествия, и соблюди от всех навет вражиих: ты бо, богоневестная, всех верных с богом покров и спасение.

*Слава, и ныне, глас е~:*

Российская страна днесь веселится с вышними силами, свыше обогатившися иконою Богоматере, и Христолюбивое стадо вопиет созывающи: приидите, вернии, просветитеся в светлом торжестве Богородицы. приидите, празднолюбцы, возвеселитеся в чудеснем празднице общия (с. 363) всех владычцы. приидите, и видите божественное сокровище, всем чудес дары обильно подающее. что убо воздадим Господеви, сицевое человеколюбие нам явившему, пречистый свой, и его рождшия образ, яко небесный дар нам низспославшему, и верных просветившему; темже наслаждающеся велия того милосердия, радостно тому возсылаем гласы благодарныя, рождшей того весело воспевающе: слава, владычце, воплощшемуся из тебе Христу Богу нашему, таковыя благодати нас сподобльшему.

*На стиховне стихиры, глас в~. Подобен:*
Егда от древа:

Егда виде моисей купину горящу и не опаляему, прообразующу в твою пречистую, Дево, утробу божественнаго огня вселение, тогда страхом одержашеся, таинству удивляяся: сице и ныне людие твои, владычце, зряще пречистый твой образ, воплотившагося от тебе благоволением, от вещественнаго огня, невещественною божественною силою, неопалимь, и благодатию паче солнца сияющь, и верных сердца просвещающь, радостно сыну твоему вопияху, глаголюще: слава, человеколюбче, твоему милосердию.

*Стих:*
Помяну имя твое во всяком роде и роде.

Егда ужасно, владычце, и трепетно, покры камение твоего храма здатели, тогда людие скорбию уязвишася, чающе, яко тии мертви суть: но, о чудесе преславнаго! якоже бо древле слово божие и Бог всех, из тебе изволивый воплотитися, всепетая, тридневно иону соблюде неврежденна во чреве китове: сице и ныне твоим предстательством чудодействова, по тридневном тех каменозавалении, живы и невредны сохрани их, и радостию вся пети научи: слава его человеколюбному щедрот множеству, прославляющему тебе без семене рождшую. (с. 364)

*Стих:*
Слыши, дщи, и виждь, и приклони ухо твое.

Егда по мнозей скорби, благодатная, людие хотеша персти предати оныя здатели, пребывшыя под камением тридневное время: тогда сыну и Богу твоему изволившу, паче прославити твое во святей обители предстательство, живы и безвредны обретоша я твоим хранением. сего ради веселия исполншеся, славяху тя с ними милосердую владычцу, и рождшемуся от тебе с радостию вопияху: слава, человеколюбче, твоему благоутробию.

*Слава, и ныне, глас и~:*

Приидите, вси вернии, притецем в церковь Богоматере: се бо сияет в ней всечестная ея икона, яко светило благочестия, всех празднолюбных соборы, благодатию божиею просвещающи, и греховнаго помрачения тму отгоняющи, чудеса же тамо притекающым преславная содевает, и духи лукавствия прогоняет. воинству убо благочестивому на сопротивныя крепость подавает, стена и забрало всея земли бывающи, и обитель свою заступлением сильным утверждающи, преславными на враги победами прославляется, и вся верныя торжествовати созывает, и радостно к Богоматери звати научает: крепость наша и утверждение, упование и спасение с богом, ты еси, Богородице. и тебе молимся: моли сына твоего, и Бога нашего, да избавит нас в день судный мучения, и сподобит царствия своего небеснаго.

*Тропарь, глас д~.*

Днесь яко солнце пресветлое, возсия нам на воздусе, всечестная икона твоя, владычце, лучами милости мир просвещающи, юже великая россиа, яко некий дар божественный, свыше благоговейне восприемши, прославляет (с. 365) тя, Богомати, всех владычцу, и от тебе рождшагося Христа Бога нашего величает радостно: емуже молися, о госпоже царице Богородице! да сохранит вся грады и страны Христианския невредимы от всех навет вражиих, и спасет верою покланяющихся его божественному, и твоему пречистому образу, Дево неискусобрачная.

*На утрени, на*
Бог Господь, *тропарь, трижды.*

*По а~-м стихословии седален, глас д~:*

Божественными зарями просвети поющыя тя, и умы утверди, Дево всенепорочная, крепкая всего мира заступнице, да торжествуем вси любовию хваляще тя, и преславное пришествие твоего образа славяще, и молим: не престай, Дево, молитвами твоими спасати рабы твоя от всякия беды, едина благословенная.

*Слава, и ныне, тойже, По в~-м стихословии седален, глас г~:*

Яко звезда многосветлая взыде, и преславно от востока к западу прииде твой образ, богоневестная, сына твоего и Бога всемощною силою, озаряя тмою скорбей одержимыя, и прещения враг избавляя, и тех сети разрушая, предстательство крепкое, оружие непобедимое на враги миру всему являяся: из тебе бо всех Владыка плоть приим, яко сын матерь тя свою, и твой пречистый образ прославляет.

*Слава, и ныне, тойже. Припев Богородице:*

Достойно есть величати тя, Богородице, честнейшую херувим, и славнейшую без сравнения серафим.

*псалом избранный:*
Боже, суд твой цареви даждь:

*По полиелеи седален, глас з~:*

Безпомощным помощь, ты воистинну, пречистая (с. 366) Богомати, отсюду смиреннии тобою возвышаемся, о тебе высоцей держимся: всем ты еси прибежище, и к Богу всемилостивая ходатаица.

*Слава, и ныне, тойже:*

*Степенна, первый антифон д~-го гласа. Прокимен:*
Помяну имя твое во всяком роде и роде. *Стих:*
Слыши, дщи, и виждь, и приклони ухо твое. *Евангелие луки, зачало д~.*

*По н~-м псалме стихира, глас з~:*
Днесь радуется верных множество: *Писана на велицей вечерни, на*
Господи, воззвах:

*Канона два, и~-го гласа и д~-го.*

*Тропари обоих канонов на дванадесять. Ирмосы а~-го канона по дважды.*

*Канон а~-й, имый краегранесие сицево:*

О благодатная! ты облагодати ми препроста слова песнь.

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

О Троице вседержительная, и единице трисолнечная! душу мою и сердце и ум, молю, просветивши, и благодатию освятивши, к божественней твоей любви, преблагая, возведи, и настави благочестно пети благосердие приснодевы благословенныя.

Благаго царя благая Мати, яже всем благопослушная в прошениих, и всесильная в благодеяниих, благодать света твоего и нам возсияй, и облагодати днесь, о богоблагодатная! песнь тебе пети начинающыя.

Ликом ангельским виновно есть радости твоего, владычце, настоящаго торжества славословие: сии бо днесь движутся к похвалению: мы же бреннии что ти принесем; точию усердная благодарствия. (с. 367)

Архангельский глас поем ти: радуйся, чистая, аще и недостойни есмы. за благость убо сей приими, владычце, светом милости твоея нас просвещающи, и благодать всем подающи.

*Другий канон. Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою, радуяся тоя чудеса.

Даждь ми, светодавче Христе, в нарочитый день преславнаго явления иконы, рождшия тя, светло торжествовати, и весело во страсе и радости воспевати присно тоя чудеса.

Слово божие светодательное, и премудрость отчую плотию, Дево, рождшая, просвети глубокую тму моего неразумия, и слово ми подаждь воспети твоя чудеса.

Днесь верных собори просвещаются, еретическая же ополчения посрамляются, видяще икону твою, владычце, яко солнце по воздуху шествующу, нечестия мглу потребляющу, и верныя просвещающу.

Едина еси ты величие наше и похвала с богом, богоневестная: тобою бо от бед спасаемся, и к тебе прибегаем, и прилежно молимся: избави, владычце, рабы твоя вечнаго мучения, воспевающыя твоя чудеса.

*Катавасиа:*
Отверзу уста моя:

*Песнь г~. Ирмос:*

утверждей в начале небеса разумом, и землю на водах основавый, на камени мя, Христе, заповедей твоих утверди, яко несть свят паче тебе, едине человеколюбче.

Грядите вернии на преславное видение, зрите на высоте благолепно сияющу пречистым своим образом, (с. 368) Деву пречистую, нас благодатно посещающу, благоверно поющих. несть пречисты паче тебе, владычце.

Освящается, Богородице, твоею благодатию всяк ум верных, и возвышается чудным иконы твоея пришествием: юже благочестно почитающих, и тебе верно славящих, сподоби, владычце, нас рабов твоих вышняго причастия.

Даждь нам ненаветно небесную шествовати стезю, богоневестная, на божественная деяния нас укрепляющи: яко да твоим, Дево, заступлением, злокозненнаго путей уклоншеся, присносущныя славы будем общницы.

Ангелов творца, истиннаго света Христа, неизреченно из тебе, Богомати, возсиявшаго лучами, омраченныя нашя душы и сердца просвети, и благодатию твоею, о благодатная! освяти, к горняго света рачению наставляющи.

*Ин. Ирмос:*

Твоя песнословцы, Богородице, живый и независтный источниче, лик себе совокупльшыя духовно утверди, в божественнеи твоей славе венцев славы сподоби.

Христе Иисусе, превечный царю и многомилостиве, пречистнаго твоего образа, и рождшия тя приснодевы, просвети нас явлением, и подаждь нам согрешений оставление, и от бед избавление.

Егда ангелами невидимо носиму пречистную твою икону, владычце, и светозарно стоящу на воздусе людие видеша, тогда просветившеся светом твоея милости, радости неизглаголанныя исполнишася.

О боголюбивии святителие и священницы, монаси и простии, и народи вси, светло ликовствуйте днесь, яко возсия на высоте заря светоносная, держащи истиннаго (с. 369) света из\ъображена плотию. с нимже сниде к нам, подающи всему миру просвещение.

Твоею, Дево, всечестною иконою древле творец всех чудодействова, спасе царский град от иноплеменных нахождения: сице и российстей стране буди, госпоже царице, покров и заступление, спасающи ю от всех навет вражиих.

*Седален, глас д~:*

Яко древняго воистинну кивота честнейши твой пречистый образ, владычце, паче бо илектра блистаяся, повсюду неоскудно лучы милости твоея всем являя простирает, и милостивно чтущыя преславное пришествие его благодатию божиею соблюдает. О немже, владычце, мы радующеся усердно празднуем, и матернее твое к нам милосердие прославляем.

*Слава, и ныне, тойже:*

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. Тем с пророком аввакумом зову ти: силе твоей слава, человеколюбче.

Творец всех и создатель, вседержительною силою носяй всяческая, образом своим божественным, и твоим, Дево, днесь чудоносным, преславно прииде, на руку твоею, чистая, носимь, на спасение человеком и исцеление.

Неизреченному божию дарованию, иконе света Христа, и пречистыя Девы, приидите вернии, поклонимся, и с любовию припадем вопиюще: низспосли, о благодателю! рождшия тя ради приснодевы благосердыя, благодать и милость нам рабом твоим. (с. 370)

Ангелов царице, мысленный кивоте, законнаго паче кивота пречистый твой образ неизреченными чудесы и благодатьми Бог украси и прослави, и ангелом почитати того повеле: с нимиже о нас ему, о всепетая! молися, славящих спасительное его смотрение, и твое еже бы нам спасение улучити.

Яже по благодати дарованная от Бога помощнице нам всем Христианом, того моли, всеблагая и всенепорочная, яко да презрит наша безчисленная согрешения, и избавит пламеннаго томления и тмы кромешния, и муки всякия.

*Ин. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Земля убо вся днесь да возвеселится, вкупе же и воздух, и море да кропит радование, яко всечестнаго образа Богоматере чудесным шествием российская страна преславно озарися.

Раболепно служат и ангельстии чинове тебе всех царице, и благоговейно почитают всечестную твою икону, воспевающе тя пресвятую Деву: мы же смиреннии како тебе всечистую достойно пети возможем;

Архангельскую песнь, еже радуйся, тебе зовем, богоневесто, Господь с тобою, радуйся, радосте ангелов, и всех человеков славящих тя воистинну веселие, спаси душы поющих тя, Богородице чистая.

О богородительнице, радости подательнице, верою славящыя тя, и от души поющыя, радости неизреченныя исполни, и света невечерняго сподоби, Дево благодатная владычце. (с. 371)

*Песнь е~. Ирмос:*

утренюет дух мой в тебе, Боже, от отца рожденному неизреченно, и воздвигнувшему рог спасения нам.

Ты, о благодатная! в милостивном твоем днесь благоволении, боголепным явлением страну нашу благодатно просветила еси, и таинственное света твоего просвещение миру низпослала еси, к свету вышния славы, Богородице, верныя возводящи.

Омрачихомся помыслы, отягчихомся грехи, недоумеем светоносныя благодати, и милости твоея исповедати, владычце: но, о пресвятая Дево! просвети нас и обогати таинственными твоими даровании божественных желаний, к свету праваго пути направляющи.

Благочестно отвсюду, о Богомати! к пречестней твоей иконе притекающыя, и усердно покланяющыяся, и верно везде тя призывающыя, предвари от бед всяких спасающи, и лютых недуг избавляющи, и духи лукавыя прогоняющи, тишину и здравие подающи всем, владычце.

Лютыми помышлении, и скверными воспоминании, от лукавых врагов стужаемых зельне не остави нас, ниже презри, богородительнице: но осени твоею благодатию, покрывающи от сих и заступающи, и спасающи от всех их навет, о богоблаженная!

*Ин. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

В пустыни явленно тебе, Богомати, со святителем благоговейный узрети муж сподобися, и благоволения (с. 372) твоего глаголы от тебе, царице, восприят, на большее утверждение, и в пользу миру спасения.

окаянен убо аз, всечистая, и недостоин таковыя ныне благодати, еже тя видети: но поне в будущем сподоби мя узрети тя, и сына твоего усрести грядуща во славе, и глас божественный услышати зовущь во царство небесное.

Прибегаем к твоей, Дево, благости, и очи сердец наших воспущаем к тебе, чистая, и с плачем колена преклоняюще, молим тя: не презри нашего воздыхания, и буди нам покров и помощница в день судный.

Едина еси всех предстательница Христиан, Богомати пречистая, услыши наше моление, воззри на ны, всепетая, спаси град и обитель твою, и озари стадо твое зарею благодати твоего заступления.

*Песнь з~. Ирмос:*

Молитву пролию ко Господу, и тому возвещу печали моя яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Аер пространный, и земля наша, царице, в преславном твоея иконы пришествии, чудес и божественных даров благодатию твоею исполнися, во утверждение благочестия, и всех верных, всепетая, еюже днесь и супостаты низлагаются, и славящии тя крепце утверждаются.

Граде божий, селение святое, Дево богоневестная, сохрани от сопротивных нахождения, и от всех навет вражиих святый дом твой, и вся грады и страны Христианския, любовию поющыя тя, и верно почитающыя пречистый образ твой. (с. 373)

Освящение, здравие и спасение всегда подавай душам же и телесем нашым, о Мати божия благочестно покланяющымся иконе твоей божественней, и усты и сердцем благоговейно ю со страхом целующым, и верою от души тя песнословящым.

Державный покров и стену необориму стяжавше тя, приснодево Богородице, упование на тя с богом возлагаем, вернии, и прилежно молим, силою твоею стрелы вражия и козни вся бесовския, немощны яко младенчески покажи и недейственны, крепкая наша помощнице.

*Ин. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

О предивнаго твоего чудесе, владычце! яко за преслушание твоего повеления, ужасно человек с главы церковныя восхищен быв, на земли невредимь обретеся, милостию твоею, всемилостивая.

Никтоже тако преслуша божественная повеления, якоже аз окаянный. тем ти припадая молюся, владычце: прежде даже до конца не погибну, настави мя на истинный путь, и спаси мя, чистая.

Ты, о Богомати, рождшая претерпевшаго нас ради на древе крестнем распятие, умоли присно нам страдание его святое помнящым, волю его божественную творити, и вечных благ наследниками быти.

Владычце Дево чистая, избави нас лютых всех, умоляющи пригвоздившаго на кресте грехи нашя, и сподоби нас достойно одесную его стати, егда приидет во славе своей. (с. 374)

*Кондак, глас и~:*

Притецем, людие, к Девей Богородице царице, благодаряще Христа Бога, и к тоя чудотворней иконе умильно взирающе припадем, и возопием ей: о владычце марие! присетивши страну сию, твоего честнаго образа явлением чудесно, спасай в мире и благовременстве отечество наше, и вся Христианы, наследники показующи небесныя жизни. тебе бо верно зовем: радуйся, Дево, мира спасение.

*Икос:*

Пречудное явление Богоматере видяще, на высоту добродетелей взыдем, и ум на небо возведем: сего бо ради небошественне прииде, да привлечет к высоте вопиющыя ей сице: радуйся, благословенная Дево, от всех родов богом избранная: радуйся, небесная царице, Господа Бога Мати и творца всяческих: радуйся, всерадостное ангелом пение: радуйся, всежелательное всего мира зрение: радуйся, неподвижимое веры благочестия основание: радуйся, всесветлое благодати познание: радуйся, божие к земным благоволение: радуйся, земных к Богу возведение: радуйся, озлобленным душам утешение: радуйся, всем верным скорое поможение: радуйся, дарованная от Бога предстательнице роду Христианскому, егоже и соблюдай прилежно от всяких бед и зол, да зовем ти: радуйся, Дево, верным спасение.

*Песнь з~. Ирмос:*

Божия снисхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси, Боже отец наших.

Ангелом говейный образ твой, владычце, неизреченною присно благодатию сияет и силою: днесь бо того (с. 375) даровании земныя просвещаеши, и к небесным наставляеши, и к вечному животу устрояеши, за неизглаголанную твою благость, богоблагодатная.

Твоего боголепнаго явления, и преславнаго иконы пришествия, и чудес пучины, чистая, витийствующих уста никакоже возмогают исповедати, мы же грубии что возглаголем; точию, помилуй и спаси нас, о всемилостивая владычце!

Известная верных помощнице, и всех благих подательнице, приими нас верно припадающих, и любовию вопиющих ти: помилуй нас, госпоже, помилуй нас, якоже днесь, тако и во оный век, буди нам помощница и заступница.

Мати божия милосердая, милости твоея двери днесь отверзи нам, и от уст мысленных волков исхити, хотящих нас поглотити, и до конца погубити: помилуй, молим тя, о владычце, помилуй, не отврати посрамленных раб твоих.

*Ин. Ирмос:*

Не послужиша твари богомудрии паче создавшаго, но огненное прещение мужески поправше, радовахуся, поюще: препетый отцев Господь и Бог, благословен еси.

Единочадный твой сын и Бог всех, Богомати, пречистый твой образ невредимь сохрани во пламени, о чудесе!. благодатию паче солнца обретеся сияющь, и верныя просвещающь, верою поющыя: Боже, благословен еси.

Небеснии чинове веселятся с земнородными, Богородице, в светлом торжестве твоем, еже совершающыя ны, и со страхом предстоящыя пред пречистым твоим образом, просвети светом сияния твоего, пречистая, и вся спаси. (с. 376)

Единаго от Троицы Бога слова царя небеснаго плотию, царице, родила еси: того моли, владычце, воинству нашему подати одоление на противныя, и всем верным помощь, грехов оставление, и душам спасение.

Рабы твоя, чистая, поющыя тя, и верою несумненною молящыяся тебе, светодательною твоею и божественною осени благодатию, яко благодетеля всех рождшая, и покрый и сохрани от всех навет вражиих.

*Песнь и~. Ирмос:*

Покрываяй водами превыспренняя своя, полагаяй морю предел песок, и содержай вся, тя поет солнце, тя славит луна, тебе приносит песнь вся тварь, яко содетелю всех во веки.

Изряднии чинове небеснии благочестно благоговеют пречистому твоему образу, всечистая, и пречудному его пришествию, под солнцем преславну показавшуся, и род правоверный воздвигшу пети, и славити сына твоего, яко содетеля всех во веки.

Преславная днесь поюще, любезно ангелом говейной твоей иконе покланяемся, благоговеюще, о госпоже царице! славящее тя отечество наше божественною твоею благодатию осени, и на враги укрепи, и мирно соблюди.

Радости вина, всеблагословенная, радуйся, всенепорочная, радуйся, благодатная, держава наша и ограждение, и спасительное прибежище, спаси ны рабы твоя, не имущыя паче тебе к Богу помощи: на тя бо надеемся, и тебе поем во веки.

Едину тя жизни нашея стяжахом с богом хранительницу, и крепку надежду спасения: молим тя, о благосердая, и по кончине ходатайствовати о нас, яко (с. 377) да будущих стязаний избавимся, и милостива обрящем сына твоего и Бога в день судный.

*Ин. Ирмос:*

отроки благочестивыя в пещи рождество Богородичо спасло есть: тогда убо образуемое, ныне же действуемое, вселенную всю воздвизает пети тебе: Господа пойте, дела, и превозносите его во вся веки.

О преславных чудес твоих, чистая! яко здатели святыя церкве твоея, под камением тридневно бывшии, обретошася живи и безвредни, покровом твоим соблюдени, тебе всех царице возсылающе гласы похвальныя.

Жизнь вместо смерти даровала еси, Богородице, мертвенному существу. темже и нас умерщвленных грехи многими, богоневесто, неврежденны от враг соблюди, и к жизни лучшей возведи, спасающи душы нашя.

Днесь исполнишася радости и веселия вси вернии о иконе твоей, Богородице, яко в челюстех смерти бывшым явилася еси жизни виновница, и источник приснотекущий, целебныя дары всем точащий, и спасение подающий.

Изрядно воспети пречистаго твоего образа, и рождшагося из тебе младенца, истинна же Бога чудныя иконы преславное пришествие, совокупльшихся людей от всюду, всепетая, моление приими, и прошения исполни.

*Песнь ф~. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Проста пути по аеру светоприятному, икона твоя, владычце, стезю проходящи, богодвижимо и светолепно неизследимы стези творящи, верныя в поднебесней благодатию озари, верою вопиющыя: воистинну честнейши всех еси, Дево чистая. (с. 378)

Слова витийством превысоких твоих, чистая, чудес, никакоже по достоянию украсити удобни есмы, точию усердне молим тя, царице: да молиши сына твоего, Владыку и царя всех, даровавшаго нам тебе преславную помощницу, сподобити нас небеснаго своего царствия.

Песнь благодарственно пения, за неизреченное твое милосердие, о богоблагодатная! от нас приими, прошения наша в пользу исполняющи, и к высоте горней всех возведи, верно бо ти зовем: воистинну вышши всех еси, Дево всенепорочная.

Роди вси радостно блажим тя, Богородице, яко радости вся ны исполнила еси, преславным пришествием иконы твоея, пречистая. ейже днесь покланяющеся, умильно молим тя: не забуди, владычце, твоих рабов сподобити в будущем веце избранных радости.

*Ин. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Явлению, владычце, всечестныя твоея иконы кто не удивится, или кто не почудится; по воздуху бо сию, яко некий дар светоносный, низпослала еси земли российстей, радостно поющей тя, и верно величающей.

Радость миру, Дево, неизглаголанную даровавши явлением пречистыя твоея иконы, избави, владычце, от всякия печали верою покланяющыяся ей, и со страхом целующыя ю: о пресвятая! вся спаси и помилуй, и царствия небеснаго сподоби.

Рождшая, владычце, человеколюбца Бога, за человеколюбие посетила еси нас божественною твоею иконою, к нейже (с. 379) всегда притекающе, и благолепие ея зряще, тебе умильно вопием: спасай присно, Богородице, достояние твое.

устнами смиренными принесох ти препростое сие, всепетая, пение: понеже груб есмь многогрешный, и недостоин по достоянию воспети тя, но от усердия на твоя щедроты надеяся, яко спасителя всего мира родила еси: не возгнушайся, царице, приими сие, и спаси мя.

*Светилен. Подобен:*
Жены услышите:

Пречистый образ твой, имже присетила еси нас, богоотроковице Дево, чтуще празднуем сего ныне пришествие, от него благодатию, сына твоего, и твоею приемлюще скорбей и бед, и напастей избавление, Мати Бога вышняго.

*Слава, и ныне, тойже:*

*На хвалитех стихиры, глас и~. Подобен: О*
преславнаго чудесе!

О преславнаго чудесе! * всемирная радость * свыше просия нам икона Богоматере, * подающи всему миру просвещение, * и благочестию утверждение, * и верным спасение, * божие сие дарование земным даровася. * О немже радующеся, тебе, Христе, молим: * спаси душы нашя, яко милосерд.

О преславнаго чудесе! * превыше всех стран российская земля почтеся * от вышняго промышления: * ибо та, а не ина, его благодатию сподобися * сию прияти икону Богоматере, * яко небесный дар светолучный, * преславно богом свыше посланный. * О немже радующися к тебе, Христе, умильно вопиет: * спаси, блаже, душы нашя, яко милосерд.

Преславно, Богородице, * во всех странах тобою хвалится, обитель твоя, богоневесто, * яко имеет в себе чудотворную твою икону, * чудно по воздуху и (с. 380) преславно ангелы принесенную, от неяже неизреченныя цельбы приемлющи, * благодарственная вопием тебе, * умильно моляще тя: * пресвятая Дево, * спаси душы нашя, яко милосердая.

*Слава, и ныне, глас в~:*

Якоже иногда царский град имея икону твою, Дево пречистая, божиим и твоим пособием побеждая противныя, радовашеся: тако и ныне российская страна, дивно стяжавши образ твой, госпоже, во свое заступление, утверждающися торжествует весело. вельми же красуется и пречестная обитель твоя, имеющи тя с богом покров и твердое ограждение от всех нахождений вражиих: церковь же твоя, Богородице, якоже иногда влахернская, пречистым твоим образом светится, и преславными чудесы просвещается, и радующися духовно ликует, владычце, со всеми верными зовущи днесь: радуйся, пресвятая Дево, мое благолепие и похвало, и вечное веселие. ты мя предивными чудесы обогащаеши, и божественными даровании, ты еси, владычце, исцелений источник неисчерпаемый, и сущым в бедах утешение. и всем верным покров и спасение.

*Славословие великое, и отпуст, и час а~.*

*На литургии, служба вся Богородице.*
