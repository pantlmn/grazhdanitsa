<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 381)

*Месяца тогоже в к~з день.*

*Преподобнаго отца нашего сампсона странноприимца.*

*Стихиры, глас а~. Подобен:*
Всехвальнии мученицы:

отче прехвальне сампсоне, * плотская стремления * воздержательными увядил еси запаленьми, * в пустыню вселился еси * яко илиа древле, * ум очистив непрестанными к Богу мановении. * и ныне молися, * даровати душам нашым мир * и велию милость.

отче богомудре сампсоне, * постником причелся еси, * безстрастием украшен, * и вселился еси во обители преподобных, * идеже свет незаходимый, * и идеже есть древо жизни. * и ныне молися, * даровати душам нашым мир * и велию милость.

отче богодохновенне сампсоне, * светильник был еси, * просвещая подсолнечную чудес сиянии, * душетленных недугов отгоняя тму, * демонский отревая мрак. * и ныне молися, * даровати душам нашым мир * и велию милость.

*Слава, и ныне, Богородичен: глас и подобен тойже:*

увы мне, что буду, * ум и душу и тело * осквернив прегрешеньми; * что сотворю; * како же избежу пламене нестерпимаго, * нерешимых уз и вечных; * но, о всенепорочная, * прежде конца моли сына твоего, * подати ми оставление.

*Крестобогородичен. Подобен: тойже:*

Своего агнца * агница и непорочная владычца, * на кресте (с. 382) яко виде зрака не имуща, * ниже доброты, * увы мне, рыдающи глаголаше: * где доброта твоя зайде, сладчайший; * где благолепие; * где благодать блистающая образа твоего, * сыне мой любезнейший;

*Тропарь, глас и~:*

В терпении твоем стяжал еси мзду твою, отче преподобне, в молитвах непрестанно терпевый, нищыя возлюбивый, и сия удовливый: но молися Христу Богу, сампсоне милостиве блаженне, спастися душам нашым.

*Канон, егоже краегранесие:*

Пою тя, сампсоне, верно божественными словесы. *Иосиф.*

*Глас в~. Песнь а~. Ирмос:*

Грядите, людие, поим песнь Христу Богу, раздельшему море, и наставльшему люди, яже изведе из работы египетския, яко прославися.

Песньми твое пресветлое торжество восхвалити устремившуся, свет ми низпосли, предстоя венценосец престолу владычню, преблаженне.

Едину желая яже к жизни ведущую тя, мира красная претекл еси, и премирное наследие стяжал еси. темже тя сошедшеся, сампсоне, почитаем.

Закону божию повинувся, досточудне, к крайней добродетели радуяся востекл еси, милостив всем быв. темже тя ныне ублажаем.

*Богородичен:*

Тя божию паче слова родительницу, яко державно заступление всех, пренепорочная, побеждаемых, славим непрестанно и ублажаем.

*Песнь г~. Ирмос:*

утверди нас в тебе, Господи, древом умерщвей грех, и страх твой всади в сердца нас поющих тя. (с. 383)

Сампсона священнаго восхвалим: божию бо подобяся благоутробию, милостив недужным бысть, наготующым же всем одежда.

Свято и честно божественное житие твое препроводив, со святыми сочетался еси, и обители преподобных достигл еси, просвещения неизреченнаго сподобляемь.

Блажен еси ты, и благо тебе будет, божественныя соблюдшу, отче, законы Господа и Бога нашего: егоже моли спастися стаду твоему.

*Богородичен:*

Души моея и ума, чистая, тму отжени: и даждь яко в день нарочит пожити, спасительная творящу повеления.

*Седален, глас д~. Подобен:*
Скоро предвари:

Просияв духом яко светильник светел, сампсоне всеблаженне, озаряеши нас честне в дому твоем: сего ради врачевания от Бога тебе данная, отче, сущым в различных недузех раздаваеши. темже мольбами твоими избави ны от страстей.

*Слава, и ныне, Богородичен:*

Обновила еси, чистая, божественным рождеством твоим, истлевшее во страстех земнородных мертвенное существо: и воздвигла еси вся от смерти к животу нетления. темже тя по долгу блажим вси, Дево препрославленная, якоже прорекла еси.

*Крестобогородичен:*

Дево пренепорочная, Мати Христа Бога, оружие пройде твою пресвятую душу, егда распинаема видела еси волею сына и Бога твоего: егоже, благословенная, молящи не престай, прощение прегрешений нам даровати.

*Песнь д~. Ирмос:*

услышах, Господи, слух твоего смотрения, и прославих тя, едине человеколюбче. (с. 384)

Яко звезда пресветлая всех нас просвещаеши сердца, достодолжно блажащих тя.

Дремание от очию твоею отложив, бдел еси непрестанно, и сласти телесныя успил еси.

Нищым доволен был еси Христа ради, и приял еси вышнее наследие, преподобне радуяся.

*Богородичен:*

Тя, всенепорочная владычце, светлую палату слова, песнословим и ублажаем.

*Песнь е~. Ирмос:*

Света подателю и веков творче, Господи, во свете твоих повелений настави нас: разве бо тебе, иного бога не знаем.

Пречистый свет почивший в тебе, всего тя световидна сотвори, отче, просвещающа верных добродетелей твоих светлыми сиянии.

Милованием многим, нищым богатство был еси, и врачь сущым в немощи востал еси яве, сих врачеванием отемля недуги.

Явился еси храм чист пресвятаго и честнаго духа, страстей тину очищ, сам себе яко воистинну, отче богоносе: темже восхваляем тя.

*Богородичен:*

Тя, пресвятая чистая, доброту иаковлю, верою божественными гласы песнословим рождшую нам Бога плотоносца, егоже трепещут всяческая.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Сокровищи небесными обогатился еси, любя милование, сампсоне славне, и отверзая нищым твою утробу, совершенным умом.

Создал еси в славу Богу нашему храм освящен: (с. 385) в оньже притекающе, от многовидных очищаются недуг вернии, преблаженне.

Чисто житие твое препроводил еси, и с преподобными преподобно вселился еси, о нас молися верно чтущих тя, богодохновенне.

*Богородичен:*

Небо высоко была еси, всех царя Бога, всенепорочная, и чистая палата, и чертог светел, божественною благодатию.

*Кондак, глас и~. Подобен:*
Яко начатки:

Яко врача всеизрядна, и молитвенника благоприятна, к раце твоей божественней притекающе, сампсоне богомудре преподобне, сошедшеся любовию, псалмы и песньми радующеся, Христа прославляем, таковую тебе благодать подавающа исцелений.

*Икос:*

Старческое, кроткое и незлобивое, непорочно житие совершившаго, славно благодать приимшаго чудес, тверду и неизреченну, сампсона преподобнаго восхвалим, алчущих питателя, и сущих в нуждах помощника, и поборника велика, недугующым воздвигша божественных храм исцелений.

*Песнь з~. Ирмос:*

образу златому, на поле деире служиму, трие твои отроцы небрегоша безбожнаго веления, посреде же огня ввержени, орошаеми пояху: благословен еси, Боже отец наших.

Крепость Христа державну в напастех имея, преблаженне, жития преминул еси бурю без истопления, преподобне, и к тихому пристанищу, воспевая, достигл еси: благословен еси, Боже отец наших.

Премудростию многою, и любовию духовною подвизаемь, храм создал еси, отче, велик: в негоже притекающе всегда, исцеление приемлют вси, вопиюще и глаголюще: благословен еси, Боже отец наших. (с. 386)

Свещник светел добродетелей, божественным светом просвещаемь, сампсоне, явился еси, и озарил еси вселенныя концы. темже сошедшеся тя верою ублажаем, поюще: благословен еси, Боже отец наших.

*Богородичен:*

Руно иногда пред\ъявляше чистую утробу твою, приемшую небесный дождь всех орошающь, одержимых жаждею греховною, всепетая: благословена еси, Бога плотию рождшая.

*Песнь и~. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте, дела, яко Господа, и превозносите во вся веки.

Язык движя радостно на божия, отче сампсоне, песни, страсти плотския воздержанием поработил еси души, и раб Христу искренний явился еси, и вышняго града наследник.

Чистый твой ум блистании божественными украшен, пресветел явися, и приятен чистых, всеблаженне, божественных сияний: темже тя чтим, сампсоне, во веки.

Освященну имея жизнь, преславно, сампсоне всеблаженне, яве прославился еси, к Богу прешед: се бо пребывает память твоя во веки и правда.

*Богородичен:*

устави страстей моих лютую бурю, чистая благословенная, и возбрани всем нещадно мою нищету, Дево, борющым, врагом безплотным, яко да верно пою тя.

*Песнь ф~. Ирмос:*

*От*
Бога Бога слова, неизреченною мудростию пришедшаго обновити адама, ядию в тление падшаго люте, от святыя Девы неизреченно воплотившагося нас ради, вернии, единомудренно песньми величаем. (с. 387)

Се память твоя, отче, якоже солнце всем возсия, просвещающи светло в ней тя славящыя, яко служителя Христова и наследника царствия его, и всем преподобным сопричастника.

Яко светозарно житие твое, яко велия слава, яко богат гроб твой, мудре, идеже честное тело твое лежаше, здравие источает притекающым верно, и твоея просящым помощи всегда.

Твоим преславным, отче, врачевством, еже болезньми стяжал еси, посещати присно не оскудей, молимся, во мнозе милосердии непрестанно предстоя нам, и облегчая болезни и труды душ наших.

Солнечныя облистая чтущым тя, отче, зари, просвети наша душевная чувства, и светлости божественныя причастники сподоби ны, молитвами твоими, блаженне, быти, молим тя.

*Богородичен:*

Световиден тя облак праведнаго солнца ведяще, чистая, радуйся, верно тебе взываем: апостолов слава, и венец мучеников славных, и верных спасение, Дево неискусобрачная.

*Светилен. Подобен:*
Небо звездами:

Расточил еси твое богатство нищым богоугодно, и весь возложился еси, о сампсоне, Господеви, егоже моли, всяческих страстей нас избавити.

*Слава, и ныне, Богородичен:*

Державным твоим покровом. от враг навета, нас, чистая, твоя рабы, сохрани вся невредны: тя бо стяжахом едину прибежище в нуждах.

*На литургии, прокимен:*
Честна пред Господем смерть преподобных его. *Апостол к галатом, зачало сг~и. Евангелие луки, зачало кс~з. Причастен:*
В память вечную: (с. 388)

*В тойже день поется служба благодарственная Богу, в Троице святой славимому, о великой богом дарованной победе над свейским королем каролом вторым надесять и воинством его, содеянной под полтавою, в лето от воплощения господня #апс~ф, месяца иуниа в к~з день.*

*На малей вечерни стихиры, глас а~:*

Трисвятыми песньми непрестанно от ангелов хвалимый, восприими и от нас бренных трисвятую песнь, победителю Боже, бренными и скверными усты вопиющих: святый Боже, грешников помиловавый: святый крепкий, сильных гордыню сокрушивый: святый безсмертный, врагов наших умертвивый, нас же от смерти сохранивый: Троице святая, Боже наш, слава тебе.

Что ти принесем, благ наших не требующий Боже, яко явился еси нам с щедротами твоими, от века неслышанными; несть что ино, кроме от сосуда твоего избраннаго уготованную песнь сию: Богу благодарение, давшему нам победу Господем нашим Иисус Христом, и исходящим от отца всесвятым духом.

Падоша крепцыи силою твоею, всесильный Боже, но нуждою падоша пред тобою, и не возмогут стати. мы же твоею милостию стояще прости, волею твоему величеству припадаем, вопиюще: вознесый рог Христа твоего и всех православных, сломивый же еретический, Боже наш, слава тебе. (с. 389)

Кто по достоянию воспети может милости твоя, Господи, явльшыяся нам ныне, не токмо от человек, но ниже от ангел; ты бо болий еси всея хвалы, и ниедино же слово довольно к похвалению дел твоих. Сам убо, иже научил еси руце мои на ополчение, и устне отверзи, да якоже возможно человеком, возвестят хвалу твою.

*Слава, и ныне, глас и~:*

Слава тебе, предвечный отче, сих, иже не суть достойни нарещися сыны твоя, возлюбивый и прославивый: слава тебе, сыне единородный, рабов твоих аки сынов от пагубы искупивый: слава тебе, душе пресвятый, вся во всех благодатию своею содеявший, и действующий. Троице святая, Боже наш, слава тебе.

*На стиховне стихиры, глас в~. Подобен:*
Доме евфрафов:

Торжественными ветвьми преукрашенна, * новый сионе россие, благодарственная * воспой Богу, * победившему супостаты твоя.

*Стих:*
услышите сия вси языцы:

Стени, враже православия, * се бо тя вознесенна * покори Бог под нозе * боящымся его.

*Стих:*
Господи, Господь наш, яко чудно имя твое:

Вси окрестнии народи, * хотящии брани, * вострепещите видяще, * яко Бог * поборствует по нас.

*Слава, и ныне, глас тойже:*

Всяк православный * да воспоет дивное божие смотрение, * устроившее верным славу, * еретиком же * студ и пагубу.

*Тропарь, глас и~:*

Препрославлен еси, Господи Боже наш, даровавый крепость на враги благоверному царю нашему петру, якоже Давиду на прегордаго голиафа, осенил еси над главою его (с. 390) в день брани, препоясал еси немощныя силою свыше, и теми всю дерзость вражию низложил еси: многомилостиве, слава тебе.

*На велицей вечерни, на*
Господи, воззвах, *стихиры, глас з~:*

Тебе триипостасному победительную песнь россия возсылает, отцу, всемогуществом вражию сокрушившему силу: сыну, премудростию расточившему лукавых советы: духу святому параклиту, нас в скорбех утешившему, сердцем и устнами вопиющи: свят еси, отче всемогущий, свят еси, сыне, божия премудросте, свят еси душе, благодать неистощимая, Боже наш, слава тебе.

Воспойте, российстии народи, победителю Богу песнь нову, содеявшему чудо новейшее всех древних чудес: сильныя бо сокруши во брани, немощныя же препояса силою свыше, и вознесе смиренныя. тому победительная возсылаем, и припадающе вопием: Боже наш, слава тебе.

Поим Господеви, и ныне бо славно прославися, ничимже менше от прежних: иже бо древле гордаго фараона погрузи в чермнем мори, сей и ныне равнаго фараону гордостию и суровством в чермнем крове воев его потопи мори сопротивнаго. мы же прешедше по суху посреде сего моря, поем Господеви: славно бо прославися.

Сказал еси, Господи, делом и словом, чесо ради древле вознесл еси лютаго на люди твоя фараона: познахом и ныне от страннаго дела твоего, чесо ради воздвигл еси востающыя на ны, яко да вознесенни смирятся падением, твое же чудное имя вознесется превыше небес. непостижиме в делех твоих Боже, слава милосердию твоему. (с. 391)

Благословен еси, Господи Боже наш, научивый руце наши на ополчение, персты нашя на брань: твоею бо впостасною мудростию невежество наше на хитрость вражию умудрися, твоею силою немощь наша на гордосильнаго укрепися, твоею благодатию множество грехов наших покрыся, и ярость львовая смирися. вся ведый, вся могий, вся беззакония рабов твоих презираяй, Боже наш, слава тебе.

Боже, песнь нову воспеваем тебе, дающему спасение царем, избавляющему петра, якоже Давида раба своего, от стреляния люта. ты послал руку твою с высоты, и избавил еси нас от вод многих, от рук сынов чуждих, ихже храбрость ублажиша и убояшася мнози: но нам на тя надеющымся, а не на свою силу уповающым споборствуяй, явственно показал еси, яко сии токмо людие блажени суть, имже Господь Бог их.

*Слава, глас а~:*

Кто возглаголет силы твоя, Господи; слышаны сотворит вся хвалы твоя; ты бо и ныне смирил еси яко язвена гордаго, мышцею силы твоея разгнал еси враги твоя: нам же безчисленнаго ради милосердия твоего не по беззаконием нашым сотворил еси, но якоже щедрит отец сыны, ущедрил еси боящихся тебе. исповедят небеса чудеса твоя, Господи, и земля истину твою в церквах святых. мы же воспоем милости твоя: исповемыся тебе, Господи, яко благ еси, яко во веки милость твоя.

*И ныне, Богородичен.*
Всемирную славу:

*Исхода чтение.*

[Глава д~и] Воздвигшеся сынове Исраилевы от сокхофа, ополчишася во офоме при пустыни. Бог же вождаше их, днем убо в столпе облака, показати им путь: (с. 392) нощию же в столпе огня. И не оскуде столп облака дне, и столп огненный нощи, пред всеми людьми. И возглагола Господь к моисею, глаголя: Глаголи сыновом Исраилевым, и возвратившеся да ополчатся прямо предградия, посреде магдала, и посреде моря, прямо веельсепфону, пред ними ополчившеся при мори. И речет фараон людем своим о сынех Исраилевых: заблуждают сии по земли, затвори бо их пустыня. Аз же ожесточу сердце фараоново, и поженет созади их, и прославлюся в фараоне, и во всем воинстве его, и уразумеют вси египтяне, яко аз Господь, и сотвориша тако. И возвещено бысть царю египетскому, яко бежаша людие: и превратися сердце фараоново, и служителей его на люди, и рекоша: что сие сотворихом, отпустивше сыны Исраилевы, еже не работати нам; Впряже убо фараон колесницы своя, и вся люди своя собра с собою. И поят шестьсот колесниц избранных, и всякаго коня египетскаго, и тристати над всеми. И ожесточи Господь сердце фараона царя египетскаго, и погна созади сынов Исраилевых: сынове же Исраилевы исхождаху рукою высокою. И погнаша египтяне во след их, и обретоша их ополчившихся при мори: и всяк конь, и колесницы фараоновы, и воинство его, и конницы его, прямо предградия, сопротиву веельсепфона. И фараон приближашеся: и воззревше сынове Исраилевы очима, видеша: и се египтяне ополчишася в след их, и убояшася зело: и возопиша же сынове Исраилевы ко Господу. И реша к моисею: за еже не быти ли гробом во египте, извел еси нас умертвити в пустыни сей; что сие сотворил еси нам, извед нас из египта; Не сей ли бе глагол, (с. 393) егоже рехом к тебе, глаголюще: остави нас, яко да работаем египтяном; лучше бо бе нам работати египтяном, нежели умрети в пустыни сей. Рече же моисей к людем: дерзайте, стойте, и зрите спасение от Господа, еже сотворит нам днесь: имже бо образом зрясте египтяны днесь, не приложите ктому видети их в вечное лето. Господь поборет о вас, и вы умолкните. Рече же Господь к моисею: что вопиеши ко мне; глаголи сыновом Исраилевым, и да путешествуют. И ты возми жезл твой, и простри руку твою на море, и расторгни е, и да внидут сынове Исраилевы посреде моря по суху. И се аз ожесточу сердце фараоново, и слуг его, и египтян всех, и внидут в след их, и прославлюся в фараоне, и во всем воинстве его, и в колесницех, и в конех его. И уразумеют вси египтяне, яко аз Господь, прославляющумися в фараоне, и в колесницах, и в конех его. Взятся же ангел божий, ходяй пред полком сынов Исраилевых, и пойде созади их, взятся же и столп облака от лица их, и ста созади их. И вниде посреде полка египетскаго, и посреде полка сынов Исраилевых, и бысть тма, и мрак, и прииде нощь, и не смесишася друг с другом во всю нощь. Простре же моисей руку на море, и возгна Господь море ветром южным сильным всю нощь, и сотвори море сухо, и разступися вода: и внидоша сынове Исраилевы в посред моря по суху, и вода им бысть стена одесную, и стена ошуюю. Погнаша же египтяне, и внидоша созади их всяк конь фараонов, и колесницы, и всадницы посреде моря. Бысть же в стражу утреннюю, и воззре Господь на полк египетский, в столпе (с. 394) огненном и облачном, и смяте полк египетский. И связа оси колесниц их, и ведяше их с нуждею, и рекоша египтяне: бежим от лица Исраилева, Господь бо поборает по них на египтяны. Рече же Господь к моисею: простри руку твою на море, и да возвратится вода, и да покрыет египтяны, колесницы же и всадники. Простре же моисей руку на море, и устроися вода ко дню на место, египтяне же бежаша под водою, и истрясе Господь египтяны посреде моря. И обратившися вода, покры колесницы, и всадники, и тристаты, и всю силу фараонову, вшедших в след их в море, и не оста от них ни един. Сынове же Исраилевы проидоша по суху посреде моря, вода же им стена одесную, и стена ошуюю. И избави Господь Исраиля в день он из руки египтян: и виде Исраиль египтяны умершя при краи моря. Виде же Исраиль руку великую, яже сотвори Господь египтяном: и убояшася вси людие Господа, и вероваша Богу, и моисею угоднику его.

*Левитских книг чтение.*

[Глава к~з] Глагола Господь сыном Исраилевым, глаголя: аще в повелениих моих ходите, и заповеди моя сохраните, и сотворите я: и дам вам дождь во время его, и земля даст рождения своя, и древа польная отдадят плод свой. И постигнет вас млачение, обрание вина, и вина обрание постигнет сеятву, и снесте хлеб ваш в сытость, и вселитеся с твердостию на земли вашей. И дам мир в земли вашей, и успнете, и не будет вас устрашаяй. И погублю звери люты от земли вашея, и брань не пройде сквозе землю вашу. И поженете враги вашя, и падут пред вами убиени. И поженете пять из вас сто, и сто вас поженете (с. 395) тмы: и падут врази ваши пред вами мечем. И призрю на вы, и возблагословлю вы, и возращу вы, и умножу вы, и положу завет мой с вами. И снесте ветхая, и ветхая ветхих, и ветхая от лица новых изнесете. И положу завет мой в вас, и не возгнушается душа моя вами. И похожду в вас, и буду вам Бог, и вы будете мне людие. Аще же не послушаете мене, ниже сотворите повелений моих сих: Но ни покоритеся им, и судеб моих вознегодует душа ваша, якоже вам не творити всех заповедей моих, и яко разорити завет мой. И аз сотворю сице вам: наведу на вы скудость, и сеете вотще семена ваша, и из\ъядят труды вашя противнии ваши: И поставлю лице мое на вы, и падете пред враги вашими: и поженут вы ненавидящии вас, и побегнете никомуже гонящу вас. И сокрушу досаждение гордыни вашея: и положу небо вам яко железно, и землю вашу яко медяну. И будет вотще крепость ваша, и земля ваша не даст семене своего, и древа сельная не дадят плода своего: И послю на вы звери дивия земныя, и поядят вас, и потребят скоты вашя, и умалени сотворю вы, и погубит вы находяй мечь. И будет земля ваша пуста и двори ваши будут пусты, яко вы ходисте ко мне страною, и аз пойду к вам в ярости страною: глаголет Господь Бог святый Исраилев.

*Пророчества софониева чтение.*

[Глава г~] Тако глаголет Господь: радуйся зело, дщи сионова, проповедуй, дщи иерусалимова, веселися и красуйся от всего сердца твоего, дщи иерусалимова. Отят Господь неправды твоя, избавил тя есть из руки враг твоих. Воцарится Господь посреде тебе, и не узриши зла ктому. Во время (с. 396) оно речет Господь иерусалиму: дерзай, сионе, да не ослабеют руце твои. Господь Бог твой в тебе силен спасти тя: наведет на тя веселие, и обновит тя в возлюблении своем, и возвеселится о тебе в красоте, яко в день праздника. И соберет сокрушенныя, горе, кто прият нань поношение. Се аз творю в тебе мене ради, глаголет Господь: во время оно, спасу сотреную, и отриновеную восприиму, и положу их в похвалу, и имениты по всей земли.

*На литии стихиры, глас а~:*

Приидите, окрестныя народи, и видите дела божия, яже сотвори во днех и во странах наших: егоже врага убоястеся и ублажисте, облия студом: на негоже крепко уповасте, яко стена преклонена, и оплот возриновен разорися: и егоже непобедима быти глаголасте, паде яко един от человек. мы же силою вышняго непобедими стояще честни и славни, купно же и благодарни, воспеваем Богу песнь победную.

*Глас д~:*

Непочитатель креста святаго, лжехристианин, и божественных икон посмеятель, силою креста святаго побежден есть и поруган, и не надеяся на помощь всесильнаго, егоже честь во иконах повреди, к ненавистником имене Христова побеже: крестоносный же царь православный российский, святых икон поборник, победительную песнь Богу воспеваяй, да царствует во веки в мире.

Возвеселишася небеса, и вси живущии на них, падшу змию и аггелом его, во брани с михаилом, возвеселися и ты, земле, яко паде лев свейский борющийся с нами. ныне спасение и сила и область Христа господня: низложен бо есть клеветник братии нашея, и уничижен уничижаяй нас. (с. 397)

Связан верховнейшаго молитвою святотать летающий, люте паде от воздуха, и сокруши голени, и иже криле восприят, внезапу ног лишися. тогоже верховнейшаго молитвами, и его тезоименитаго трудами, свейский симон, мняйся от гордыни не по земли ходити, устрелен охроме на постыдение своея гордости. мы же сие дело божие видети сподобльшиися согласно возопием: Боже, гордаго смиривый, а смиреннаго возвысивый, слава смотрению твоему.

*Глас з~:*

Не ста нога на правоте супостата нашего, темже и уязвлена правды стрелянием: нашего же царя, якоже Давида, нога ста на камени православнаго исповедания и истины. темже невредима пребысть вражиими стрелами, юже яко ныне неподвижиму показал еси, Господи, утверди и сохрани во век века непреткновенну.

*Слава, и ныне, глас з~.*

Радуйся, богом во брани прославленная россие, богом венчанная православия славо, радуйтеся, военачальницы и великодушнии воини Иисус Христовы, и вси благочестивых составы: порази Бог врагов и супостат твоих, и возвеличи свое царство, в тишину и веселие Христианскому роду, и спасение всем.

*На стиховне стихиры, глас е~.*

Приидите, вернии, возрадуемся Господеви со страхом и радостию, победительныя ветви, яже дарова нам, под ногу его подстилающе: со страхом божия ради величества, и лютаго аще и не скораго на нечестивых отмщения: с радостию же, неизглаголаннаго милосердия ради, имже презрев беззакония наша, толикая недостойным дарова нам. (с. 398)

*Стих:*
услышите сия вси языцы, внушите вси живущии по вселенней.

Иже древле посла ангела своего, и поби полки ассирийския, сей и ныне Господь сил не стерпе наругания свейскаго, на российскую державу, посла ангела своего, иже ополчися окрест боящихся его, и разгна вся полки противных, российскому же роду спасение и безсмертную славу содела.

*Стих:*
Господи, Господь наш, яко чудно имя твое по всей земли.

Якоже людие Исраильстии увидевше великую руку господню на египтянов, тако и мы ныне увидевше, колика содела свеем врагом нашым, трепещем и веруем тебе, Господи, и угодником твоим, и с трепетом припадающе вопием: страшен и дивен еси, Господи, не токмо наказующий, но и милующий человеков.

*Слава, и ныне, глас и~:*

Видесте и вы свейстии военачальницы и силы, царствующий град российский: но не якоже хотесте, но яко Бог изволи, видесте, преклонени долу, яко побеждени ведоми, якоже подобает пленником, радуйтеся обаче в себе, обретше благочестиваго монарха милостиваго победителя, о немже роди православных благоговейно вопиют: Господи саваофе, помилуй помиловавшаго и врагов своих, и утверди его державу, во век века ненаветну.

*На утрени, на*
Бог Господь, *тропарь трижды:*
Препрославлен еси, Господи: *писан на малей вечерни.*

*По а~-м стихословии седален, глас з~:*

Праздновати уставихом нарочитый день сей тебе, милостиве Господи, в оньже возвеселил еси нас о (с. 399) вразех наших, яко да познает род ин. Сынове родящиися, и востанут, и поведят я сыновом своим, яко да положат на Бога упование, и не забудут дел божиих и заповеди его взыщут: и с нами прославлят от рода в род, тя зело прославльшагося в нас.

*Слава, и ныне, глас тойже:*

О крайняго неистовства и злобы! обретеся ныне последующий зле, пред\ъидущему иуде, обретеся вторый иуда, раб и льстец, обретеся сын погибельный, диавол нравом, а не человек, треклятый отступник мазепа, иже оставив Христа господня, Господа и благодетеля своего, и прилепися к супостату, совещая воздати злая за благая, за благодеяние злодейство, за милость ненависть: Бог же воздаде второму якоже и первому иуде по делом их.

*По в~-м стихословии седален, глас и~:*

Равно древнему столпотворению высокоумно врагов наших здание, подобное прият разорение, сниде Бог видети дело их, и смеси языки им, яко не слышати друг друга своего, ни воинству начальников гласу внимати, и разсыпа их по лицу земли живых, мертвых же прияша преисподняя земли, и дело их в прах разсыпася. Мы же в зданиях храмов божиих, о нихже брань творим, воспоем велегласно: слава снизхождению и смотрению твоему, едине человеколюбче.

*Слава, и ныне, глас тойже:*

Не уподобился еси человеку купцу, ищущему добрыя бисеры, неблагодарный и лукавый рабе: но неистовому иуде, ищущему пагубы, и взыскавшему, иже предаде многоценный бисер, и благими всеми, ихже (с. 400) лишися, купи неизглаголанная злая. Сему уподобился еси, юроде, сему подражал еси, неблагодарне, сему последовал еси, лестче мазепо: темже и благих лишен, равная злая стяжал еси, и к нему прешел еси на место свое.

*По полиелеи припевы:*

Величаем тя, триипостасный Боже, вознесенную гордость смирившаго, и на тя уповающым победу даровавшаго.

*псалом избранный:*
Суди, Господи, обидящыя мя: *Зри на воздвижение честнаго креста.*

*Седален, глас д~:*

Не вопрошай прочее, Давиде, где суть милости господни древния, имиже клялся есть отцем нашым; обретохом бо я в новой благодати. обретохом и во днех наших таяжде милости господни древния на полях полтавских, егда сниде к нам Господь сил на помощь, и ополчися на врагов наших сильных, и смути их, творя милость христу своему петру, и свое крестом сохраняя врученное тому жительство.

*Слава, и ныне, тойже.*

*Степенна, а~-й антифон, д~-го гласа. Прокимен, глас д~:*
Буди, Господи, милость твоя на нас, якоже уповахом на тя. *Или:*
Господи сил с нами, заступник наш Бог иаковль. *Стих:*
Господь разоряяй советы языков, и отметаяй мысли людей. *Или:*
Бог нам прибежище и сила, помощник в скорбех обретших ны зело. Всякое дыхание: *Евангелие матфеа, зачало к~з.*

*По н~-м псалме стихира, глас з~:*

Восхвалим днесь согласныя святаго духа органы, богом собранный лик апостольский, не подражавший иуде предателю, но верою и любовию даже до смерти послуживший (с. 401) своему учителю. о блаженнии овцы, слушающии пастыря, блазии раби вернии повинующиися Господу своему, достойно внидосте в радость Господа своего, достойно сядете на двунадесятих престолех, судяще дванадесяте коленома Исраилевома. блажени и вам подражающии верою и любовию к своим наставником, чада отцем, раби владыкам послушливии: да восхвалятся ныне с вами земнии ангели, не прилепившиися диаволу крамольнику, да почтутся якоже апостоли, не согласившиися со вторым иудою мазепою, но душы предавшии за своего владыку. Возвеселитеся ныне, плачущым отступником: взыграйте, стенящым и рыдающым супостатом: достойни за верность и послушание чести и венцев небесных.

*Канон благодарственный Богу, в Троице славимому, давшему сию преславную победу.*

*Глас а~. Песнь а~. Ирмос:*

Твоя победительная десница боголепно в крепости прославися: та бо, безсмертне, яко всемогущая, противныя сотре, Исраильтяном путь глубины новосоделавшая.

Трисветлое едино божество, исполни уста наша всесвятаго твоего духа, да о сих возмогут тебе воспети песнь благодарственную, яже нам, светодетелю, милостивно соделал еси.

Божественных чинов лики да станут ныне с нами, и воспоют победительную песнь Богу, дивному и преславному в делех, иже чудесно смири врагов наших вознесенную гордыню.

К похвалению триипостаснаго божества стецытеся земнороднии, и аще не по достоянию, то по усердию воспойте неразделимую Троицу, толикая благая недостойным соделавшую. (с. 402)

*Богородичен:*

Вместившая во утробе девической невместимое слово, богородительнице, даждь нам слово хваления, да с небесными силами воспоем тя, предстательство страшное, и непобедимое на враги во брани.

*Ин. Ирмос, глас тойже:*

Песнь победную поим вси Богу, сотворшему дивная чудеса мышцею высокою, и спасшему Исраиля, яко прославися.

Терпя потерпех Господа, рцы, россие, и внят ми, и услыша молитву мою, и исправи стопы моя, и вложи во уста моя песнь нову, Богу благодарственную: и узрят мнози, и убоятся, и уповают на Господа.

Боговещанный Давиде, ныне с доброгласными гусльми стани, и созови всех к торжественному православных пению, и воспой с нами Богу песнь победительную.

Словесем твоим, Господи, утвердишася небеса, и поведают славу твою: темже словесем утверди уста наша, да и тыя возвестят славу твою, юже нам даровал еси, отче, и сыне, и всесвятый душе.

*Богородичен:*

Приими благодарственную песнь, ходатаице благодати на тя надеющымся, и мир испроси церквам, отечество наше всегда неодоленно сохраняющи, емуже победу на враги даровала еси.

*Песнь г~. Ирмос:*

утверди, Господи, церковь твою, юже стяжал еси силою креста твоего, имже врага победил еси, и просветил еси вселенную.

Жезл силы послал еси нам, Господи, крест твой честный, и сим оружие вражие притупил еси: сему жезл силы твоея покланяемся, и покланяющеся тебе самаго почитаем.

Моисей крестообразно распростер длани, побеждаше (с. 403) амалика: мы же крест Христов почитающе, победихом сопротивнаго силою на нем распятаго, емуже победительная воспеваем.

Светосиянен креста образ на небеси видев царь константин, максентиа победи: симже знамением и царь наш свейскаго максентиа низложив силу, Богу победителю благодарение возсылает.

*Богородичен:*

Иудифе новаго Исраиля, богородительнице марие, ты еси похвала и веселие и честь наша: ты бо укрепила еси сердце наше на разорение новаго олоферна.

*Ин. Ирмос, глас д~:*

Лук сильных изнеможе, и немощствующии препоясашася силою: сего ради утвердися в Господе сердце мое.

Воистинну крест твой, Господи, оружие непобедимое есть: сим бо враг наш, и посмеятель силы креста низложися, мы же победители явихомся.

Вознесен змий исцели от змиев угрызенныя: вознесен Христос на крест, уврачева от змия, и от льва свейскаго угрызенныя. тому слава и благодарение со отцем и святым духом.

Покланяемся подножию твоему, Господи, яко свято есть: сим бо врагов наших подножие ног наших положил еси: вознесл же еси главу нашу, юже тебе приклоняем, да будет всегда подножие ног твоих.

*Богородичен:*

Не уповаша, владычце, на тя беззаконнующии, но уповаша на язык велеречив, на язык человечь: темже, владычце, челюсти их сокрушила еси, уповающым на тя пособствующи.

*Седален, глас е~:*

Трисолнечный свет славословим, и простей Троице (с. 404) ныне поклонимся, яко просвети нас и помилова, и воздаде соседом нашым седмерицею в недро их поношение их, имже поносиша нам, сохраняющи овцы пажити своея от похищения ненасытнаго зверя.

*Слава, и ныне, Богородичен:*

Радуйся, стено твердая почитающым тя, радуйся, падение не покланяющымся тебе: радуйся, возведение православных людей, Богородице, воистинну уповающих на тя, молитвами твоими избавляющи нас от бед всяческих, и от прегордых враг.

*Песнь д~. Глас з~. Ирмос:*

удивися твой разум от мене, услышавшу преславная веления смотрения твоего, укрепися же возлюблением твоего схождения: ты бо моея нищеты не отверглся еси.

Да не будет нам девять прокаженных мужей подражати неблагодарствию, но преславно победивше Господем нашим Иисус Христом, с самарянином на ногу его ниц падаем хвалу ему воздающе.

Небса поведают славу божию, мы же должни пресвятое имя его превыше небес превозносити, яко сниде с небес, спасти во брани помазанныя своя.

Четырех животных окрест престола божия стоящих, возгласим песнь сию: свят, свят, свят Господь Бог вседержитель, врагов наших победивый.

*Богородичен:*

Руно орошенное благодатию божиею мариа, одоление над свеями содела, якоже прежде гедеону на мадиама. той убо по Бозе победительная воспевающе глаголем: радуйся, заступление православным Христианом, еретиком же низложение.

*Ин. Ирмос, глас в~:*

Хранитель твердый, и незыблемое утверждение, ты еси, Христе, (с. 405) надеющыяся на тя неуклонны утвержая нас извести, в твердом твоем основании надежды и веры.

Двадесять и четырем старейшинам подражающе, падем пред седящым на престоле, и поклонимся живущему во веки веков: сим бо престол российский не подвижеся вражиими наветы.

Кто победи льва свейскаго изшедшаго от нырища своего, ищуща кого поглотити; се победил есть лев, иже сый от колена Давидова, егоже прославляем непостижимую силу.

Аще и агнец еси непорочен и смирен сердцем, Христе, но твоею кротостию лев лютый упразднися: тебе убо со старцы припадаем и глаголем: спасение седящаго на престоле Бога нашего и агнца.

*Богородичен:*

Кивот древний износимь в полки побеждаше иноплеменников, позлащенный духом кивот, мариа, победи врагов наших, нас же защити от смертоносныя язвы, юже яко матерь божию почитаем.

*Песнь е~. Глас з~. Ирмос:*

Роса яже от тебе, Христе Боже, исцеление верным нам явися, земли же нечествующих злочестиво падение обещается. темже от нощи утренююще, песнь ти приносим.

Ведом Бог во всех делех своих, наипаче же в тяжестех, егда заступает, знаемь есть: егоже и мы в тяжестех познавше заступление, егда разгна враги нашя, благодарственную песнь ему приносим.

Отверзоша на ны уста своя, яко лев восхищаяй и рыкаяй: ты же, Господи, не удалил еси помощи твоея от нас, сокрушив членовныя львом.

Повемы имя твое братии нашей, и посреде церкве (с. 406) воспоем тя, яко спасл еси нас от уст львовых, вознося яко единорога рог православных.

*Богородичен:*

В бедах сущым близ ты еси, Дево чистая: темже к тебе прибегающе, пременение во всех скорбех обретаем, владычце, тобою и ныне спасохомся от стреляния вражия.

*Ин. Ирмос, глас з~.*

Неизреченныя твоея силы, и содержительныя всех премудрости твоея, устрашаюся, помышляяй, и вопию ти, блаже: на враги да вознесется, Христе, рог мой.

В нощи коварств об\ъяша нас, яко лев готов на лов, но предварил Господь, и запял им: посла с небес сампсона своего, и растерза челюсти львом.

Боящиися Господа восхвалите его, яко не уничижи, ниже негодова молитвы смиренных, ниже отврати лице свое от нас: и егда воззвахом к нему, услыша нас.

Слава тебе, иже бо святых живеши, хвало Исраилева, на тя уповаша отцы наши, и избавил еси я. И мы воззвахом, и спасохомся, уповахом, и не постыдехомся.

*Богородичен:*

Купиною горящею и несгараемою прообразованная, ты нас посреде огня ратнаго неопальных сохранила еси, пречудная Мати и Дево богородительнице: того ради от рода в род воспевати тя не престанем.

*Песнь з~. Глас е~. Ирмос:*

Обыде мя бездна, гроб мне кит бысть: аз же возопих к тебе человеколюбцу, и спасе мя десница твоя, Господи.

Испытуете языцы, откуду нам сила на сильнаго; не слышите ли наперсника господня глаголюща: сия есть победа, побеждшая мир, вера наша;

*Иже рече:*
аще имате веру яко зерно горушно, (с. 407) речете горе сей: прейди, и прейдет, и ничтоже невозможно будет вам, сей ныне подаде силу во брани верующым во имя его.

Иже петру на мори подаде руку, сей и ныне во время ратнаго волнения, государя нашего петра ят за руку, и изведе его от печалей многих.

*Богородичен:*

Деввора пророчица, судящая древле Исраилеви, изыде на брань, и победи ханаана, сисара же в бегство сотвори. сниде и с нами на брань деввора новаго Исраиля, мариа, и таяжде сотвори: да будет прославляема от всех родов.

*Ин. Ирмос, глас в~:*

Возопих в скорби моей ко Господу Богу моему, и посла Cпаса мира, и избави от тли живот мой.

Возопи россиа в печали своей ко Господу, глаголющи: кто возможет крепкаго сего врага победити; Бог же отвеща, и слово делом утверди, яко вся возможна суть верующему.

Верою древнии заградиша уста львом, избыша острея меча, быша крепцы во бранех, обратиша в бегство полки чуждих: тоюжде верою господнею, и нам ныне подобная сотворити дарова всесильный Господь, тому слава во веки.

Благодарим тя, Христе Боже наш, яко на камени основал еси церковь твою, и не падеся ветром и волнениям нашедшым, и врата адова, еретическия силы, не одолеша ей.

*Богородичен:*

Благословенна иаиль в женах Исраилевых, яко разби главу сисара: благословенна еси от всех родов, марие Богородице, яко главы хульныя сисаров нынешних пресекла еси, сохраняющи стадо свое невредимо. (с. 408)

*Кондак, глас в~:*

В вышних живый, и на смиренная призираяй, иже не дал еси вепрю от дубравы озобати, и уединенному дивому поясти винограда твоего. утверди, Боже, еже соделал еси в нас, призри с небесе и виждь, и посети виноград сей, и соверши его, егоже насади десница твоя.

*Икос:*

Радуйся, богом насажденный новый винограде Господень, святая церкви, егоже насади в богопокоривой земли российской десница вышняго: радуйся, яко простре розги твоя до моря, и даже до рек отрасли твоя: радуйся, яко твердым оплотом огради тя, и осенением благодати сохрани невредима от всех зверей дивиих, исходящих от нырищ своих на поядение и попрание твое: радуйся, и ты, вертоградарю православный, с прочими делательми винограда Христова, прогнавший и поразивший ныне помощию вышняго льва свейскаго, устремившагося на похищение плодов сада твоего: радуйтеся, вси древеса, благочестием и славою процветающии, и благодаряще Богу рцыте паки: утверди, Боже, еже соделал еси в нас, призри с небесе и виждь, и посети виноград сей, и соверши его, егоже насади десница твоя.

*Песнь з~. Ирмос, глас д~:*

отец наших Боже, не посрами нас, но даруй нам со дерзновением вопити тебе: благословен еси, Боже отец наших.

Якоже древле триех отроков, такожде и нас посреде огня вражия стоящих, за благочестие не вредных сохранил еси, врагов же пояде пламень. темже со отроки тебе вопием: благословен еси, Боже отец наших. (с. 409)

Да о имени Иисусове всяко колено поклонится, небесных и земных и преисподних, и всяк язык исповесть, яко Господь Иисус Христос сотвори с нами милость, благословен Бог отец наших.

Во имя Иисуса Христа, петр хромаго смиреннаго воздвиже и утверди: во имя тогожде Иисуса, петр ныне гордо ходящаго охроми, и крепкаго обезсили. благословенно имя славы твоея, Господи.

*Богородичен:*

Прообразуемо рождество твое, Богородице, отроки в пещи спасло есть: собывшеежеся ныне врагов наших ратный пламень угаси. тому покланяющеся, и тебе начальницу нашего спасения величающе, глаголем: благословен Бог отец наших.

*Ин. Ирмос, глас е~:*

Прехвально есть и препрославлено имя твое, Господи Боже отец наших, во вся веки: и препрославлен, яко праведен еси о всех, яже сотворил еси нам.

образа злата божески не почетше, победиша гордыню навуходоносорову преславнии отроцы: мы же божественныя иконы благочестно почитающе, подобное свейское высокоумие смирихом: благословен Бог отец наших.

Паде навуходоносор, образ свой аки божий почитати повелевающий: падоша свеи, образы святых поругающии. мы же обоих нечестию сопротивоборцы, силою вышняго победихом: благословен Бог отец наших.

Равно сонному видению навуходоносорову, помышляше король свейский, и паде на него камень, и здание умышления его разсыпа, и все мечтание исчезе: благословен Бог отец наших, сотворивый тако.

*Богородичен:*

Ты еси гора, от неяже отторжеся камень, и разсыпа (с. 410) здание мечтания вражия, преблагословенная Богородице марие: тебе убо по Бозе, яко падеся супостат наш, благодарение возсылаем, воспевающе: благословен Бог отец наших.

*Песнь и~. Глас а~. Ирмос:*

Премудростию и словом вся составльшаго Бога, от языков и варваров избавльшаго нас, отроцы пойте, священницы прославите, людие превозносите во вся веки.

Забы лев естества своего устав, еже ловити во ограде своей, дерзне внити в пределы чуждыя. темже и уловлен есть от Господа: о сем Господа прославите во вся веки.

Петр апостол рече: супостат наш диавол, яко лев. петр же российский виде супостата льва, яко диавола, вниде бо в державы российския, но ничтоже кроме рыкания сотвори: низложен бо и изгнан Господем нашим, егоже превозносите во вся веки.

Камо изгнан бежиши, супостате; в стадо агарянское, полки своя в поражение и в плен оставив: о сем мы воспоим Господа, и превозносим во вся веки.

*Богородичен:*

Предваривши вскоре, и предстоящи тепле, Дево Богородице, зело одержимых нас лютыми обстоянии, от печали свободила еси: о сем да поют тя священницы, людие превозносят во вся веки.

*Ин. Ирмос, глас г~:*

Ангелами немолчно в вышних славимаго Бога, небеса небес, земля, и горы, и холми, и глубина, и весь род человеческий, песньми того яко создателя и избавителя, благословите и превозносите во вся веки.

Со ангелы немолчно славословим силу твою, Господи, еюже низложил еси силы вражия, и быша яко прах (с. 411) пред лицем ветра, и путь их тма и ползок, и ангел Господень погоняя их лютым падением.

Ополчишася ангели твои, Господи, окрест нас, и ничтоже успеша противу нас силы вражия. темже тебе припадающе и благодаряще молим: огради нас и в будущая времена святыми ангелы твоими.

Како быша в запустение; внезапу исчезоша, яко соние востающаго. ты, Господи, умножил еси на нас величествие твое, и обращся утешил еси нас, за льщения их положил еси им злая, внегда разгордешася.

*Богородичен:*

В скорбех утешение, в напастех и в бедах предстательницу тя, Мати божия, стяжавше, печалей наших избавихомся: тем тя по долгу, яко матерь божию, и заступницу рода Христианскаго величаем.

*Песнь ф~. Ирмос, глас а~:*

Сотвори державу мышцею своею, низложи бо сильныя со престол, и вознесе смиренныя Бог Исраилев: в нихже посети нас восток с высоты, и направил ны есть на путь мира.

Вскую полагаете оружие, супостаты; на се ли внесосте е в страны нашя; да якоже голиаф своим мечем поражен есть, тако и вы от своего оружия пострадасте.

Познасте на конец, яко оружие ваше не спасет вас, того ради е повергосте. рцыте убо с нами, яко Господь спасает во брани, благоволит Господь в смиренных, и уповающих на милость его.

Познахом и мы, Господи, яко не оружием нашим спасохомся, но десница твоя, и мышца твоя, еюже врази наши побеждени покоришася. (с. 412)

*Богородичен:*

Нелестию упование и помощь имуще тя, Богородице, наветов вражиих не убояхомся, они же, не имуще твоея помощи, смятошася. тако да трепещут вси не призывающии тя на помощь, раби же твои ничимже устрашаеми пребудут.

*Ин. Ирмос, глас и~:*

Да умолчат еретиков собрания, не истинно Богородицу исповедающих тя: ибо свыше тя пророцы предпроповедаша матерь быти божию, и ходатаицу рода нашего: тем тя, Дево, величаем.

Господь саваоф вождь бе полков наших, сей устраши врагов наших, яко им многим числом сущым, оружие трепетным от рук испаде, еже приемше, Господа сил величаем.

Нам ли кланяетеся, супостати, ихже уничижисте; не нам, но имени господню с нами дадите славу, иже немощныя мира избра, да посрамит крепкая: и уничиженная избра и не сущая, да сущая упразднит.

С нами Бог, разумейте языцы, и покаряйтеся, яко с нами Бог, и более безумно не дерзайте: аще бо паки возможете, и паки побеждени будете, яко с нами Бог.

*Богородичен:*

Не умолчим никогда, Богородице, силы твоя глаголати недостойнии: аще бо ты не бы предстояла молящи, кто бы нас избавил от толиких бед; кто же бы сохранил до ныне свободны; не отступим, владычце, от тебе, твоя бо рабы спасаеши присно от всяких лютых.

*Ексапостиларий:*

Воздал еси соседом нашым седмерицею в недра их поношение их, имже поносиша нам, Господи: мы же (с. 413) людие твои, и овцы пажити твоея, тобою сохраненнии и прославленнии, исповемыся тебе, Боже, во век, в род и род возвестим хвалу твою.

*Слава, и ныне, тойже:*

*На хвалитех стихиры на д~, глас д~:*

Где есте врази наши, дерзостно на пределы российския нашедшии, где ваше оружие; где воинская знамения; где корысти от многих земель награбленныя; где толикая суетная слава; ничтоже кроме безчестия вашего. Воистинну сбыстся ныне пророческое слово: врази господни, купно прославитися им и вознестися, исчезающе яко дым исчезоша: уповающии же на Господа не постыдятся во веки.

*Дважды.*

Рцы нам ныне, богодухновенный Давиде: где есть превозносящийся и высящийся; видех бо, глаголеши, нечестиваго превозносящася и высящася, яко кедры ливанския, и где ныне есть, рцы нам; исчезе от очес твоих и наших, и мимо идох, и се не бе, и не обретеся. о суетнаго кичения! о преходящия славы! о великия твоея, Боже, истины на враги! о неизглаголаннаго к нам милосердия!

С материю сисаровою призираше свея, глаголющи: вскую умедлиша стопы кароловы в дом свой возвратитися; начальствующии отвещаша ей: негли разделяет корысть, или в россии седе на престоле, и того ради о меньшем своем нерадит, Господь же сотвори ему, яко мадиаму и сисаре, и всем, иже реша: да наследим себе святилище божие, положи его яко коло, яко трость пред лицем ветра, яко огнь попаляяй дубравы, тако погна его бурею своею, и гневом своим смяте его. (с. 414)

*Слава, и ныне, глас и~:*

Вознесе руку скверную на церковь божию нечестивый никанор и клятся дом божий разорити: Бог же, помощник рабом своим клятву его ложну сотвори. Тако сотвори и супостату нашему, простершему руку на церковь божию, главныя его тристаты, и крепкия военачальники предаде в руце наши: сам же, победительною ногою надеющиися в царствующий град внити, охромлен, побеже к варваром, и места упокоения не обрете. тако да погибнут вси врази твои, Господи, любящии же тя яко восток солнца да возсияют.

*На литургии блаженна, от канона песнь г~ и з~. Прокимен, глас з~:*
Господь крепость людем своим даст, Господь благословит люди своя миром: *Стих:*
Крепость моя и пение мое Господь, и бысть мне во спасение. *Или:*
Кто Бог велий, яко Бог наш, ты еси Бог творяй чудеса. *Апостол, зачало ч~ф. Аллилуиа. Стих:*
Господь сил с нами, заступник наш Бог иаковль. *в~:*
Бог нам прибежище и сила: *Евангелие от луки, зачало н~а:*
Се даю вам власть: *Или утреннее. Причастен:*
Хвалите Господа с небес.

