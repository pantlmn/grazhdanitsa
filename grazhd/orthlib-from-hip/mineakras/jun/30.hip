<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 444)

*Месяца тогоже в л~-й день.*

*Собор святых славных и всехвальных апостол в~и.*

*На*
Господи, воззвах, *стихиры на з~: петра и павла, г~, глас в~.*

*Самоподобен:*
Киими похвальными:

Киими похвальными венцы, увязем петра и павла, разделенныя телесы, и совокупленныя духом, богопроповедников первостоятели; оваго убо яко апостолов предначальника, оваго же яко паче инех трудившася: сих бо воистинну достойно безсмертныя славы венцы венчает Христос Бог наш, имеяй велию милость. (с. 445)

Киими песненными добротами воспоим петра и павла; богоразумия криле, прелетевшыя концы, и к небеси вознесшыяся, руце евангелиа благодати, нозе истиннаго проповедания, реки премудрости, крестныя роги, имиже демонов бровь Христос низложи, имеяй велию милость.

Киими духовными песньми похвалим петра и павла; безбожия заклавшыя незатыкаемая уста, страшныя духа мечи, рима светлая удобрения, всея вселенныя питатели, новаго завета богописанныя скрижали мысленныя, яже в сионе Христос возгласи, имеяй велию милость.

*Ины стихиры дванадесятих апостол, глас д~.*

*Подобен:*
Яко добля:

Яко самовидцы * и свидетелие слова воплощения, * ученицы пребогатии ублажаетеся: и яко молния бо сияющии * миру явистеся, * и яко горы мысленныя сладость искапаете: * яко приснотекущыя реки райския разделившеся, * языческия церкви * божественными напаяете водами.

Яко лучи блистающии * зарями духовными, * в мир весь послани бысте, * чудес действо независтно подающе, * служителие Христовых таин бывше, * и богописанныя скрижали * божия благодати написанныя, * богонаученнаго закона, * священнотаинницы пребогатии.

Рыбарская трость, * любомудрых шатание, * и витийския струи пречерта, * богомудрая учения, * из\ъображений догматы, * и таин благих ясно изложивше евангелие, * и (с. 446) пищи присносущныя причастие, * и ангельское наслаждение, и пребывающую славу.

*Слава, глас з~:*

Всечестный апостолов приспе праздник церкви Христове, ходатайствующий спасение всем нам. тайно убо восплескавше, к сим рцем: радуйтеся, светильницы сущым во тме, мысленнаго солнца зари облистающии: радуйтеся, петре и павле, учений божественных основания незыблема, друзи Христовы, сосуди честнии, приидите посреди нас невидимо, сподобляюще даров невещественных, ваш праздник восхваляющих песньми.

*И ныне, Богородичен:*
Кто тебе не ублажит:

*На стиховне стихиры, глас д~. Подобен:*
Дал еси знамение:

Дал еси хваление * церкви твоей, Господи, * честныя апостолы твоя, * в нейже просиявают мысленнии светильницы, * петр же и павел, якоже звезды словесныя, * вселенную озаряюще: * имиже просветил еси западный мрак, Иисусе всесильне, * Cпасе душ наших.

*Стих:*
Во всю землю изыде вещание их, и в концы вселенныя глаголы их.

Дал еси утверждение * церкви твоей, Господи, * петрову твердость, * и павлов разум, * и светлую мудрость, и обоих богогласие истинное, * еллинскую прелесть отгонящее. * темже тайноводими от обоих, * поем тя, Иисусе всесильне, * Cпасе душ наших.

*Стих:*
Небса поведают славу божию, творение же руку его возвещает твердь.

Дал еси образ обращения согрешающым, * оба апостолы твоя, * оваго убо отвергшагося тебе во время страсти, * и покаявшася, * оваго же проповеди твоей * сопротивляющася, и веровавша: * и обою собору (с. 447) первостоятельствующих другов твоих, * Иисусе всесильне, * Cпасе душ наших.

*Слава, глас з~:*

Праздник радостен возсия концем днесь, всечестная память премудрых апостол и верховных петра и павла: темже и рим срадуется ликовствуя, в песнех и пениих. празднуем и мы, братие, всечестный сей день совершивше: радуйся, петре апостоле, искренний друже твоего учителя, Христа Бога нашего: радуйся, павле вселюбезнейший, и проповедниче веры, и учителю вселенныя: яко имея дерзновение, супруже святоизбранный, Христа Бога нашего молите, спастися душам нашым.

*И ныне, Богородичен:*
Богородице, ты еси лоза истинная:

*Тропарь, глас д~:*

Апостолов первопрестольницы, и вселенныя учителие, Владыку всех молите, мир вселенней даровати, и душам нашым велию милость.

*На утрени*

*По а~-й кафисме седален, глас а~. Подобен:*
Гроб твой, Cпасе:

Лик духовный апостольский миру послася тайно от Бога вышняго, и неволею страждущым врачеве явишася: триипостаснаго единственне призывающе, божественное воплощение еммануила Господа мудре написаша.

*Дважды.*

*Слава, и ныне, Богородичен:*

Купину, юже моисей неопалиму виде, гору божию, святый облак, сень нескверную, богоприятную трапезу, палату высокаго царя, всесветлую и непроходимую дверь, Дево, поем тя.

*По в~-й кафисме седален, глас г~. Подобен:*
Божественныя веры:

Божественныя трубы утешителя, возглашающе дыхание словес спасения, миру возгласите, и иже во мраце (с. 448) прелести спящыя, к свету богоразумия возставивше приведите, божественнаго света апостоли, моляще Христа Бога, спастися душам нашым.

*Дважды.*

*Слава, и ныне, Богородичен:*

Божественнаго естества не отлучся, плоть быв во чреве твоем: но Бог вочеловечся и пребысть, иже по рождестве матерь тя Деву, яко прежде рождества сохранив всенепорочну, един Господь: того прилежно моли, даровати нам велию милость.

*Канон петра и павла, со ирмосом на и~ егоже краегранесие:*

Петра почитаю, павла пою разумно.

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою, радуяся тоя чудеса.

Подаждь ми, Господи, пресвятаго твоего духа, капли дарований, слово нарочито, и возвеселюся верно похваляя первых апостол твоих исправления.

Оставил еси, прехвальне петре, усердно временная, и Христовым стопам последовал еси: неверство же оставив, павле, и призвавшему тя последовал еси.

Благодать апостоли существенне нашедшую вам приемше божественнаго духа, проидосте землю всю, петре и павле, учаще концы.

*Богородичен:*

Витийстии многовещаннии, и мусикийстии велегласнии языцы тя не могут чтити или пети, чистая: паче бо человека содеяшася в тебе единей божественная таинства.

*Ин канон в~и апостолов, на з~, егоже краегранесие:*

Христовы почитаю мудрыя апостолы. *Феофаново.*

*Глас тойже. Песнь а~. Ирмос:*

Моря чермную пучину, невлажными стопами, древний (с. 449) пешешествовав Исраиль, крестообразными моисеовыма рукама амаликову силу в пустыни победил есть.

Лик апостольский пети ми желающу, Христе, молитвами их яко Бог зарю пресвятаго духа даруй ми, и свет премудрости твоея.

укрепльшеся силою твоею и благодатию, Христе, силу противных враг разрушиша, честнии твои апостоли, боговидцы бывше неоскудным к тебе мановением.

Исцеления творяще, Владыко, твоим именем, языческая совокупления твоим познанием уловиша, славнии апостоли, и светом твоим просветиша.

Премудрости небесныя научившеся, преславнии Христовы апостоли, явственно премудрии обуисте многословия нечестивых, поспешением проповедания.

*Богородичен:*

*От*
Троицы пребожественныя единаго, пречистая, родила еси, из тебе плотию явльшагося по нам, благоволением рождшаго и, и действом духа пресвятаго, Дево Мати.

*Катавасиа:*
Отверзу уста моя:

*Песнь г~. Ирмос:*

Твоя песнословцы, Богородице, живый и независтный источниче лик себе совокупльшыя духовно утверди, в божественней твоей славе венцев славы сподоби.

Сродник, петре, тебе андрей проявляет мессию Христа, к немуже верою приступил еси: и ты, павле чудный, богодетельным крещением от анании просветился еси.

Лестно иже писанием закона, падающий род Исраилев, просвещением благодати петр привед: язык же стада павел от прелести избави.

Наги и просты во языки послал еси твоя ученики, вместо оружия твое имя носяще святое, и лестную брань Христе, верою разрушиша. (с. 450)

*Богородичен:*

Исполнися, апостоли, познати Господа вся земля от Девы возсиявшаго, и мир обновльша божественным вашим проповеданием, петре и павле прехвальнии.

*Ин. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище и утверждение.

Небесная и честная боговещающе на земли учения, языки огненными извествующе: проповедницы Христовы предали есте.

Показал еси небеса словесная, ученики твоя, Владыко, славу твою поведающыя всем концем.

Написани бывше на небесех, и явльшеся Христу ссельницы, чтущих вас любовию ныне, премудрии, сохраните.

*Богородичен:*

Вселивыйся в нас, иже в вышних живый, пречистая, плоть бо приим от тебе без семене, явися.

*Седален, глас д~: Подобен:*
Вознесыйся:

Вселившеся во свете неприступнем, яко жилище света сущии, храм ваш святый просвещаете присно божественными проповедании. темже верою вопием: тмы нас избавляйте, и всяческих бед, и лютаго языческаго нашествия, умоляюще зиждителя, апостоли.

*Слава, глас и~. Подобен:*
Премудрости:

Великия светильники и светлыя, верховники явльшыяся учеников, петра восхвалим, и премудраго павла: ибо огнем божественнаго возсиявше духа, мглу прелести попалиша всю. темже и вышняго царствия граждане достойно явишася, и благодати сопрестольни. сего ради вопием им: молите Христа Бога, согрешений оставление даровати, празднующым любовию святую память вашу. (с. 451)

*И ныне, Богородичен:*

Яко Деву и едину в женах, тя без семене рождшую Бога плотию, вси ублажаем роди человечестии: огнь бо вселися в тя божества, и яко младенца млеком питаеши зиждителя и Господа. тем ангельский и человеческий род достойно славим пресвятое рождество твое, и согласно вопием ти: моли Христа Бога согрешений оставление даровати покланяющымся верою пресвятому рождеству твоему.

*Песнь д~. Ирмос:*

Неизследный божий совет, еже от Девы воплощения, тебе вышняго, пророк аввакум усмотряя, зовяше: слава силе твоей, Господи.

С крепкими убо немощнии, с витиями же невежди, сплетшеся благочестно, петре и павле, вземше победу Христовы апостоли.

Отступника симона волхва лютаго, яко златолюбца обличи божественный петр, и ныне павел мудрый, стези развращающаго Христовы елима ослепил есть.

Невежественно рыбарь и усмарь слово имуще, но растворенно божественную солию душы любомудрых усладиша, и Христу верою приведоша.

*Богородичен:*

Речию богодохновенною прежде аввакум гору тя чисту и присенну божественный рече, преходящаго от юга, и тобою воплощаема, владычце, возвещая явленно.

*Ин. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Глаголов божественных апостол вещание огнеобразно пройде вселенную всю, лести убо вещь попаляющее, и просвещающее благодатию благочестивых совокупления. (с. 452)

Почерневший мраком безбожия мир, богозрачная светила, просветиша зарями благодати, ученицы господни явльшеся сиянием проповедания.

Священными зарями просвещени мысленнаго солнца, яко солнце в мире сияете, прехвальнии, светом божественным прелести мглу отгоняюще.

Жезл силы имуще крест твой, сланое жития самовидцы твои, слове, море пресекоша, яко кони смущающе многобожия воды.

*Богородичен:*

украшена различным светолитием, небо одушевленное, тебе царя царствующих, Христе, девица пречистая, ныне яко Богородица славима есть.

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Яко суща тверда, Христос тя камень нарече, петре, и на тебе церковь, еяже адова врата не одолеют: тебе же, павле, сосуд избран рече, сего пронести пред языки имя.

Петр отвергся учителя трижды, трижды еже любити приглашением присвоися: павел, иже первее хульник сый, тяжко же оскорбляя верныя, послежде проповедаше, егоже гоняше первее.

Нетленно звание, и славу присносущну петр от Христа обрете с павлом. ов убо ключи небесныя прият, сей же в рай восхищся, глаголы неизреченныя навык паче человека.

*Богородичен:*

*От*
божественнаго духа исаиа исполнь, рождество без отца прорече, из тебе, Дево, рождшагося еммануила, иже (с. 453) есть с нами Бог, егоже, чистая, родила еси. темже вси поем тя.

*Ин. Ирмос:*

Ты, Господи мой, свет в мир пришел еси, свет святый, обращаяй из мрачна неведения, верою воспевающыя тя.

Божественныя твоя и премудрыя служители свет показал еси в мире, тебе незаходимаго света всем возвещающыя.

Иже всяку добродетель явственно прошедше, апостоли, различныя бесовския злобы сплетения разрушисте.

Явиша нам троическое сияние, во единстве божества, огненными языки вещающе, апостоли.

*Богородичен:*

Тя оружие непобедимое на враги предлагаем, тя утверждение, и надежду нашего спасения, богоневесто, стяжахом.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

Светла петрова чудеса, честна же и павлова знамения: ибо ризы и сени их недуги болящих исцелевают прилагаемии.

Петр воистинну славный, и павел поистинне чудный, двоица божественная, и честнейша жилища живоначальныя Троицы, всеми поминается.

Болящих душы и телеса, яко божественный врачь изряден петр исцели, павел языки озари, и светом господним назнамена.

*Богородичен:*

Пети тя должни есмы, но воистинну по достоянию не можем. темже поем тя молчанием, чтуще несказанное, еже на тебе, Дево, содеянное таинство. (с. 454)

*Ин. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

утвердив ученики твоя, Cпасе, премудростию и чудесы, сильнейшыя соделал еси еллинскаго буесловия: и сих прелестная разрушиша веления.

Божественныя реки премудрости, наполниша спасительных вод удолиа вся церковная, от источник спасительных струями обогащше.

Явльшеся животныя звезды, прехвальнии, разористе всю мрачную прелесть светозарными сиянии, и богоразумия свет возсиявше.

*Богородичен:*

Всю тя голубицу совершенну и предобру, светлый обрет крин, и удольный цвет, о Богомати! жених мысленный в тя вселися.

*Кондак, глас в~. Подобен:*
Вышних ищя:

Камень Христос, каменя веры прославляет светло, учеников преизрядна, и с павлом весь дванадесяточисленный собор днесь: ихже память совершающе верно, сих прославльшаго прославляем.

*Икос:*

Всечестную и преблаженную память вашу творящии ныне, в песнех прилежно вопием к вам: пресветлая и богозрачная светила мира, возлюбленнии ученицы Христовы дванадесяте, яко имуще к нему дерзновение молитися за ны: вам бо дана есть благодать исцелений, и грехов прощения: прилежно убо его молите, грехов и напастей избавитися нам, да единаго человеколюбца, вас прославльшаго прославляем. (с. 455)

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

ублажися петр от Христа, яко сему рекшу сына Бога живаго, и павел почтеся, яко сосуд благопотребен, и взываху: отцев Господь и Бог, благословен еси.

Законослужебники убо петр умудряше, якоже завещася ему: павел же язычники, оба же благодатию Христу пригвождаху, и взываху: отец наших Боже, благословен еси.

Яко преизряден петр Христов пастырь, стадо прият, церкви же павел учитель божествен бысть, взывающе: отец наших Боже, благословен еси.

*Богородичен:*

Всенепорочная марие, и изрядная святостию, яже Бога плотию, Дево, рождши, неискусобрачная чистая, того моли от всякаго нас избавити наведения и греха.

*Ин. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Сыны сотворив ученики твоя, иже прежде естеством Бог, любовию наследники показал еси, отеческаго наследия преблагий, и ходити с тобою яко с богом и Владыкою изволил еси.

Премудрости излитие, сердечную широту, язык доброглаголив, слове, подав, божественным учеником твоим, послал еси проповедати евангелие царствия всем концем.

Явльшеся яко облацы божия света апостоли, всем (с. 456) одождевают воду животворящую, зовуще: благословен еси в храме славы твоея, Господи.

*Богородичен:*

Преукрашенна божиею славою явилася еси, пречистая, едина от века слово божие заченшая, Мати Дево. благословенна ты в женах, всенепорочная владычце.

*Песнь и~. Ирмос:*

отроки благочестивыя в пещи рождество Богородичо спасло есть тогда убо образуемое, ныне же действуемое, вселенную всю воздвизает пети тебе: Господа пойте, дела, и превозносите его во вся веки.

Силою укреплься петр божественною, умершую тавифу воскреси: павел же евтиха с высоты падша, и умерщвленна возстави, оба взывающя: Господа воспевайте дела, и превозносите его во вся веки.

Видением ужасным и чудным корнилиа убо петр просвети: павел же гаиа, криспа и панестиа, и стефанина крести, оба зовущя: Господа воспевайте дела, и превозносите его во вся веки.

Блюдома петра связана Христос убо ангелом нощию разреши: павла же и силу, абие молящымся, в кладе ноги твердо стягнуты изведе и темницу потряс. темже воспоем Христа во веки.

*Богородичен:*

Избави страстей всепагубных, пленицы же согрешений ныне расторгни, имиже кождо стяжется: вси бо согрешихом, и очищения просим, суще повиннии. еже подаждь, Богородице, мольбами твоими, превозносящым Христа во веки.

*Ин. Ирмос:*

Руце распростер, даниил львов зияния в рове затче, огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа. (с. 457)

Божественный премудрый лик апостол Христовых, огнем духа, якоже плевелы попалиша многоразличная бесовская чтилища, и верных сердца просветиша, вопиюще: благословите, вся дела господня, Господа.

Согласно божественныя ученики Христовы апостолы, яже возгремевшыя нам божественная веления, пристанища верных, благодатели общыя человечеству, спасу служители почтим.

Всечестныя, и вместительныя сосуды добродетелей, человеческия начатки, проповедания трубы, потоки нетленныя жизни, богоносныя молнии, исцелений источники, красныя ноги евангелиа почтим.

*Богородичен:*

Полный сый смиряется нас ради, да исполнения его причастимся: в пречистое бо чрево твое вшед необыменный, от отеческих недр не отступль воплотися. тем тя вси благословим, марие богоневестная.

*Песнь ф~. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Весь всюду мир проидосте, якоже крилати, и евангелие коленом всем, языком и странам, Христово проповедавше, вся привлекосте к вере, петре преблаженный и чудный павле апостоле.

Приник во глубокую старость, и естества долг, петре, исполняя, учителя твоего Христа подобием, крест претерпел еси: ты же во главу твою, павле, усечен быв, о чудо страшно! вместо крове млека источил еси потоки, и неверныя обратил еси. (с. 458)

О божественная двоице, мудре вручившаяся всего мира душам, и ко благочестию от нечестия претворше, и по смерти спасающе еще верных душы, и ныне нас помяните, и представите Христу, верховнии апостоли.

*Богородичен:*

Спасе благий, иже естеством человеколюбец, и многомилосерд, препетыя твоея матере Девы божественными мольбами, петра молитвами и павла апостол твоих, милость твою и помощь с небесе нам посли.

*Ин. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Решити пленицы прегрешений, власть приемше от Владыки, боговидцы, воспевающих вас, милостивно грехи очистите, и спасения сподобите.

Вседуховную зарю существенно вам явльшуюся, вси восприясте, апостоли славнии, в горнице научившеся высоким проповеданием и учением, и ныне достойно блажими есте.

Вам Христос ныне другом своим почившым венцы подает неувядаемыя, и видения божественнаго исполняет: емуже ныне молитеся, церкви вся спасти.

*Богородичен:*

Плотию приити восхотев, украсивый словом всяческая, в тя вселися, едину святейшую всех обрете, и Богородицу показа истинную, Мати Дево.

*Светилен. Подобен:*
учеником:

учеников всечестную двоенадесятицу радостно восхвалити стецемся, радуйтеся, иже всю подсолнечную обшедше, и языков уловльше зловерныя чреды, научившеся божественным. (с. 459)

*Слава:*

Двоенадесяточисленный лик днесь восхвалим вси вернии, яко утвердившеся от них, и Христу возопием: молитвами их, Cпасе, мир твой умири.

*И ныне, Богородичен:*

Мы о тебе хвалимся, Богородице, и к Богу тя имамы предстательство, простри руку твою святую, и сокруши враги нашя, твоим низпосли рабом помощь от святаго.

*На хвалитех стихиры на д~, глас д~. Подобен:*
Званный свыше:

Верховное основание апостолов, * ты вся оставив, * и последовал еси учителю, * вопия ему: с тобою умру, * да и живу блаженную жизнь. * рима же ты был еси первый епископ, * превеликаго градов слава и похвала, * и церкве петре утверждение, * и врата адова не одолеют воистинну ея, * якоже Христос предрече. * егоже моли, * спасти и просветити душы нашя.

Иже из чрева матерня отлучен, * вещнаго величания тяжести всякия избегл еси, * вперився рачением воистинну божественныя, павле, любве, * к высоте божественней: * идеже в пресветлый мрак * божественнаго света возшедый, * яко некий безплотный, * неизреченных глагол обогатився учении, * и послался еси сущым во тме, * свет проповедуяй Христа Бога нашего. * егоже моли, спасти и просветити душы нашя.

Иже свет сый прежде всех век, * егда изволил еси ко мне человеку приити, неизреченнаго ради человеколюбия, * и плоть быти за благостыню. * тогда светы вторыя * твоея светлости, * и молния блещащая, * апостолы и ученики твоя, * Cпасе, показал еси. * иже и послани бывше, * тварь всю божественным светом твоим озариша, * моляще тя, * спасти и просветити душы нашя.(с. 460)

Петре и павле, * слова делателие: андрее, иакове и иоанне премудре: * варфоломее и филиппе, * фомо и матфее: * симоне, иудо, божественне иакове, * всемирная всечестная учеников двоенадесятице: * иже в мире проповедавшии всесвятую Троицу, * естеством Бога присносущнаго: церкве неразоримыя воистинну стены, * и непоколебимии столпи, * владыце всех молитеся спастися нам.

*Слава, глас и~: Космы монаха:*

Юже проидосте тварь, просвещше спасовы ученицы, лесть идольскую яко хврастие попаливше учении вашими, языки от неразумия глубины к божественному разуму уловивше, спасосте: и ныне молитеся Христу, яко да милостив нам будет в день судный.

*И ныне, Богородичен:*
Владычце, приими молитвы раб:

*Славословие великое: и отпуст.*

*На литургии, блаженна от канона в~и-х апостолов, песнь г~-я и з~. Прокимен, глас и~:*
Во всю землю: *Стих:*
Небса поведают славу божию: *Апостол к коринфяном, зачало рл~а. Аллилуиа, глас а~:*
Исповедят небеса чудеса твоя, Господи. *Евангелие марка, зачало в~и. Причастен:*
Во всю землю.

