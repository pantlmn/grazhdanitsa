<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

*МИНИА МЕСЯЦЪ МАРТЪ.*

КИЕВЪ. В типографии киево-печерской лавры.

#аотч~г года

(с. 4)

Во славу святыя, единосущныя, животворящия и неразделимыя Троицы, отца, и сына, и святаго духа: благословением святейшаго патриарха московскаго и всея руси алексия московскаго сретенскаго монастыря священно-архимандрита напечатася книга сия, миниа месяц март во граде москве, в лето от рождества по плоти Бога слова #ацч~з

<::рус>Московский Сретенский монастырь, издательство «Правило веры», 1996 <::слав>

(с. 5)

*МЕСЯЦЪ МАРТЪ,*

*имеяй дней л~а.*

*В а~-й день.*

*Святыя преподобномученицы евдокии.*

*Аще есть четыредесятница, поем Аллилуиа. Аще же ни, тропарь.*

*На*
Господи, воззвах, *стихиры, глас д~. Подобен:*
Дал еси знамение:

Первее постившися, * и плоти играния * воздержанием увядивши, * страданием второе врага низложила еси коварствия: * и победу взяла еси на него, * о евдокие богоблаженная. * тем тя венча за сугубыя подвиги * Иисус человеколюбец * и Спас душ наших.

Сердечными браздами * семя божественное прияла еси, * яко земля тучна богодухновенная, и сторицею воздающая мучения клас, * прозябла еси воистинну: и в житницы мысленныя собралася еси, * силою духа тя претворившаго, * и изменением лучшим изменившаго благодатию, * евдокие всехвальная.

Мертвыя воскресила еси * животворным твоим провещанием, * евдокие славная, * умертвивши первее * воздержания болезньми телесныя страсти. И ныне живеши на небесех с мученики, * добре скончавши течение страдания, * помощию духа, * о всех верою тя воспевающих молящи.

*Слава, и ныне, Богородичен, глас и подобен тойже:*

Радуйся, солнцезрачная луче, * солнца незаходимаго (с. 6) престоле, * яже солнце возсиявши недоуменное. * Радуйся, уме, * облистаяй божественными сияньми, * заре молнийная, осветившая земли концы, * истинное злата блистание, * вседобрая и всенепорочная, * свет невечерний верным облиставши.

*Крестобогородичен, подобен тойже:*

Распинаема Христа человеколюбца * видящи пречистая, * и ребра ископаваема копием, * плачущи вопияше: * что сие, сыне мой; * что ти безблагодатнии людие воздаша, * за яже сотворил еси добрая им, * и тщишися безчадствовати мя, вселюбезнейший; * удивляюся, благоутробне, твоему вольному распятию.

*Тропарь, глас и~:*

Правостию умною душу твою привязавши в любовь Христову, тленных и красных, и временных забытием претекла еси, яко слова ученица: пощением страсти первее умертвивши, страдальчески второе врага посрамила еси. Тем Христос сугубых венца сподоби тя, славная евдокие, преподобная страстотерпице, моли Христа Бога, спастися душам нашым.

*Канон, глас в~.*

*Песнь а~. Ирмос:*

Грядите, людие, поим песнь Христу Богу, раздельшему море, и наставльшему люди, яже изведе из\ работы египетския, яко прославися.

Душевное озлобление усладити ми, благий, (с. 7) благоизволи, страстоносицы твоея евдокии мольбами, и сию воспети, слове, подаждь ми.

Кто твою, Христе, благосердия пучину яве исповесть; яко спасения содела пристанище, древле прегрешений глубину сущую.

Якоже земля благая твоя душа преславная, дождь прият учения германа преподобнаго, и клас благочестия плод принесе.

Мысленный угль в сердцы Христа приемши, всечистая, крещением, якоже хврастие, лесть и плотския страсти воистинну попалила еси.

*Богородичен:*

Богоподобное селение воистинну ты явилася еси, небес пространнейши, и честнейши, Богородице Дево, и ныне о тебе радуется ангельский лик.

*Песнь г~. Ирмос:*

утверди нас в тебе, Господи, древом умерщвей грех, и страх твой всади в сердца нас поющих тя.

утверждение, Христе, и стену необориму, в персех преподобная твоя стяжавши, прилоги не поколебася врага: но сего до конца потреби.

Возжелавши Христовы красоты, и сего любовию снедаема, страданием сочеталася еси ему, евдокие богомудрая и всеславная.

Крещением Христовым, и слезами твоими, и по сем кровьми мучения очистившися, храм была еси Троице, и место священия.

*Богородичен:*

*От*
анны радость роду процвела еси, и раждаеши, Дево, царя: и срадуются рождеству твоему жены, разрешшеся тобою от клятвы.

*Седален, глас и~. Подобен:*
Премудрости:

Просвещшися зарею божественною, прелестную оставила еси тму, и житие восприяла еси с плотию (с. 8) невещественное, благодатьми божественными исполнившися духа, малым провещанием мертвыя воскресила еси. тем при кончине мучения венцем божественне украсилася еси, и льстиваго посрамила еси, евдокие равноангельная: моли Христа Бога, прегрешений оставление даровати чтущым любовию святую память твою.

*Слава, и ныне, Богородичен:*

Яко Деву и едину в женах, тя без семене рождшую Бога плотию, вси ублажаем роди человечестии: огнь бо вселися в тя божества, и яко младенца млеком питаеши зиждителя и Господа. тем ангельский и человеческий род достойно славим пресвятое рождество твое, и согласно вопием ти: моли Христа Бога, согрешений оставление даровати покланяющымся верою пресвятому рождеству твоему.

*Крестобогородичен:*

Агнца и пастыря, и избавителя, агница зрящи на кресте, восклицаше плачущи, и горько рыдающи, вопияше: мир убо радуется, приемляй тобою избавление, утроба же моя горит, зрящи твое распятие, еже терпиши за милосердие милости. Долготерпеливе Господи, милости бездно, и источниче неизчерпаемый, умилосердися и даруй согрешений оставление верою поющым божественныя страсти твоя.

*Песнь д~. Ирмос:*

услышах, Господи, слух твоего смотрения, и прославих тя, едине человеколюбче.

Безбожия пучину, рекою божественных твоих кровей, евдокие славная, изсушила еси.

Яже первее уловляющая блудными безумныя мрежами, ныне к царству божию уловляет верныя.

Еже без правды собранное тебе богатство тленное (с. 9) расточивши праведно, нетления богатство наследовала еси.

*Богородичен:*

Свет возсиял еси, Господи, иже в нощи и тме прегрешения, от чистыя Девы воплощаемь.

*Песнь е~. Ирмос:*

Света подателю и веков творче, Господи, во свете твоих повелений настави нас: разве бо тебе, иного бога не знаем.

Свет невечерний озарив воистинну славную, от страстныя из\ъят мглы, и к безстрастия пути навед, всесветлу показа.

Царя Бога, якоже вневестившися сыну, возставила еси честным его призыванием умершаго люте царева сына, преславная.

Мужеским помыслом на судищи Христа, славная, исповедуеши Бога воплощенна: и мечем во главу усечена, ликуеши с мученики.

*Богородичен:*

Якоже надежду твое предстательство вернии имуще, и бедами горьких болезней окружени, к тебе усердно, Дево, прибегаем, владычце.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Яко тепла ревность веры твоея, мученице евдокие, еюже попрала еси неверных настояние, и победу пожала еси страдания.

Слезныя токи совокупльши, мучения каплями крове твоея, едину от обою чашу спасения совершила еси.

Яже прежде смрада исполнена, множеством нечистоты сущи, ныне благовония исполнися, и с девическими лики веселится.

*Богородичен:*

Яже мира радость, Богородице чистая, радуйся, тебе (с. 10) зовущих со ангелом верно, твоея радости сподоби, и печаль нашу разори.

*Кондак, глас д~:*

Во страдании твоем добре подвизавшися, и по смерти нас освящаеши чудес излиянии, всехвальная, верою прибегающыя в божественную церковь твою, и торжествующе молим тя, преподобная мученице евдокие: да избавимся недуг душевных, и чудес благодать почерпем.

*Икос:*

Страстотерпческая церковь порода явися, среде стяжавши сад безсмертия, тело сея честное, иже сего об\ъемлющии плоды, ветвьми крепко освящаются: зряще же удивляются, како воистинну мертво тело источает исцеления, вразумляя вся; тем со тщанием приидите ныне вси со мною смиренным, и очищше скверну, чудес благодать почерпем.

*Песнь з~. Ирмос:*

образу златому, на поле деире служиму, трие твои отроцы небрегоша безбожнаго веления. посреде же огня ввержени, орошаеми пояху: благословен еси, Боже отец наших.

Иже древле уловляяй, одождении злобными всю об\ъемь тя, враг льстец попираемь твоими ногами, вельми зваше: увы мне, победихся, глаголя, евдокие прехвальная, твоим непреложным к Богу присвоением, чистая.

Воздержанием многим, мудрования твоея плоти умертвивши, мертвым подаваеши воскресение, к Богу дерзновением твоим, и к нему несомненною, евдокие, мольбою твоею: ибо волю творит боящихся его.

Страсти Христовы, якоже украшение боголепно, на выи твоея души носящи, сего привлекла еси нетления желанием, отонудуже тя обручи невесту, непорочно зовущую: благословен Бог отец наших. (с. 11)

*Богородичен:*

Первее гедеон провозвещая твое, чистая, божественное рождество яве, окрин носит полн воды, юже от руна оцеди: все бо в тя божество вселися, пречистая, благословен плод чрева твоего.

*Песнь и~. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте, дела, яко Господа, и превозносите во вся веки.

Якоже пришедши умом ко истинному рачителю, удобь терпиши плотския язвы, и огня горькую болезнь, мученице всеславная, благословящи Христа во веки вся.

Треволнения бед сокрушила еси крестным ядрилом, и душевное кормило, в царствия божия пристанища спасла еси, славная, благословящи Христа во веки.

Безобразия страстей совлеклася еси, и душу обложила еси красною одеждею безстрастия: темже Христос тя невесту обручив, в небесныя всели храмы.

*Богородичен:*

Свобождается тобою прабаба, Богородице, осуждения, и се ныне жены страждут за Христа, и радуется естество женское, якоже первомученица вопиет дева фекла.

*Песнь ф~. Ирмос:*

*От*
Бога, Бога слова, неизреченною мудростию пришедшаго обновити адама, ядию в тление падшаго люте: от святыя Девы неизреченно воплотившагося нас ради, вернии, единомудренно песньми величаем.

Лица твоего зрение духовною зарею, якоже солнце возсиявши, чистая, странно показашеся видение зрящым неверным: ибо якоже возлюбивши Христа, от него прославилася еси достойно, всечестная.

Души твоея свещу вжегши, мученице, елеем кровей (с. 12) твоих светло, радующися, ныне возшла еси в божественный невестник Христов с мудрыми девами: с нимиже поминай всех верою хвалящих тя.

*От*
терновныя прелести, яко шипок, богомудрая, сладкоуханен израсла еси красно, и верных облаговонила еси душы, евдокие, неверных же отразила еси твердо смрад прелестный: темже тя блажим.

Совершающих любовию молебную память твою к Богу и избавителю, мученице чистая, молитвами от всяких бед спаси: и мою душевную скверну, иже худо тя воспевшаго, отмый.

*Богородичен:*

О нас молящи сына твоего не престай, Дево, человеколюбца Бога: тя бо надежду стяжахом, и твоим предстательством избавляемся бед и страстей, и прегрешений, и болезней, верою тя славящии.*

