<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 12)

*Месяца тогоже во в~-й день.*

*Святаго священномученика феодота, епископа киринийскаго:*

*И преставление, иже во святых, отца нашего арсениа, тферскаго.*

Служба его писана по сей службе. Аллилуиа, или тропарь.

*И празднование пресвятей Богородице, в честь ея иконы державныя.*

Служба сия писана в приложении.

*На*
Господи, воззвах, *стихиры, глас д~. Подобен:*
Яко добля:

Священник священнейший, * церкве основание, * столп непоколебимь явился еси, всеславне, * чудотворец истиннейший, * богоданен, славне: * и светильник всесветел священный был еси, * и рай жизни древо, * посреди стяжав Иисуса жизнодавца, * священномучениче феодоте. (с. 13)

Воловыми жилами биемь, и на древе протязаемь, * и горько стружемь, досточудне, * и в темнице заключаемь, * и гвоздьми ноги твоя пригвождены люте, * на одр разжжен полагаемь, * непреложен явился еси, * во всех укрепляющаго тя славя, * священномучениче феодоте.

Жилами твоих подвигов * врага придавив, * и того силу поборил еси, * и мужествовав светлейше, * в вышнем царствии венценосец живеши, * просвещения сподобився, * и красоты празднующих, * и молишися чтущыя тя спасти, * слава мучеников феодоте.

*Слава, и ныне, Богородичен, глас и подобен тойже:*

Осуждения избави, пресвятая богоневесто, * и лютых прегрешений, * смиренную мою душу, * и смерти измени молитвами твоими: * и даруй оправдание получити * в день испытания, * еже получиша святых собори: * покаянием очищена мя прежде конца покажи, * и слезными излиянии.

*Крестобогородичен, подобен тойже:*

На кресте тя яко узре * пригвождена, Господи, * агница и Мати твоя дивляшеся, * и что видение сие, взываше: * сыне вожделенне, * сия тебе неверный собор воздаде беззаконный, * иже многих твоих чудес насладивыйся; * но слава неизглаголанному * сошествию твоему, Владыко.

*Канон, егоже краегранесие:*
Божие дание был еси лепотно, блаженне.

*Глас д~. Песнь а~. Ирмос:*

Моря чермную пучину невлажными стопами древний пешешествовав Исраиль, крестообразными моисеовыма рукама амаликову силу в пустыни победил есть.

Бог твоя к нему движения, мучениче, направи, (с. 14) егоже честныя соблюд заповеди, иерарх был еси, и мучения кровию озарился еси, явленнейше.

Божественне и благочестне пожив, плоти движения постническими умертвив подвиги, и живот прием, иерархов удобрение, мучеников исполнение.

Вселився в премудрое сердце твое дух святый, от пелен, преподобне, права, сострадательна тя и тиха, и иерарха божественна, мучениче, показа, феодоте.

*Богородичен:*

Бяше порабощенно первее прелестию, чистая, человеческое естество лукавне: Христа же рождши ты, свободу улучи, велемудренно тя славящее.

*Песнь г~. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище, и утверждение.

Слез твоих стенаньми, и кровей потоки, угасил еси прелести лютое углие, мучениче святителю феодоте.

Житие твое чистое показав, священнодетеля божественна и истинна свидетеля тя страстей Христовых содела.

Среди судища стоя, и уязвляемь лютыми ранами, Христова имене, мучениче, не отверглся еси, феодоте.

*Богородичен:*

уврачуй мой ум, изнемогший прилоги, пречистая, лукаваго змия, и греху работающий.

*Седален, глас д~. Подобен:*
Вознесыйся:

Священноначальства одежду светлейшу, кровей твоих омоченьми соделал еси, на небеса вселився, феодоте, видя егоже возжелел еси чистою мыслию. Темже твою славим всесвященную память, и взываем: помяни нас, со дерзновением к Богу предстояй.

*Слава, и ныне, Богородичен:*

Нечистых помыслов моих множество, и (с. 15) безместных мыслей обуревания, кто изрещи может, всенепорочная; настояния же безплотных враг моих кто исповесть, и сих злобу; но твоею мольбою, благая, сих мне всех избавление даруй.

*Крестобогородичен:*

Иже от безначальнаго отца рожденнаго напоследок тя плотию рождшая, на кресте висяща зрящи, Христе, увы мне, любезнейший Иисусе, вопияше: како славимый яко Бог от ангел, от беззаконных ныне человек, сыне, хотя распинаешися; пою тя, долготерпеливе.

*Песнь д~. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Сокрушаемо тело твое ранами, помысл твердейший, и воистинну, мучениче, крепчайшь соделоваше, поюща: слава силе твоей, Господи.

Распаляемь любовию владычнею, яже от ран терпел еси болезни лютейшыя, якоже иному страждущу, сам пребывал еси, величайший в мученицех феодоте.

Претерпел еси муки, богомудре отче, приближившыяся телу: воздаяния бо пребывающая видел еси ума чистотою, облегчающая болезни твоя.

*Богородичен:*

Светлейшая палато Владыки, пресвятая Богородице, храмы нас покажи святаго духа, в храме твоем святем хвалу Господеви приносящыя.

*Песнь е~. Ирмос:*

Ты, Господи мой, свет в мир пришел еси, свет святый, обращаяй из\ мрачна неведения верою воспевающыя тя.

Возвышаемь, мудре, на древо, феодоте, претерпевал еси твердейше терзания плоти твоея, вельми удивляемь. (с. 16)

Висимь, строгания терпел еси телесная, феодоте, Владыку укрепляющаго имеяй, и верою тя утверждающа.

Кровными омоченьми обагрив, феодоте блаженне, одежду твою священную, светлейшу показал еси.

*Богородичен:*

Зачала еси Бога, бывша человека, о владычце! сего ради роди родов тя непрестанно ублажаем.

*Песнь з~. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

Всажден был еси в темницу, яко злодей, феодоте, хранитель сый божественных Владыки, славне, повелений, божественное твое празднество вельми уяснившаго.

Стоял еси пред судищем неправедных судимь, и осуждая человеки беззаконнующыя всуе, и предпочитающыя неправду, святителю богомудре, паче правды.

Волны свирепых мук разрушил еси, якоже некий камень, всеблаженне, возшед восхождением твоего сердца к каменю краеугольному Христу Богу.

*Богородичен:*

Вселився во чрево твое Христос Бог наш, в человецех живущий грех, пречистая, изгоняет, и свойственный себе человеколюбезно соделовает.

*Кондак, глас г~:*

Моря зловерие обличил еси, и идольскаго безбожия лесть верою правоверия уязвил еси, и всесожжение божественное быв, чудодействием орошаеши концы: отче святителю феодоте, Христа Бога моли, даровати нам велию милость. (с. 17)

*Песнь з~. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Божественною, отче, распаляемь любовию духа, на одр разжжен весьма возложен, не опалим пребыл еси, благословен еси, Боже мой, зовый, и Господи.

Якоже иному сам пребывая страждущу, весь бо умом, блаженне, к Богу пришед, сечения же и жжения ты небрегл еси, не чувствуя Христовым мановением.

Премудростию словес безсловесия сущыя, блаженне, исполнены, посреди судища обличил еси, проявленно злочестием недуговавшыя, и паче сотворшаго демонския изволившыя кумиры.

*Богородичен:*

С вышним ликостоянием, вси, Мати божия, радуйся, тебе зовем, одушевленное небо, и преславная палато, и престоле огненный, на немже Христос плотию почи.

*Песнь и~. Ирмос:*

Руце распростер даниил, львов зияния в рове затче, огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

Подвиги твоими врагу противляяся, мучениче феодоте, гвоздьми бо, славне, в ноги пронзен, отводящею к царству небесному стезею шествовал еси, благословите, поя, дела господня, Господа.

Проповедая Бога на землю пришедша, и божественными страстьми страсть всепагубную разрушшаго, страсть божественную и блаженную под\ъял еси плотию, вопия, феодоте: благословите, вся дела господня, Господа.

Кровей каплями, и священных учений течением, (с. 18) верных напоил еси сердца благодатию, всемудре: и прозябати устроил еси, земледелателю благих, божественная разумения. емуже вопием: благословите, вся дела господня, Господа.

*Богородичен:*

Скверны очистила еси всякия естество человеческое, пречистая, небесный рождши дождь, человека бывша, и новосоделала еси ны обветшавшыя, чистая, вопиющыя: вся дела, благословите, господня, Господа.

*Песнь ф~. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества: тем, веселящеся, тя, Богородице, величаем.

Исцеления источает всяческая мощей божественная рака священнейшаго пастыря, и страсти уставляет, и решит летныя яко воистинну болезни, Cпаса божественною благодатию.

Яко священномученик, вязати же и решити имея власть, разреши зол моих узы, и душу мою жегому огнем греха ороси, моля всещедраго.

Днесь верно празднует церковь, богоносе, всесвященную твою память, и отшествие к человеколюбцу, и радуяся плетет тебе песней божественныя диадимы.

Якоже днесветлую звезду, тя стяжавше, богоглаголиве, твоими светолучными зарями, божественных болезней, и чудес твоих, чистыми светлостьми озаряемся, феодоте.

*Богородичен:*

Свет нам рождши, Дево, от отца прежде денницы возсиявший неизреченно, неразумия тму разрушила еси, и в сени спящыя греховней просветила еси. (с. 19)

*Служба, иже во святых отца нашего арсения, епископа тферскаго.*

*Стихиры, глас з~. Подобен:*
Все отложше:

Весь освящен, * богоносец показался еси, * мастию божественною святою, * святым духом помазан, * и светло всегда ликуя, святителю, * во святая святых входя, * и люди твоя, * яко священнотаинник, * небесным тайнам научил еси, * яко воистинну учитель избранен, * отче арсение богоносе, * со дерзновением моляся * о душах наших.

Весь от юности облистал еси, * жития добродетелей лучею, * всеблаженне святителю, * и люди твоя просветил еси, * и храм пречистыя воздвигл еси пречуден. * И ныне вселился еси, идеже свет невечерний, * идеже ликостояния ангел: * с нимиже предстоя, преподобне, * поминай нас, святителю арсение, * твою память совершающих, * со дерзновением моляся * о душах наших.

Святитель богоприятен, * и пастырь истинен, * столп непревратен, * основание веры недвижимо, * благочестия степень непоколебимый, * забрало церкве нерушимое, * святителей доброта, * и чудес источник, * арсение был еси. * тем тя ублажаем благочестивно * пеньми и песньми духовными, * и всесвященную совершаем память твою.

Солнца светлейши * просия нам память твоя, * (с. 20) святителю арсение, * вседоблии отче священне: * сего ради тя ублажаем, богомудре, * и молебно воспеваем, * яко показался еси земли нашей чудотворец, * и молебник, и предстатель теплейший. * Тем молися Христу Богу, * избавитися стаду твоему от навета вражия, * еже стяжал еси, мудре, * молитвами твоими.

*Слава, глас з~. Самогласен:*

Приидите, вси российския митрополии, всяко отечество, градове и страны, архиерее, иерее и монаси, и вси людие, и всяк язык стецемся к честней памяти святителя преславно нашея земли, днесь в песнех и пениих восхвалим великаго пастыря и учителя, арсениа богомудраго: сей бо измлада желание божественно приим в сердцы своем, и возлюбив Христа, и пречистую его матерь, ейже и обитель сотвори, и храм честен созда, и вельми украси, и множества монахов собра. Темже твое празднуем успение вси вернии, окрест стояще твоея раки, молебно к тебе руце простираем, святителю арсение: молися Христу Богу о чадех твоих, и о всех любовию празднующих честную память твою.

*И ныне, Богородичен:*
Кто тебе не ублажит:

*Вход. Прокимен дне. И чтения.*

*Притчей чтение.*

[Глава и~] Память праведнаго с похвалами, и благословение господне на главе его. Блажен человек, иже обрете премудрость: и смертен, иже уведе разум. Лучше бо сию куповати, нежели злата и сребра сокровища. Честнейша же есть камений многоценных: все же честное недостойно ея есть. Долгота бо дней, и лета живота в деснице ея: в шуйце же ея богатство и слава. (с. 21) От уст ея исходит правда, закон же и милость на языце носит. [а~] Послушайте убо мене, о чада! честная бо реку: и блажен человек иже пути моя сохранит: исходи бо мои, исходи живота, и уготовляется хотение от Господа. Сего ради молю вас, и предлагаю мой глас сыновом человеческим: яко аз премудрость устроих, совет и разум, и смысл аз призвах. Мой совет и утверждение, мой разум, моя же крепость. Аз мене любящыя люблю, ищущии же мене обрящут благодать. Разумейте убо, незлобивии, коварство, ненаказаннии же, прилагайте сердца. Послушайте мене и паки, честная бо реку: и отверзу от устен правая, яко истине поучится гортань мой, мерзски же предо мною устны лживыя. С правдою вси глаголы уст моих, ничтоже в них стропотно, ниже развращенно. Вся права суть разумевающым, и проста обретающым разум. Научаю бо вас истине, да будет о Господе надежда ваша, и исполнитеся духа.

*Притчей чтение.*

[Глава и~] уста праведнаго каплют премудрость, язык же неправеднаго погибнет. устне мужей праведных каплют благодати, уста же нечестивых развращаются. [а~и] Мерила льстивая мерзость пред Господем: вес же праведный приятен ему. Идеже аще внидет досаждение, тамо и безчестие: уста же смиренных поучаются премудрости. Совершение правых наставит их, и поползновение отрицающихся упасет их. Не пользуют имения в день ярости, правда же избавит от смерти. умер праведный, остави раскаяние: наручна же бывает и посмеятельна нечестивых пагуба. Правда непорочнаго исправляет пути: в нечестие же падает неправда. (с. 22) Правда мужей правых избавит их: безсоветием же пленяются беззаконнии. Скончавшуся мужу праведну, не погибнет надежда: похвала же нечестивых погибнет. Праведник от лова убегнет, в негоже место предается нечестивый. Во устех нечестивых сеть гражданом, чувство же праведных благоспешное. Во благих праведных исправится град, и в погибели нечестивых радование. Во благословении правых возвысится град, усты же нечестивых раскопается. Ругается гражданом лишенный разума, муж же мудрый безмолвие водит.

*Премудрости соломони чтение.*

Праведник, аще постигнет скончатися, в покои будет. Старость бо честна не многолетна: ниже в числе лет исчитается. Седина же есть мудрость человеком, и возраст старости житие нескверное. Благоугоден Богови быв, возлюблен бысть, и живый посреде грешник, преставлен бысть. Восхищен бысть, да не злоба изменит разума его, или лесть прельстит душу его. Рачение бо злобы помрачает добрая, и парение похоти пременяет ум незлобив. Скончався вмале, исполни лета долга: угодна бо бе Господеви душа его: сего ради потщася от среды лукавствия. Людие же видевше и не разумевше, ниже положше в помышлении таковое: яко благодать и милость в преподобных его, и посещение во избранных его.

*На литии стихиры, глас в~, самогласны:*

ум преподобен, яко присно к Богу внимающь, свободен же и самоизволен, яко страстьми непорабощен, душу чисту имея, сердце милостивно и слезами умиленно, тело же молитвами к Богу служебно (с. 23) притяжал еси, арсение святителю, слово мудростно и смиренно. Весь от юности благонравием Христу усвоися, от негоже святительства достоинство приял еси, и люди твоя упасл еси, и православием обогатил еси. Ныне яко предстоя Христу Богу, от всяких нас бед избави, и спаси душы нашя.

*Глас д~:*

Евангельских источник словесы твоими, святителю, людей твоих сердца напоил еси, и семя благочестия в них молитвами твоими возрастил еси, и сих принесл еси Христу плод изряден. И ныне яко предстоя у него с лики апостол и святитель, поминай нас к нему молитвами твоими, и сохрани нас от всякаго озлобления, совершающих верою память твою.

Апостольскаго престола сподобился еси, святительство приим, святителю арсение: ты бо украсил еси церковь матере господни, и угодников ея, антониа и феодосиа. В нюже мы ныне, чада твоя, притекающе, и лики составляюще, тебе восхваляем, яко отца чадолюбива, и молебне к тебе руце простираем: молися о нас Христу Богу, и пречистей его матери, о иже верою и любовию тебе почитающих.

*Слава, глас и~:*

Всяк язык да почудится ныне о преславных величиих Бога нашего, и всяка уста да подвижутся на похваление, и да воспоют Христа Бога: яко в последняя времена и роды такова нам произведе светильника великаго, святителя присноблаженнаго арсениа. темже вопием ему: радуйся, упасый церковь Христову и люди твоя, сего ради ныне на небесех в веселии водворяешися: радуйся, и ты богохранимый граде тферь, яко такова имея в себе поживша святителя: (с. 24) веселитеся и вы, людие сего града, яко такова святителя и учителя сподобистеся прияти: радуйся и веселися, божия матере церковь, яко любимый тобою в тебе почил есть, богомудрый арсений. Но, о богоблаженный отче! не престай моляся о иже верою чтущих всечестное твое преставление.

*И ныне, Богородичен:*
Владычце, приими молитву раб твоих:

*На стиховне стихиры, глас и~. Подобен: О*
преславнаго чудесе!

отче святителю арсение, * окрилив ум к Богу верою, * мирскаго смешения * возгнушался еси неуставнаго: * и крест твой взем, * всевидцу последовал еси, * и любитель монахов был еси изряден. * Сего ради святительскаго престола прияти сподобился еси, * тем не престай моляся о душах наших.

*Стих:*
Честна пред Господем смерть, преподобных его.

отче святителю арсение, * ты от утробы к Богу * приближил еси твой ум: и весьма прилежал еси царю вседержителю, * плоды достойны принося ему * от твоих подвиг, святителю, * сокрушаемь добродетельными венцы. * тем благих обрел еси * восприятие, досточудне.

*Стих:*
Блажен муж, бояйся Господа, в заповедех его восхощет зело.

отче святителю арсение, * ты монахом наказатель, * и российстей земли звезда пресветлая, * осиявая чудесы всю сию страну: * тя бо избра Бог от юности, отче, * пастыря овцам словесным и учителя. * тем молися о нас * с лики святителей, * и проси стаду твоему грехов оставления.

*Слава, глас з~:*

Яко всечестный конец успения твоего, и еже отшествие твое ко Господу, уведевше благочестивии князи, и (с. 25) священномонаси, и вси людие, вземше честное тело твое, принесоша тобою в богозданную церковь пречистыя божия матере. Сия видевше монаси твоея обители, любимая тобою чада, притекше, и узревше тебе мертва на одре, плачущеся горько, и одр слезами обливающе, велегласно тебе вопияху: увы нам, пастырю наш добрый. к кому уже прибегнем; кто нас посетит; кто нашу нищету удовлит; кто бо таков бысть, якоже ты любезен монахом; кому нас оставляеши, любимый наш отче арсение; аще и телом отшел еси от нас, по духом пребывай с нами, посещая нас, и молися за ны ко Господу, и пречистей его матери, верою и любовию память твою почитающыя.

*И ныне, Богородичен:*
Богородице, ты еси лоза истинная:

*Тропарь, глас и~:*

Благочестно пожив во святительстве, люди просветил еси учением твоим: и о храме пречистыя вельми подвизався, и любитель монахов быв, сего ради от Христа паствы твоея венец приял еси. темже яко апостольскаго престола наместника, и святителя великаго чтуще тя, молим, чада твоя, блаженне: от всех бед избави нас, яже ко Христу молитвами твоими, святителю Христов арсение, отче наш.

*Слава, и ныне. Богородичен:*
Иже нас ради рождейся от Девы:

*На утрени, на*
Бог Господь, *тропарь святаго дважды: Слава, и ныне, Богородичен:*

*По а~-й стихологии седален, глас и~:*

Лесть мира и богатства светлость, и высокую любовь родителей преобидев, смирением же к нищете (с. 26) учащему владыце Христу последовал еси, от негоже пощением и молитвами истинное богатство и сущую светлость, и царство недвижимо, святителю арсение, наследовал еси: к немуже ныне молися, грехов оставление подати чтущым любовию святую память твою.

*Дважды.*

*Слава, и ныне, Богородичен:*

Да свой паки созиждеши образ, Cпасе, истлевший страстьми, небесных утаився существ, воплотился еси от Девы, ейже со страхом вопием: радуйся, обрадованная, Господь с тобою.

*По в~-й стихологии седален, глас г~.*

Добродетелей деланием церкви возсиял еси великое солнце, и учением словес твоих просвети люди твоя. темже и по успении нескончаему благодать приял еси, святителю арсение, моли Христа Бога, даровати нам велию милость.

*Дважды.*

*Слава, и ныне, Богородичен:*

Яко невозделанная, Дево, лоза, краснейший грозд прозябла еси, источающ нам вино спасения, всех веселящее душы же и телеса. Темже яко вину тя добрых блажаще присно, со ангелом вопием ти: радуйся, благодатная.

*По полиелеи седален, глас и~:*

Милостивому Христову угоднику, незлобивому и кроткому, вси тебе прилежно молимся, и любовию зовем: радуйся, святителю арсение, украсивый храм божия матере, и угодников ея, антониа и феодосиа. С нимиже моли Христа Бога, грехов оставление даровати чтущым любовию святую память твою.

*Дважды.*

*Слава, и ныне, Богородичен:*

Егда приидет судити всей земли всех Владыка и (с. 27) творец, овцам мя причти десным осужденнаго, и кромешния тмы, и всякаго мучения, твоего непотребнаго раба исхити, молюся: да благодарно величаю богатство твоея благости, Богородице всенепорочная, и вопию ти радуяся: молися Христу Богу, прегрешений оставление дати мне, тебе бо имам надежду, раб твой.

*Степенна, а~-й антифон д~-го гласа: Прокимен, глас д~:*
Священницы твои облекутся в правду, и преподобнии твои возрадуются. *Стих:*
Помяни, Господи, Давида, и всю кротость его. Всякое дыхание да хвалит Господа: *Евангелие иоанна, зачало л~з.*

*По н~-м псалме стихира, глас з~:*

Духа святаго благодать в твоих устнах излияся, отче, и был еси пастырь Христовы церкве, учя словесныя овцы, веровати в Троицу единосущную, во едино божество.

*Канон святителя арсениа, егоже краегранесие:*
Святаго Христова святителя арсениа похвалити, разум, Боже мой, даруй ми.

*Глас в~. Песнь а~. Ирмос:*

Грядите, людие, поим песнь Христу Богу, раздельшему море, и наставльшему люди, яже изведе из работы египетския, яко прославися.

Свете от света Христе Боже, от отца прежде век рождейся, и искони сый со отцем и духом, мрак души моея отгнав, озари ум мой, молюся, яко да возмогу пети твоего угодника арсениа священнаго.

Аще и человек еси естеством, отче, но ангельски на земли пожил еси, деснаго пути от юности емься, целомудрия рачитель быв, духа святаго честное обителище, арсение всесвященне, явился еси.

Мудрости главизну, страх божий возлюбив, и (с. 28) заповедем его присно поучаяся, древо насадися при исходищах вод духовных: от нихже, отче, напояемь, плод Христу, арсение, принеслся еси.

*Богородичен:*

услыша ева прамати, чистая: в печалех родиши чада. ты же, Дево, услышала еси: Господь с тобою, радуйся, и радованным гласом, богоневесто, печаль праматере потребльши.

*Песнь г~. Ирмос:*

На камени мя веры утвердив, разширил еси уста моя на враги моя, возвеселибося дух мой, внегда пети: несть свят, якоже Бог наш, и несть праведен, паче тебе, Господи.

Презрев нижняя, яко попираема, и любовь родителей преобидев, Христа взыскал еси: егоже любовию душу твою уязвил еси, того любя, и того ищя красоты.

Светильник сый, твою душу украшая слезами, рано ко Христу утренюя, руку же простертием в молитвах, амалика тело умертвил еси, и на гору безстрастия возшел еси.

Благородием высок, и благодушием изящен, разума мудростию удивлен был еси, цвет яко прекрасный чистотою сияя, и светлым смирением, арсение отче, украсился еси.

*Богородичен:*

Мати божия пречистая, благословенная и пренепорочная, души моея струпы исцели, и страсти плотския умертви, умири ум мой, от всякаго вреда, и вражия напасти изми мя, владычце.

*Седален, глас д~:*

Великий Христов святитель да воспоется, столп светлый, просвещаяй нас чудес светлостьми, богоносный отче наш арсение, пастырю и учителю земли нашея, (с. 29) Христа моли о стаде твоем, и о всех верою и любовию чтущих святую память твою.

*Дважды.*

*Слава, и ныне, Богородичен:*

Поем тя, богоневесто, Мати Христа Бога, славяще рождество твое непостижимое, имже избавихомся от лести диаволи, и всякия беды, Богородице владычце, и верно вопием: помилуй стадо твое, едина всепетая.

*Песнь д~. Ирмос:*

Пою тя, слухом бо, Господи, услышах, и ужасохся, до мене бо идеши, мене ищя заблуждшаго. тем многое твое снизхождение, еже на мя, прославляю, многомилостиве.

Вельми украсил еси престол твой, святителю арсение, великими бо чудесы преспел еси, и житием светлым: сего ради превеликий Бог наш вельми тя прослави.

Милости подателя Господа ведый, блаженне, тепле его умолил еси, на исцеление и спасение многим, с верою к тебе притекающым, и в помощь тя призывающым.

Врача изрядна различно недугующым, и наставление всем прельщеным злым советом, Христос тя дарова чудотворца земли нашей, святителя арсениа: темже тя ублажаем.

*Богородичен:*

Исцелила еси сокрушение, всенепорочная, древняго окаянства земленых, порождшая Господа и царя Христа, понесшаго недуги нашя, за благосердие неизглаголанное, Дево Мати.

*Песнь е~. Ирмос:*

Просвещение во тме лежащих, спасение отчаянных, Христе, Cпасе мой, к тебе утренюю, царю мира, просвети мя сиянием твоим: иного бо, разве тебе, бога не знаю.

Славный пастырь, неистощимый источник (с. 30) исцеления, церковный столп, верных утверждение, великий светильник многосветлый, святителю арсение.

Яко светозарно житие, яко зело чудно, яко красни трудове твои, яко велика благодать свыше дана ти, мудре: сего ради верою почитаем тя, святителю арсение.

Пресветлая твоя память простирается в мире, и просвещает человеческия душы светом благодати: юже совершающих любовию, от бед нас избави, молимся, святителю арсение.

*Богородичен:*

Се одр соломонов, егоже обстоят сильнии, богодухновенных списаний ныне прорицания: на немже Христос Бог воплощением почил есть, благословенная и обрадованная.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Светильника тя сущии во тме прелести, нелестно наставляюща, обретше, к путем живота, богоблаженне арсение. И ныне по смерти врачь явился еси болящым, духа божественною благодатию.

Законом повинуяся владычним, заблуждшыя взыскал еси, и во ограду покаяния привел еси, яко пастырь истинен показався стаду твоему, отче святителю арсение.

Священия храм, отче, божественнаго духа верою быв, создал еси храм пречистыя матере божия, и ея угодников, антониа и феодосиа: и обитель пречудну сотворил и украсил еси, в нейже тело твое положено бысть.

*Богородичен:*

Закони о тебе преславно, Дево, обновляются: раждаеши бо без семене Бога Cпаса, и пребываеши (с. 31) девствующи паки, странно чудо. тем тя матерь еммануилеву благочестно исповедуем.

*Кондак, глас и~.*

Восприемши радостно честныя твоя мощи, пречистая церковь, в нюже честно вносимы множеством священномонахов, и князи благоверными, и яже приемши, яко сокровище многоценное. темже и мы ныне твоея ограды словесныя овцы, окрест раки твоея предстояще, любезно вопием ти: не забуди чад твоих, отче, ихже мудре собрал и возлюбил еси, яко да зовем ти: радуйся, святителю арсение, пастырю и учителю наш.

*Икос:*

*От*
скверных устен, от нечиста сердца, како ти принесу хваления, окаянный; ужасаюся и трепещу: по надеяся на твой благосердный нрав, отче, хвалу ти приносим, глаголюще: радуйся, пастырю наш добрый святителю арсение, упасый стадо Христово: радуйся, дивный чудотворче, предтекающым к тебе с верою, неоскудно исцеление подавая: радуйся, церквам воздвижение, и иноков любителю, сирым и нищым подателю: радуйся, и ты богохранимый граде тферь, яко такова име в себе поживша святителя: радуйся и веселися, божия матере церковь, яко любимый тобою в тебе почил есть богомудрый арсений. Но, о богоблаженне отче! аще и телом прешел еси от нас, но духом пребывая с нами: и молися за ны Христу, и пречистей его матери, с ея угодники, антонием и феодосием, и спасай поющих тя, да зовем ти: радуйся, святителю арсение, пастырю и учителю наш.

*Песнь з~. Ирмос:*

Богопротивное веление беззаконнующаго мучителя, высок (с. 32) пламень вознесло есть: Христос же простре богочестивым отроком росу духовную, сый благословен и препрославлен.

Вышний царю и вседержителю, молитвами твоего угодника жизнь умири всем, слове, Христианом, пособствуя на варвары благоверным, да тебе, Христе, зовем: благословен Бог отец наших.

Престолу предстоя божию, святителю Христов арсение, молити прилежно не престай о нас твоих рабех, да огня вечнаго избавимся и всякаго озлобления, от враг находящаго, твоими молитвами.

Исцеления подаваеши, всюду верою к тебе притекающым, святителю арсение. Темже молим тя, твои раби: печаль нашу в радость преложи, и от всякия избави скорби твоими молитвами.

*Богородичен:*

Страсти моего сердца исцели милостию твоею, всепетая, ум мой умири, и душу мою просвети, и ходити мя направи на стезю спасительную, яко да пою тя, препетая.

*Песнь и~. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте, дела, яко Господа, и превозносите во вся веки.

устроив твою жизнь боголепно, святителю арсение, строитель изряден показался еси твоей обители, и светло приятелище божие.

Чудес глубина и исцелений река, источник непрестанен, струя никакоже оскудеваема, твоя рака показася, отче.

Иже к Богу молитвами твоими теплыми, очисти нас от всякия скверны, и скорбей, и болезней, и всякия нужды, святителю арсение, избави. (с. 33)

*Богородичен:*

Пресвятая Дево, ты мя спаси, и немощи моей буди помощь: скорбей многих и лютых мя избави, да тя славлю едину Богородицу.

*Песнь ф~. Ирмос:*

Безначальна родителя сын, Бог и Господь, воплощся от Девы, нам явися, омраченная просветити, собрати расточенная: тем всепетую Богородицу величаем.

Чудеса бо твоя многа и исцеления безчисленна, независтно подаваеши с теплою верою приходящым, арсение святителю, похвала земли нашей.

Постави тебе Христос, матере своея церкве, столпа крепка и неподвижима, соблюдающа и назирающа град твой неподвижимь, и святую обитель свою.

Святители убо и князи благочестивии, священницы и иноцы, и вси людие, мужи и жены, и старцы со младенцы, и всяк возраст, и всяко состояние, святителю нашему арсению светло празднуем.

*Богородичен:*

Моли твоего сына, госпоже пречистая Богородице, избавити мя в день лют страшнаго осуждения, да радуяся песньми величаю тя.

*Светилен:*

Восхвалим днесь песньми великаго пастыря и учителя, арсения богомудраго: сей бо измлада возлюби Христа, и пречистую его матерь. с неюже ныне молит Христа Бога, помиловати душы нашя.

*Дважды.*

*Богородичен:*

Иже от Бога миру поданным благим, ты вина была еси, Богородице: но и ныне милостива сотвори о общем спасении благопременнаго Бога.

*На хвалитех стихиры, глас в~. Подобен:*
Киими похвальными:

Киими похвальными венцы * увязем святителя, * благочестия управление, * целомудрия рачителя, * светлое (с. 34) церкве украшение, * источника божественных исцелений, * пролитие дарований духовных, * реку многих чудес, * землю нашу веселящу, * дивнаго чудотворца арсениа, * предстателя нашего и хранителя.

*Дважды.*

Киими духовными песньми * похвалим арсениа священнаго, * дивнаго в чудесех, * и безплотным сожителя, * освященнаго от пелен, * столпа церкви неподвижима, * веселие земли нашей, * иноком любителя, * яко воистинну отца чадолюбива, * и больным врача безмездна;

Киими песненными добротами * ублажим арсениа досточуднаго, * печальным утешение, * отчаянным заступника, * иноком утверждение, * похвалу земли нашей, * святителем украшение, * реку милости воистинну, * божественнаго Христова смирения ревнителя, * подающаго мирови велию милость;

*Слава, глас и~. Самогласен.*

Приидите, стецемся вси к божественной памяти отца нашего, изряднаго чудотворца арсениа: сей бо от юности желание божественное в сердцы своем приим, и возлюбив Христа и пречистую его матерь, ейже и обитель сотвори и вельми украси, и множество монахов собра. тем быв Христолюбивым князем учитель правыя веры, вельможам твердое защищение, сирым яко отец милосерд, вдовицам теплое заступление, скорбящым утешение, болящым исцеление: радуйся и веселися, божия матере церковь, яко любимый тобою в тебе почил есть богомудрый арсений. Но, о богоблаженный отче! не престай моляся о стаде твоем, и о всех верою чтущих всечестное успение твое.

*И ныне, Богородичен:*
Владычце, приими молитву раб твоих: (с. 35)

*Славословие великое. Ектении. И отпуст. Час первый.*

*На литургии Блаженна, от канона святаго песнь г~, и з~-я. Прокимен, глас з~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Апостол, ко евреом, зачало та~и от полу. Аллилуиа, глас в~:*
Священницы твои облекутся в правду, и преподобнии твои возрадуются. *Стих:*
Блажен муж бояйся Господа, в заповедех его восхощет зело. *Евангелие матфеа, зачало а~и. Причастен:*
В память вечную будет праведник:

