<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 368)

*Месяца тогоже в д~-й день.*

*Преподобнаго и благовернаго великаго князя даниила александровича московскаго.*

*На малей вечерни, на*
Господи воззвах, *стихиры на д~, глас д~.*

*Подобен:*
Званный свыше:

Званный свыше от горняго жилища, светлым ума оком воззрел еси, и временная сего мира красная отверг, предпочет же вечно будущая, и огнь божественныя любви в сердце прием, уготовился еси к житию ангельскому, ум твой чистый ко Христу (с. 369) вперив: емуже днесь предстоя, блаженне княже данииле, моли спастися душам нашым.

*Дважды.*

Царства, славы, и сам себе отрекшись, с радостию Христу последовал еси, и крест взял еси на рамена своя, и по нем возшел еси в вечнонетленную славу царства его: емуже днесь предстоя, угодниче Христов данииле, моли спастися душам нашым.

Твое сердце разжже желание тезоименное твоему имени, к пути ведущему во град небесный, имже шествуя, ведущей тя кротости и смирению, достигл еси по желанию своему небесных обителей: идеже днесь со ангелы ликуя, преблаженне княже данииле, моли спастися душам нашым.

*Слава, глас з~:*

Отрасль благоплоднейшая александрова корене был еси, плод принося добродетелей: в преподобии бо и правде и смирении, милостынях же и чистоте ревности подражатель был еси твоему родителю: и теми светло украшен, пространное селение святыя Троицы был еси: ейже купно ныне с родителем твоим предстоя, моли мирну быти граду и обители твоей, и всем российским сыновом спастися.

*И ныне, Богородичен:*

Никтоже притекаяй к тебе, посрамлен от тебе исходит, пречистая Богородице Дево: но просит благодати, и приемлет дарование к полезному прошению.

*На стиховне стихиры, глас в~. Подобен:*
Доме евфрафов:

Дом святыя Троицы явился еси, данииле блаженне, темже воспевая тя, радуйся, вси тебе зовем. (с. 370)

*Стих:*
Честна пред\ Господем смерть преподобных его.

Царие и князи, и священных собори, старейшины и велможи, светло днесь взыграйте, и память блаженнаго в песнех возвеличим.

*Стих:*
Блажен муж бояйся Господа, в заповедех его восхощет зело.

Восхвалим днесь вси князей российских похвалу, блаженнаго князя даниила, храняща отечество свое ненаветно молитвами своими.

*Слава, глас и~:*

Днесь веселия исполняется храм Бога нашего, в немже благоверный князь даниил, великий наш заступник, мощми свято почивает, и всех верно притекающих к честней его раце освящает, и исцеление даруя, молится о душах наших.

*И ныне, Богородичен:*

Владычце приими молитвы рабов твоих, и избави нас от всякия нужды и печали.

*Тропарь, глас д~:*

Княжения твоего славу отложив, озаряемый божественною благодатию, богомудре княже данииле, весь разум в сердце от суетнаго мира сего к зиждителю неуклонно возложил еси, и яко звезда на востоце российскаго государства просиял еси: целомудрием же и равноангельным твоим житием течение добре совершая, веру соблюл еси непорочну: тем и по смерти прослави тя Бог в чудесех, яко источаеши исцеления верно притекающым к честней раце твоей: сего ради днесь празднуем успение твое людие твои. ты же, яко имаши дерзновение ко Христу: моли спасти отечество твое, и мирней быти державе наследия твоего. (с. 371)

*Слава, и ныне, Богородичен:*
Еже от века утаенное:

*На велицей вечерни.*
Блажен муж: *а~ антифон.*

*На Господи воззвах, стихиры, на и~, глас з~. Подобен:*
Все отложше:

Всю отложив временную славу мира, сиянием духа святаго просвещся, данииле богомудре, страстная взыграния воздержанием изсушил еси: и легкое евангельское бремя восприял еси, крест твой, и последуя владыце Христу, обрел еси лествицу небесную: по нейже восшед, достигл еси горняго иерусалима, и Христова царствия сонаследник явился еси: и со ангелы радуяся божественнаго лицезрения его наслаждаешися: егоже моли душам нашым даровати мир. велию милость.

Все отложив начальство княжения державы кротостию нрава утверждаяся и теплейшим желанием к Богу горя, монашеское житие восприял еси, богоподражательне княже данииле: вся плотская увядил еси мудрования, и целомудрия столп показался еси, и смиренномудрствуя возвысился еси к горнему жилищу: идеже выну Христу Богу предстоя, моли душам нашым даровати мир и велию милость.

Все отложив наслаждение земных вещей, вышняго ради наслаждения, воздержанию поревновал еси, и страстей пламень потщался еси угасити слезными потоки молитв твоих: воздержанием же и пощением, яко благовонною пищею напитал еси душу твою: темже и непорочное и праведное житие проходя, достигл еси владычня престола: отонудуже светлостьми озаряяся, моли царя Христа душам нашым даровати мир и велию милость.

Всю возложив на подвигоположника надежду, пространный (с. 372) мира путь оставив, узкий же и прискорбный монашескаго жития шествовал еси, богоблаженне княже данииле: порфиру, и виссон, и царскую багряницу, славу же и богатство мимотекущее в ничтоже вменив, небесное богатство и славу вечную восприяти удостоился еси: и ныне в нетленной жизни пребывая, моли, емуже предстоиши, даровати душам нашым мир и велию милость.

*Ины стихиры, глас в~.*

Киими божественными песньми восхвалим великаго князя даниила, в постницех воздержания рачителя: в княжении милосерда началника: вдов и сирот предстателя: нищих питателя, странных и скорбных утешителя: православных поборника: вражды прогонителя: обидимых заступника: егоже ради Христос земли российстей дарует мир и велию милость.

Киими всепразднственными хвалами, ублажим даниила блаженнаго, трудолюбнаго Христова сада делателя: смиренномудрия чистое зерцало: иноков удобрение, преподобных радование: ангелов собеседника: небесных жителей сонаследника. славу российския земли: видимых враг победителя: егоже ради Христос российским людем дарует мир. велию милость.

Киими похвальными венцы венчаем даниила премудраго: князей российских похвалу, источника божественных исцелений неоскуднаго: чистое и нескверное святыя Троицы жилище: реку чудес неисчерпаему: добродетелей правило: безплодных жития подражателя: небеснаго гражданина: егоже ради Христос варварския полчища низложи, имеяй велию милость.

Киими радостотворными устами возвеличим даниила, светлую (с. 373) звезду, на мысленней тверди российской просиявшую, теплаго заступника граду нашему: сущым в бедах скораго поспешника: и всех притекающих к нему избавителя: в бранех мужа непобедима: егоже ради Христос вражия шатания низложив, людем своим дарова мир и велию милость.

*Слава, глас з~.*

Приидите празднолюбных собори, богом венчаннии царие со князи, святители со иереи, монахи со всем Христолюбивым множеством светлый лик составлше, давидскую воспоем песнь доброплодной отрасли александровой богоблаженному князю даниилу: сей бо насажден в блаженном дому отца своего, яко финикс высоковерхий в добродетелех процвел, и даже до преставления верен бысть подражатель всех дел родителя своего: и ныне с ним в небесех купно ликовствуя, молится непрестанно сохранитися отечеству своему и державе нашей, победу на супостаты даруяй молитвами своими.

*И ныне, Богородичен:*

Кто тебе не ублажит пресвятая Дево; кто ли не воспоет твоего пречистаго рождества; безлетно бо от отца возсиявый сын единородный: тойже от тебе чистыя пройде, неизреченно воплощся, естеством Бог сый и естеством быв человек нас ради, не по двою лицу разделяемый, но во двою естеству неслитно познаваемый. того моли чистая, всеблаженная, помиловатися душам нашым.

*Вход. Прокимен дне. Чтения три.*

*Притчей чтение.*

Память праведнаго с похвалами, и благословение господне на главе его. Блажен человек, иже обрете премудрость: и смертен, иже (с. 374) уведе разум. Лучше бо сию куповати, нежели злата, и сребра сокровища. Честнейшая же есть камений многоценных: все же честное недостойно ея есть. Долгота бо дней, и лета живота в деснице ея: в шуйце же ея богатство и слава. от уст ея исходит правда, закон же и милость на языце носит. Послушайте убо мене, о чада, честная бо реку и блажен человек, иже пути моя сохранит: исходи бо мои, исходи живота, и уготовляется хотение от Господа. Сего ради молю вас, и предлагаю мой глас сыновом человеческим, яко аз премудрость устроих, совет и разум и смысл аз призвах, мой совет и утверждение, мой разум, моя же крепость. Аз мене любящыя люблю, ищущии же мене обрящут благодать. Разумейте убо незлобивии коварство, ненаказаннии же прилагайте сердца. Послушайте мене и паки, честная бо реку: и отверзу от устен правая, яко истине поучится гортань мой, мерзски же предо мною устны лживыя. С правдою вси глаголы уст моих: ничтоже в них стропотно, ниже развращенно. Вся права суть разумевающым, и проста обретающым разум. Научаю бо вас истине, да будет о Господе надежда ваша, и исполнитеся духа.

*Притчей чтение.*

уста праведнаго каплют премудрость, язык же неправеднаго погибнет. устне мужей праведных каплют благодати, уста же нечестивых развращаются. Мерила льстивая мерзость пред\ Господем: вес же праведный приятен ему Идеже аще внидет досаждение, тамо и безчестие: уста же смиренных поучаются премудрости. Совершение правых наставит их, и поползновение отрицающихся упасет их. Не пользуют имения в день ярости, правда же (с. 375) избавит от смерти. умер праведный, остави раскаяние: наручна же бывает и посмеятельна нечестивых пагуба. Правда непорочнаго исправляет пути, в нечестие же падает неправда. Правда мужей правых избавит их: безсоветием же пленяются беззаконнии. Скончавшуся мужу праведну, не погибнет надежда: похвала же нечестивых погибнет. Праведник от лова убегнет, в негоже место предается нечестивый. Во устех нечестивых сеть гражданом, чувство же праведных благопоспешное. Во благих праведных исправится град, и в погибели нечестивых радование. Во благословении правых возвысится град, усты же нечестивых раскопается. Ругается гражданом лишенный разума, муж же мудрый безмолвие водит.

*Премудрости соломони чтение.*

Праведных душы в руце божией, и не прикоснется их мука. Непщевани быша во очесех безумных умрети, и вменися озлобление исход их: и еже от нас шествие сокрушение, они же суть в мире. Ибо пред\ лицем человеческим, аще и муку приимут, упование их безсмертия исполнено. И вмале наказани бывше, великими благодетельствовани будут, яко Бог искуси я и обрете их достойны себе. Яко злато в горниле, искуси их, и яко всеплодие жертвенное, прият я. И во время посещения их возсияют: и яко искры по стеблию, потекут. Судят языком, и обладают людьми, и воцарится Господь в них во веки. Надеющиися нань разумеют истину, и вернии в любви пребудут ему. Яко благодать и милость в преподобных его, и посещение во избранных его.

*На литии стихиры, глас г~: самогласны.*
(с. 376)

Богоизбранная степеннороссийская отрасль и наследник державнаго престола был еси, богомудре княже данииле: на земли бо живя, умная очеса твоя возводил еси к живущему на небесех Богу, и ныне вселшися с веселием во двор небесный, блаженныя души твоея умную зеницу обращай на страну российскую, и призирай на державу наследия твоего и на град твой и на обитель твою святую: в нейже многоцелебныя мощи твоя святыя Христовою благостию суть хранимы.

Блаженныя души твоея богозданный храм многоценными благолепных добродетелей бисеры украсив, и покорив хуждшее теломудрование лучшей богообразней души твоей, в горний град иерусалим вселился еси: в немже светозарнаго вечнаго блаженства лучей облистаемый, со ангельскими торжествуеши лики: моли святе божественную Троицу спасти всех правоверных чтущих святую память твою, и селений праведных сподобити.

Кроткаго и смиреннаго сердцем возлюбив Христа, кичение возненавидел еси, и душеполезным смирения путем шествовав, оставя княжескую власть и многосуетное мирское житие, вселился еси в монастырь богоугоднаго монашескаго подвига, преславне чудотворче княже данииле, в немже благий послушник быв, богопоспешно смиренномудрием в небесныя вшел еси обители: ихже и нам сподобитися Христу Господу Иисусу помолися.

*Слава, глас д~:*

Веселися и радуйся царствующий граде Москво, и да играют сыны твоя в тебе светло торжествующе, в память благовернаго князя даниила, от корене александрова произрастша, вдов, сирот и (с. 377) нищих питателя, скорбящих утешителя, и прибегающих скора помощника и заступника: егоже днесь честней раце предстояще, благоговейно покланяющеся возопием: богоблаженне княже данииле, молитвами твоими даруй людем твоим мир и велию милость.

*И ныне, Богородичен:*

Призри на моления твоих раб всенепорочная, утоляющи лютая на ны востания, всякия скорби нас изменяющи. тя бо едину, твердое и известное утвержение имамы, и твое предстательство стяжахом, да не постыдимся владычце, тя призывающии. потщися на умоление, тебе верно вопиющих: радуйся владычце, всех помоще, радосте и покрове, и спасение душ наших.

*На стиховне стихиры, глас д~. Подобен:*
Яко добля:

Званию Владыки твоего Христа, иже рече: гряди в след мене, усердно последовал еси, богомудре княже данииле, взем бо крест непобедимое оружие, на страсти пагубныя мужески укрепився, победил еси видимых и невидимых врагов полчища, и зде пожив богоугодно, ныне на небесех почиваеши с миром.

*Стих:*
Честна пред\ Господем смерть преподобных его.

Терпение многое стяжав от завиствующих на твое отечественное наследие, премогл еси вся приключившыяся напасти, благоверный княже данииле, благомощным постом и богоприятною молитвою, небесная дарования от Христа прием врачевати всякия болезни: даруй убо и нам всяких бед свобождение.

*Стих:*
Блажен муж бояйся Господа, в заповедех его восхощет зело. (с. 378)

Богомудренным смыслом в заповедех божиих пребыл еси тверд, православною укрепляемь верою: крепце оправдания господня совершая, богоблаженне княже данииле, жития целомудрием в постничестве пожил еси: богоприятными молитвами удивил еси люди своя, имже испроси у Христа Бога велию милость.

*Слава, глас з~:*

Возсия днесь радостная память всем благочестивым людем, паче же граду москве, в немже лежат святыя мощи всеблаженнаго князя даниила, иже к честней его раце верно приходящих от бед избавляет, и вражия наветы разоряет, отечеству устрояет мир, и о всем роде российском непрестанно молит всеблагаго Бога, да от всяких бед и напастей избавлшеся, получим вси молитвами его царство небесное.

*И ныне: Богородичен:*

Творец и избавитель мой пречистая, Христос Господь, из\ твоих ложесн прошед, в мя оболкийся, первыя клятвы адама свободи. темже ти всечистая, яко божии матери же и Деве, воистинну, вопием немолчно, радуйся ангельски, радуйся владычце, предстательство и покрове, и спасение душ наших.

*На благословении хлебов, тропарь глас д~, дважды: писан на малей вечерни: и*
Богородице Дево: *И чтение. На утрени на*
Бог Господь, *тропарь святаго, дважды: Слава, и ныне, Богородичен:*
Еже от века утаеное:

*По а~-м стихословии седален, глас е~,*

*Подобен:*
Собезначальное слово:

Благий ярем и легкое евангелия заповедей божиих бремя, богомудренне, возжелал еси носити, досточудне княже данииле, и в таковом труде и подвизе велиарова злокознства поправ, не (с. 379) обременился еси грехами, добродетельми же благоукрасился еси: тем и легко прешел еси в небесныя обители.

*Дважды.*

*Слава, и ныне, Богородичен:*

Тебе небесную царицу, Деву и Богородицу вси роди блажим: ты бо едина крепкая и теплая предстательница роду человеческому: непрестанно убо моли, егоже родила еси паче естества Бога слова, да греховнаго тяжка бремене свободит ны, и царствия своего наследники покажет.

*По в~-м стихословии седален, глас д~. Подобен:*
удивися иосиф:

По образу божию благородие боготворныя души имея, отче преподобне и чудотворче данииле, непрестанно во всем твоем житии, боготворящей всех сущих вине, троическому в божестве единству восперен богомысленне был еси: темже и по подобию всяким достодолжнством благочестия благоукрасился еси совершенне: моли творца нашего Господа, да нас согрешших спасет, и по подобию благочестивы сотворит.

*Дважды.*

*Слава, и ныне, Богородичен:*

удивишася вся небесная чиноначалия, и на земли живущии человецы о тебе, Богомати владычце, яко сподобилася еси преестественно родити плотию впостасное Бога отца слово, и яко мысленный кивот, содержавший в себе, не моисеовы богописанныя скрыжали, но самую впостась троичныя зари, законодателя ветхаго и новаго завета Иисуса Христа Господа нашего: имже прешла еси плотию в горняя жилища: егоже, пречистая Дево, моли спасти душы нашя.

*Посем полиелей: таже припев, со стихами:*

ублажаем тя, благоверный княже данииле, и чтем святую память твою: ты бо молиши о нас Христа Бога нашего. (с. 380)

*псалом со стихи преподобнический. По полиелеи, седален глас и~.*

*Подобен:*
Премудрости:

Благочестно и свято житие твое совершив, богоугоден показался еси властитель именитаго града москвы: престол имея, и державу власти твоея управляя богозаконне, и в Бога истиннаго веруя, от всех врагов церковь святую и вся люди защищая, непобедимь явился еси, данииле приснопамятне отче наш: богоудобрився же монашеским житием, и ангельски во обители смиренномудрствуя, на верх добродетелей возшел еси, прекраснаго рая наследие приемь: моли Христа Господа прегрешений оставление даровати чтущым святую память твою.

*Дважды.*

*Слава, и ныне, Богородичен:*

Радуйся Богородице Дево Мати всечистая, непорочное вечныя жизни зерцало: Бога отца благоволение: Бога сына жилище: Бога духа святаго действо: единаго триипостаснаго божества благоукрашенная и совершенная чистоты обитель: радуйся ключу царства небеснаго, отверзающий вход всем к тебе притекающым, и зовущым тебе: радуйся владычце, подаждь всем здравое, и благовременное пребывание, и вечна рая со святыми всеми наследие.

*Степенна, а~-й антифон, д~-го гласа. Прокимен, глас д~:*
Честна пред\ Господем смерть преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие матфеа, зачало м~г.*

*По н~-м псалме стихира, глас з~:*

Приидите днесь державнаго града москвы народи, во обитель великаго и чуднаго князя даниила, в день праздника его (с. 381) веселящеся, и в храм Бога нашего внидем, и к раце мощей угодника его притекше, духовный составим лик, песненными похвалами воспоем, глаголюще: радуйся земный ангеле, иже ангельскому житию подражавый чистым житием своим: радуйся гражданине небесный, и вечныя радости наследниче, иже приемый благий ярем Владыки своего Христа, и легко понесый: и ныне преблаженне княже данииле, восприемый мзду трудов своих, и вшедый в радость Господа твоего, и яко имея дерзновение к нему, моли в мире пребывати всем, православно чтущым святую память твою получити от Христа Бога велию милость.

*Канон Богородицы со ирмосом на з~: и святаго два канона на и~.*

*Канон святаго, егоже краегранесие сице.*
Посли мне благодать твою Христе, да прославлю твоего угодника.

*Песнь а~. Ирмос: глас д~.*

Моря чермную пучину, невлажными стопами, древний пешешествовав Исраиль, крестообразными моисеовыма рукама, амаликову силу в пустыни, победил есть.

Просвети ми ум, и озари моя чувства, согрешений мрак души моея отгнав, Христе Боже, да чистою совестию возмогу песнь составити, и возвеличити твоего угодника блаженнаго князя даниила.

Светолучными блистании духа святаго осияваемый явился еси пресветлый светильник российския земли богомудре княже данииле: тем ныне светозарному троическому свету предстоя, моли о наследии державы твоея.

Из\ млада себе самаго Богу освятил еси, и чрез всю жизнь твою был еси истинный Христова евангелиа подражатель: тем и наследник божественнаго царствия познался еси, приснопамятне княже данииле. (с. 382)

*Богородичен:*

Седящаго на херувимех творца ты едина богоневесто на об\ъятиях носити сподобилася еси, и явилася еси от всех родов Бога слова приятелище достойное.

*Другий канон, глас и~. Песнь а~. Ирмос:*

Поим Господеви, проведшему люди своя сквозе чермное море, яко един славно прославися.

О царстве небеснем выну помышляя, земную оставил еси власть, единаго всех царя Бога возлюбив: с нимже ныне водворяяся в небесных обителех, моли его о чтущих тя, досточудне данииле.

*От*
самых пелен матерних избра тя Владыка, и яко храм чистый и непорочный душу твою освяти, и пред\ъуготова в жилище себе, и прослави тя в чудесех богоблаженне угодниче Христов данииле.

Младенец по божественном родителе твоем оставлшися, богом воспитан, и наставлен еси, всех родительских дел истинное зерцало показался еси блаженне.

*Богородичен:*

Яко Деву едину в женах тя без\ семене рождшую Бога плотию, вси ублажаем роди человечестии: и надежду на тя возложивше, спасаемся: и к тебе прибегающе, от всяких бед свобождаемся.

*Катавасиа:*
Отверзу уста моя:

*Песнь г~. Ирмос:*

Веселится о тебе церковь твоя Христе, зовущи: ты моя крепость Господи, и прибежище и утверждение.

Закону спасову покаряющеся всеславне данииле, сладострастие (с. 383) плотское отринул еси: добродетельною же душею светло просвещаяся, небеснаго царствия достигл еси.

Великое церкви был еси украшение, в нейже Христу царю славы наследник небеснаго храма показался еси блаженне: идеже со ангелы уже пети творцу удостоился еси.

Терпя потерпел еси Господа, и услыша тя, и внят гласу непрестаннаго моления твоего, и воззва тя к вечному веселию, райскаго сотворив наследника.

*Богородичен:*

Владычце благая, всех творца во утробе твоей заченшая, и рождшая миру Cпаса и Господа: егоже моли, да избавит нас от всяких искушений, и в чистом житии соблюдет нас.

*Ин. Ирмос:*

Ты еси утверждение притекающих к тебе Господи, ты еси свет омраченных, и поет тя дух мой.

Плодными добродетельми украшаемь, всяку тлеемую сладость житейскую яве отразил еси, к божией доброте непрестанно взирающи.

Яко украшением чудес одеян всегда чудотворец явился еси: мирскаго убо вреда и нас избави блаженне, да поем выну Бога, прославльшаго тя.

Целомудрие соблюдши, и евангельским украшен разумом, смиренномудрствовал еси о Христе: и ныне с ним вечно радуешися.

*Богородичен:*

Родила еси Мати Дево чистая свет неприступный, иже весь мир просвещает ясносиятельными зарями своего божества. (с. 384)

*Седален, глас д~:*

*От*
корене благаго прекрасная ветвь израсл еси, аки благоуханный крин добродетельми украшен был еси, призирая милостию на нища и убога, и на вся подвластныя тебе люди, блаженне и приснопамятне княже данииле, зловерныя же и враждебныя в любовь и смирение приклонив, в бдениях и трудех богоугодно пожил еси, и достойную мзду от Господа твоего приял еси: того убо моли, даровати душам нашым мир и велию милость.

*Слава, и ныне:*
Богородичен:

Божественная скиниа была еси едина пречистая Дево Мати, чистотою ангелы превозшедшая, и заченшая во утробе твоей пребезначальнаго слова, собезначальна же отцу, и сего всему миру избавителя рождшая, мене паче всех осквернена плотскими прегрешеньми очисти молитв твоих божественными водами, подающи души моей мир и велию милость.

*Песнь д~. Ирмос:*

Вознесена тя видевши церковь на кресте, солнце праведное ста в чине своем, достойно взывающи: слава силе твоей Господи.

Якоже злато огнем, священнейше, воздержанием честное тело твое очистив красно показал еси творцу: сего ради тебе порфиру нетленну вечнаго блаженства дарова.

Род и богатство и державу Христа ради оставив, и взем крест свой, подвизался еси боголепно: тем ныне с преподобных лики радуешися.

Ревновав в добродетелех богомудрым отцем, евангельское (с. 385) семя божия словесе в сердце твоем насадил еси, и плод принесл еси владыце: тем и мзду от него приял еси достойную.

*Богородичен:*

Родила еси в лето безлетнаго, пречистая, бывша богочеловека: того убо прилежно моли, да свободит вечнаго мучения, и спасет по образу своему созданнаго человека.

*Ин. Ирмос:*

Пророк аввакум умныма очима провиде Господи, пришествие твое. тем и вопияше: от юга приидет Бог, слава силе твоей, слава снисхождению твоему.

умертвил еси вся плоти смертоносныя страсти благодатию Христовою: тем животворными твоих чудес приложеньми страждущыя оживи и врат смертных избави.

Щитом оградившись благочестия, был еси, блаженне, образ людем господним в началстве княжения, и в пребывании монашества: тем вси тебе ублажаем.

Источник чудес явися гроб твой, богоблаженне княже данииле: к немуже верою приходящии, и кланяющиися честней твоей раце, желаемая приемлют исцеления.

*Богородичен:*

Матрь тя божию вемы вси, и по рождестве явльшуюся нетленну Деву: тем моли из\ тебе рождшагося, да избавит вечнаго тления всех верою воспевающих тя.

*Песнь е~. Ирмос:*

Ты Господи мой свет в мир пришел еси, свет святый, обращаяй из\ мрачна неведения, верою воспевающыя тя. (с. 386)

огнем любве божия непрестанно распаляяся, оставив мир, во обители монашествовати изволил еси, всечестне: тем дарованьми духа святаго обогащен, чудодейством люди спасаеши.

Се храм твой чудесы, всеблаголепно, яко звездами светлыми украшается, и веселяся всегда блажится, и всечестную твою память празднует благочестно, великий чудотворче данииле.

Различных напастей и бед нахождение твоими молитвами отрази, богоблаженне княже данииле, и всем усердно совершающым всепразднственную память твою, грехов оставление испроси.

*Богородичен:*

Тебе едину по Бозе имамы предстательницу рода нашего: тебе убо просим, яко имаши дерзновение к сыну твоему и Богу нашему, помолися к нему, во еже спастися нам.

*Ин. Ирмос:*

утренююще вопием ти, Господи спаси ны: ты бо еси Бог наш, разве тебе иного не вемы.

Текущая и тленная презрев, нетленная сподобился еси зрети: идеже выну Христа прославляя, моли его, да нас вечныя своея славы наследников покажет.

Благонравно и добродетельно в княжестве пожил еси, и ангельскому подражав житию, во обитель вселился еси, юже сам еси создал, и в ней чистым пожив житием, ныне в небесных водворяешися обителех.

Яко предстателя тя и заступника граду твоему, и обители твоей, и всем людем российским показа Бог: защищай убо град твой: мирну же и во всем довольну соделай обитель, и людем твоим спасение исходатайствуй. (с. 387)

*Богородичен:*

Пренепорочная нетленная отроковице Богомати владычце, призри на рабы твоя верно прибегающыя под\ кров твой, и моли сына своего, от всяких бед избавити нас.

*Песнь з~:*
Ирмос:

Пожру ти со гласом хваления Господи, церковь вопиет ти, от бесовския крове очищшися, ради милости от ребр твоих истекшею кровию.

Предстоя присно престолу троичныя благодати, со всеми радуяся ангелы и миру исцелений богатство подавая, спаси всех нас молитвами твоими.

Отверзошася тебе двери едемския, и жители небесныя с великим веселием и радостию тя прияша: идеже с ними радуяся, выну всех милостивно посещай, и верно чтущих тя поминай.

Явился еси людем твоим предстатель теплый: вдов и сирот заступник: нищих питатель: скорбящих утешение: граду, и обители твоей утверждение.

*Богородичен:*

Явилася еси избавительница рода человеческаго Мати Бога нашего: тем ти верно припадаем, сына твоего, яко блага, моли всенепорочная от всяких бед и искушений избавити ны.

*Ин. Ирмос:*

Ризу мне подаждь светлу, одеяйся светом яко ризою, многомилостиве Христе Боже наш.

Дар божий желаемый дался еси россии, богатыми чудес дарами сияющ: тем выну троичными озарении осияваемь, множеству святых лик сликоствовати сподобился еси.

Рака, идеже лежат честныя твоя и святыя мощи, богоблаженне (с. 388) княже данииле, источник чудес изливает с верою приходящым и покланяющымся тебе.

Блажен град, блаженна и обитель, в нейже в житии твоем подвизатися изволил еси, и по смерти твоей, яко многоценный дар, мощи твои оставив, призираеши на всех живущих в ней.

*Богородичен:*

Во многия беды и напасти впад, бурею одержим безчисленных согрешений: сего ради к тебе, яко к теплому предстательству прибегаю Дево, моли из\ тебе воплощеннаго Бога, да прегрешений оставление подаст рабу твоему.

*Кондак, глас д~:*

Избранный богом от чресл родительских, и воспитанный от младенчества в законе господни в мужа совершенна, и промыслом вышняго, именитаго града москвы наследие княжества прием, верен строитель благочестивым людем твоим показался еси, богоблаженне данииле: ихже образом своим наставляя, и поучая заповедем господним выну, путем ведущим в живот вечный присно шествуя, небеснаго царства достигл еси: идеже со ангельскими водворяяся лики, поеши Богу: аллилуиа.

*Икос:*

Ангел во плоти на земли показался еси, богомудре княже данииле, славя непрестанно творца неба и земли: всяким бо образом волю его чрез всю твою жизнь исполнити потщался еси, всем благотворя, приял еси от Христа дар чудотворения: темже зовем ти: радуйся, яко от младенства богом избранный: радуйся, (с. 389) яко темже в гражданство небесное званный: радуйся, яко державу власти твоей благочестием и правдою украсил еси: радуйся, яко на враги зловерцы и враждотворцы от Бога получивый победы: радуйся, яко оставив мир прелестный, к тихому пристанищу равноангельскаго жития притекл еси, в немже показал еси всем образ воздержания: радуйся, яко за толикии подвиги твоя сподобивыйся от Христа благодати, и чудес дарования: радуйся, яко в небе со всеми святыми богоначальную Троицу зриши, и той выну поеши: аллилуиа.

*Песнь з~. Ирмос:*

В пещи авраамстии отроцы, персидстей, любовию благочестия паче, нежели пламенем опаляеми взываху: благословен еси в храме славы твоея Господи.

утренневав к Богу от младенства, всебогате, тьмы избегл еси телесных страстей, воздержанием и даром чудес обогатился еси, преподобне: и ныне с горними водворяяся лики, поеши творцу благословен еси в храме славы твоея Господи.

Во всю россию пройде слава чудес твоих, блаженне, имиже просветил еси люди твоя, иже твоим чудодейством от всяких бед и напастей избавляеми, поют творцу благословен еси в храме славы твоея Господи.

Песньми и пеньми духовными хвалим тя, блаженне, и честную твою и многоцелебную обстояще раку, сице вопием прославльшему тя творцу: благословен еси в храме славы твоея Господи.

*Богородичен:*

Дева пребыла еси по рождестве: якоже была еси прежде рождества: Бога бо слова родила еси, избавляющаго ны ходатайством своим: (с. 390) емуже вернии непрестанно поем: благословен еси в храме славы твоея Господи.

*Ин. Ирмос:*

отроцы еврейстии в пещи попраша пламень дерзновенно, и на росу огнь преложиша. вопиюще: благословен еси Господи, Боже во веки.

Стопами последуя яве всеблаженнаго родителя твоего александра, богомудре приснопамятне княже данииле, наследие княжества московскаго восприял еси: последи же иноческим житием прешел еси в горняя обители: идеже выну поеши отцев Бога благословеннаго.

В постничестве и бденных молитвах богомудренно пожил еси, и непрестанно славил творца твоего, воспевая ему отцев Боже благословен еси.

*Богородичен:*

Яко красная краснаго родила еси, без\ъобразие наше обратившаго в первый образ, отроковице всенепорочная: емуже поем: отцев Боже благословен еси.

*Песнь и~. Ирмос:*

Руце распростер даниил, львов зияния в рове затче: огненную же силу угасиша, добродетелию препоясавшеся, благочестия рачители отроцы, взывающе: благословите вся дела господня Господа.

Достойно днесь в преставлении твоем торжествует царствующий град москва, достойно и обитель твоя честная, юже создал еси: и в нейже святыя твоя почивают мощи, ублажая тя творцу взывает: благословите вся дела господня Господа.

Милостивными твоими щедротами нищих и убогих напитал еси, и сам от Христа вечную получил еси милость: емуже выну (с. 391) предстоя, со ангелы поеши: благословите вся дела господня Господа.

Великое твое заступление и предстательство воспоминаем, богоблаженне княже данииле, и сего ради собравшеся в день памяти твоей, яко общему всех нас заступнику хвалу воздаем ти, воспевающе: благословите вся дела господня Господа.

*Богородичен:*

Вседержительною силою носяй всяческая, в человеческую плоть из\ тебе одеяся, Дево всенепорочная, на благодеяние поющым: благословите вся дела господня Господа.

*Ин. Ирмос:*

Богоглаголивии отроцы в пещи, со огнем пламень попирающе пояху: благословите дела господня Господа.

Днесь царствующаго града москвы народи стекшеся отвсюду в честную обитель благовернаго князя даниила в день празднственный память его творцу воспоем: благословите дела господня Господа.

Приидите вси святители и вси священных собори в храм Бога нашего: идеже лежат мощи великаго князя даниила: ихже облобызающе, творцу вопием: благословите дела господня Господа.

Днесь церковь Христова празднующи даниилово торжество сущее о Бозе, всех созывает верных к похвале угодника Христова, иже исцеление источает верою приходящым к нему и поющым творцу: благословите дела господня Господа.

*Богородичен:*

Гл~ом исаии пророка последующе, Богородицу тя исповедуем: родила бо еси отроча всех древнейшее, нарицаемое еммануил, емуже зовем: благословите дела господня Господа. (с. 392)

*Песнь ф~. Ирмос:*

Камень нерукосечный от несекомыя горы тебе Дево, краеугольный отсечеся, Христос совокупивый разстоящаяся естества. тем веселящеся, тя Богородице величаем.

Днесь стекшеся во обитель твою и в храм Бога нашего, благоверный княже данииле, прилежно молимтися: подаждь людем мирное здравие, и в скорбех радостное утешение, да тя скораго защитника нашего верою ублажаем.

Основателя и первоначальника князя града москвы, богоблаженне княже данииле, показа тя Господь: к немуже непрестанно моляся, град и обитель твою от всяких бед спасай и милостивно посещай.

Память праздника твоего хваляще, вси людие твои со множеством иночествующих постник покланяются тебе, и видяще от Бога данная ти преславная чудеса, просят от тебе милости: ихже моления не презри.

*Богородичен:*

Свет рождшая Иисуса Господа, просвещаяй всякаго человека, Дево Богомати: тем тя молим от всяких бед и напастей люди твоя избави: да тя заступницу рода нашего присно величаем.

*Ин. Ирмос:*

Чистую славно почтим людие Богородицу, огнь божества приимшую во чреве неопально, песньми величаем.

Едино божество в триех впостасех, богоначальную и всетворящую вину в житии твоем присно величал еси: предстоя ему моли о людех твоих, во еже от всяких бед и напастей спастися им. (с. 393)

Ревность великую показал еси к благочестию, данииле блаженне, преизряден образ быв всем людем твоим: тем ныне предстоя всех творцу молися, да от всех бед и искушений избавит, и наследники царствия своего покажет ны.

Елико велик в православном княжении твоем, богомудре княже данииле, был еси, толико смирил еси себе: темже всеблагий Бог тя превознесе, и дарова тебе небесное наследие, и чудес благодать, юже верным людем твоим милостивно подавая ко Господу о нас помолися.

*Богородичен:*

Избавителя и Cпаса нашего родила еси, всенепорочная Дево: сего убо моли избавити нас от прегрешений наших, и наследники царствия своего сотвори, да тя предстательницу нашу присно величаем.

*Светилен. Подобен:*
Жены услышите:

Богоначальныя и всебожественныя Троицы светом озарився, свет добросияющий благодатию Иисус Христовою всей россии явился еси благородный княже данииле: озаритися убо и нам пребожественным светом, живоначальную Троицу моли, да с тобою вечныя радости наслаждающеся, воспоем Бога прославльшаго тя.

*Слава, и ныне, Богородичен:*

Всю надежду спасения нашего на тя возлагаем, Богомати неискусобрачная, и на помощь присно тя призываем, от напасти и печали врага спаси нас, греховную пленицу зол наших разрешая, вечнаго огня исхити, да тя предстательницу рода нашего присно величаем. (с. 394)

*На хвалитех стихиры на д~, глас д~. Подобен:*
Дал еси знамение:

Дал еси, Христе Боже, российстей земли чудотворца преславна даниила блаженнаго, всем в бедах скораго помощника: вдов и сирот заступника, пленных свободителя, и нищих питателя: светильника всесветлаго, вся российския страны просвещающаго, и люди своя от всяких бед избавляющаго: егоже молитвами даруй граду и обители нашей утверждение, и людем твоим велию милость.

Дал еси, Христе Боже, церкве непоколебимаго столпа, угодника твоего даниила блаженнаго: благочестия явителя: нечестия и вражды прогонителя, веры православной утверждение: крепкое целомудрия забрало, и равноангельнаго жития чистое зерцало: безплотных чистоты подражателя: воздержания наставника: постников и преподобных сожителя: егоже молитвами град и обитель нашу невредиму сохрани, и людем твоим даруй велию милость.

Дал еси, Христе Боже, великоименитому твоему граду москве крепкаго защитника, даниила всеблаженнаго, и князем похвалу и утверждение, врагов преславнаго победителя, Христианом ратника непобедимаго, отечество свое неотступно храняща, общаго всех предстателя и помощника: егоже молитвами даруй на враги победу, и людем твоим низпосли велию милость.

Дал еси Христе Боже, всем православным людем твоим чудес неисчерпаемую пучину, всехвальнаго князя даниила, и всем приходящым к нему исцелений источника, скорбным всем предстателя, болящым врача предивнаго, в скорбех и печалех сущу им утеху, и отчаянным непостыдную надежду: егоже молитвами вся вражия разруши шатания, и людем твоим даруй велию милость. (с. 395)

*Слава, глас з~:*

Приидите днесь московстии народи, восхвалим первоначальнаго граду нашему основателя, и перваго в граде своем начальника, досточуднаго князя даниила: приидите псаломски восплещем руками духовное его торжество, днесь празднующе, и яко дивнаго заступника нашего славяще: приидите, к честней его раце припадем, многоцелебныя его мощи облобызающе, и благоговейно почитающе, возопием ему глаголюще: радуйся великоименитаго града твоего заступниче: радуйся всех людей твоих крепкое утверждение, и всех Христиан поборниче: о них Христу непрестанно молися, даровати мир и велию милость.

*И ныне, Богородичен:*

Богородице ты еси лоза истинная, возрастившая нам плод живота, тебе молимся, молися владычце со святыми апостолы, помиловати душы нашя.

*Славословие великое: И отпуст.*

*На литургии: Блаженна, перваго канона, песнь г~, и втораго, песнь з~. Прокимен, глас з~:*
Честна пред\ Господем смерть преподобных его. *Стих:*
Что воздам Господеви о всех, яже воздаде ми; *Апостол к галатом, зачало сг~и. Аллилуиа, глас з~:*
Блажен муж бояйся Господа, в заповедех его восхощет зело. Сильно на земле будет семя его. *Евангелие матфеа, зачало м~з. Причастен:*
В память вечную будет праведник:

