<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 77)

*Месяца тогоже в ф~-й день.*

*Святых м~ мученик, к севастийстем езере мучившихся.*

*Вечер, на*
Господи, воззвах, *предваряет самогласен дне, дважды, и мученичен, и подобны триоди г~, и святых мучеников на д~.*

*Стихиры самогласны. Глас в~. Иоанна монаха.*

Терпяще настоящая доблественне, радующеся надеемыми, друг ко другу глаголаху святии мученицы: не бо риз совлачимся, но ветхаго человека отлагаем. Люта зима, но сладок рай: болезнен лед, но сладко восприятие: не уклонимся убо, о воини! мало претерпим, да венцы победными увяземся от Христа Бога и Cпаса душ наших.

*Единожды.*

Мещуще одеяния вся, входяще без трепета во езеро, друг ко другу глаголаху святии мученицы: за рай, егоже погубихом, риз тленных днесь не пощадим: змия (с. 78) ради иногда тлетворнаго облачени бывше, совлецемся ныне за всех воскресение, пренебрежем лед растающийся и плоть возненавидим, да венцы победными увяземся от Христа Бога и Cпаса душ наших.

*Дважды.*

Видяще, яко наслаждение муки, текуще ко езеру студену яко к теплоте, глаголаху святии мученицы: не устрашимся часа зимняго, да страшныя геенны огня убежим: сожжена буди нога, да ликовствует вечно: рука же отемлема, да воздеется ко Господу. И не пощадим естества умирающаго, изволим смерть, да венцы победными увяземся от Христа Бога и Cпаса душ наших.

*Слава, глас тойже, первую стихиру:*
Терпяще настоящая: *И ныне, Богородичен:*
Прейде сень законная:

*Вход. Прокимен: И чтения дне, и святых, г~:*

*Пророчества исаиина чтение:*

[Глава м~г] Тако глаголет Господь: вси языцы собрашася вкупе, и соберутся князи от них. Кто возвестит сия в них; или яже от начала кто слышана сотворит вам; да приведут свидетели своя и оправдятся, и да услышат, и да рекут истину. Будите ми свидетели, и аз свидетель, глаголет Господь Бог, и отрок, егоже избрах: да познаете и веруете ми, и разумеете, яко аз есмь, прежде мене не бысть ин бог, и по мне не будет. Аз есмь Бог, и несть разве мене спасаяй. Аз возвестих и спасох: уничижих, и не бе в вас чуждий. Вы мне свидетели, и аз Господь Бог, и еще от начала аз есмь: и несть от рук моих избавляяй. Сотворю, и кто отвратит то; сице глаголет Господь Бог, избавляяй вас святый Исраилев. (с. 79)

*Премудрости соломони чтение.*

[Глава г~] Праведных души в руце божией, и не прикоснется их мука. Непщевани быша во очесех безумных умрети, и вменися озлобление исход их. И еже от нас шествие сокрушение: они же суть в мире. Ибо пред лицем человеческим аще и муку приимут, упование их безсмертия исполнено. И вмале наказани бывше, великими благодетельствовани будут: яко Бог искуси я, и обрете их достойны себе. Яко злато в горниле искуси их, и яко всеплодие жертвенное прият я. И во время посещения их возсияют, и яко искры по стеблию потекут. Судят языком и обладают людьми, и воцарится Господь в них во веки. Надеющиися нань разумеют истину, и вернии в любви пребудут ему: яко благодать и милость в преподобных его, и посещение во избранных его.

*Премудрости соломони чтение.*

[Глава е~] Праведницы во веки живут, и в Господе мзда их, и попечение их у вышняго. Сего ради приимут царствие благолепия и венец доброты от руки господни: зане десницею покрыет я, и мышцею защитит их. Приимет всеоружие рвение свое, и вооружит тварь в месть врагом. Облечется в броня правды, и возложит шлем, суд нелицемерен: Приимет щит непобедимый, преподобие: поострит же напрасный гнев во оружие: споборет же с ним мир на безумныя. Пойдут праволучныя стрелы молниины, и яко от благокругла лука облаков на намерение полетят. И от каменометныя ярости исполнь падут грады: вознегодует на них вода морская: реки же потопят я нагло. Сопротив станет им дух силы, и яко (с. 80) вихор развеет их, и опустошит всю землю беззаконие: и злодейство превратит престолы сильных. [з~] Слышите убо, царие, и разумейте: навыкните, судии концев земли. Внушите, держащии множества, и гордящиися о народех язык: Яко дана есть от Господа держава вам, и сила от вышняго.

*И прочее последование преждесвященныя.*

*Аще же не совершается литургиа преждесвященная: поем на стиховне триоди самогласен дне, дважды, и мученичен.*

*Слава, святых, глас з~:*

В песнопениих восхвалим, вернии, страстотерпцев четыредесять мучеников, и к ним сладкопесненно возопиим, глаголюще: радуйтеся, страдальцы Христовы, исихие, мелитоне, ираклие, смарагде и домне, евнике, уале и вивиане, клавдие и приске. радуйтеся, феодуле, евтихие и иоанне, ксанфие, илиане, сисиние, кирие, агие, аетие и флавие. радуйтеся, акакие, екдикие, лисимахе, александре, илие и горгоние, феофиле, дометиане и божественный гаие и горгоние. радуйтеся, евтихие и афанасие, кирилле и сакердоне, николае и уалерие, филоктиме, севериане и худие, яко имущии дерзновение ко Христу Богу нашему, мученицы всечестнии: того прилежно молите, спастися верою совершающым всечестную память вашу.

*И ныне:*
Богородице, ты еси лоза истинная:

*По*
Ныне отпущаеши: *Тропарь глас а~:*

Болезньми святых, имиже о тебе пострадаша, умолен буди, Господи, и вся нашя болезни исцели, человеколюбче, молимся.

*Слава, и ныне, Богородичен:*
Гавриилу вещавшу тебе: *Ектениа, и три поклоны великия, и отпуст.*
(с. 81)

*На утрени, на*
Бог Господь, *тропарь святых, дважды. Слава, и ныне, Богородичен: и обычныя кафисмы.*

*По а~-й и по в~-й кафисме, седальны триоди. Ектении же не глаголем. По г~-й же кафисме глаголет иерей ектению малую.*

*Таже седален, глас д~. Подобен:*
Явился еси днесь:

Честную твердь церковную, яко звезды величайшыя, просвещаете присно, и верныя озаряете, мученицы божественнии Христовы четыредесяте.

*Слава, глас тойже. Подобен:*
Вознесыйся:

Мужественнейшим помыслом прешедше мучение, чуднии страстотерпцы, сквозе огнь и воду проидосте, и преминусте ко спасения широте, наследие приемше небесное царство. в немже творите о нас божественныя мольбы, мудрии четыредесяте.

*И ныне, Богородичен:*

Иже благодарно воспевати от сердца, и испросити прилежно, Богородице, твоя милости, владычце, рабы твоя зовущыя и глаголющыя: пресвятая Дево, предвари, и избави от враг невидимых и видимых, и всякаго прещения: ты бо еси наше заступление.

*Аще ли суббота кроме первыя недели поста.*

*По а~-й кафисме седален:*
Честную твердь: *Дважды. Слава, и ныне, Богородичен:*

В кров твой, пречистая Дево, прибегающих, мольбу приемлеши от нас, не престай молящи человеколюбца, спасти рабы твоя.

*По в~-й кафисме, седален:*
Мужественнейшим помыслом: *Дважды. Слава, и ныне, Богородичен:*
Иже благодарно:

*По полиелеи седален, глас е~. Подобен:*
Собезначальное слово:

Святых мученик удобрение, четверосветлое се и (с. 82) богособранное, четыредесяти множество воин, воистинну, мразом же и огнем искусившеся, мудрии, показашася воини всех царя Христа, егоже и молят спастися нам.

*Дважды.*

*Слава, и ныне, Богородичен:*

Себе прежде суда ныне плачу, помышляя моя дела лукавая и лютая, и прегрешений глубину совозрастшую мне от юности, чистая, и сподавляющую ум: но твоим предстательством оставление мне подаждь, и спасение улучити сподоби.

*Степенна а~-й антифон д~-го гласа. Прокимен, глас д~:*
Проидохом сквозе огнь и воду, и извел ны еси в покой. *Стих:*
Разжегл ны еси, якоже разжизается сребро. *Евангелие луки, зачало р~з.*

*По н~-м псалме стихира самогласна, глас в~:*

Пророчески убо вопияше Давид во псалмех: проидохом сквозе огнь и воду, и извел ны еси в покой. вы же, мученицы Христовы, самеми делы слово исполняюще, проидосте сквозе огнь и воду, и внидосте в царство небесное. Темже молитеся, четыредесяте суще страдальцы, даровати нам велию милость.

*Канона два мучеников на и~: первый канон, егоже краегранесие:*

Боговенчанный полк пою мучеников. *Иоанна монаха.*

*Глас в~. Песнь а~. Ирмос:*

Грядите, людие, поим песнь Христу Богу, раздельшему море, и наставльшему люди, яже изведе из работы египетския, яко прославися.

Боговенчанный полк пою мучеников Христовых, богодухновенными песньми, четыредесятилетнюю память светло торжествуяй, яко прославися.

На земли всего отвергшеся именования, изволиша (с. 83) четыредесяте Христоименное звание, имже ныне в вышних живут.

Сущии во Христе плоть и мир возненавидевше, ветхаго убо человека совлекостеся, со привременною одеждею, во одежду же нетления облекостеся.

*Богородичен:*

Кто изрещи твое по достоинству возможет паче слова зачатие; Бога бо родила еси плотию, пречистая, нам явльшагося Cпаса всех нас.

*Другий канон, егоже краегранесие:*

Боговенчанный полк пою мученик. *Кир феофана.*

*Глас и ирмос тойже.*

Бога нам, мученицы четыредесяте, ныне благопременна сотворите молитвами вашими, чистою сердца любовию призывающым вас.

На небесех трисолнечнаго сияния зарями просвещаеми, четыредесяте, на земли измерзшыя зимою напастей, покрыйте ны, поющыя вы.

Неразорима благочестия и непоколебимая церкве забрала, четыредесяте, Христоименитое звание, люте смущаемаго ныне умирите.

*Богородичен:*

Преестественно над всеми сущаго родила еси зиждителя и Господа, плоть бывша нас ради человек, Дево Богородице, Мати неискусомужная.

*Катавасиа:*
Отверзу уста моя:

*Песнь г~. Ирмос:*

утверди нас в тебе, Господи, древом умерщвей грех, и страх твой всади в сердца нас поющих тя.

Воинство и жизнь, и красоту телес, и богатство пренебрегше благославнии четыредесять, Христа вместо всех наследоваша. (с. 84)

Камением нещадно четыредесяте повелением биеми мучителевым, метания божиим духом на повелевающыя возвращахуся.

Глаголаше на самаго, мучителевыми устнами змий создавшаго хулу, по того богоборная уста, на мученики каменьми сокрушаются.

*Богородичен:*

Без семене во утробе Бога зачала еси, и рождши несказанно воплощшася: на негоже зрети не смеют, чистая, небесныя силы, приснодево.

*Ин. Ирмос тойже.*

Воинство мученическое и спряженный личе мученик венценосец, владыце предстояще, восхваляющыя вы присно спасайте.

Езером страстей обуреваемии и волною напастей лютых, к вам четыредесятем Христовым воином прибегаем.

В недрех авраамовых согреваемии, и славною одеждею украшаемии, зимою обстояния связанных разрешити, помолитеся.

*Богородичен:*

утверждение буди и прибежище, и покров, Дево богоневесто, верою к тебе прибегающым, и божию тя матерь исповедающым.

*Седален, глас и~. Подобен:*
Премудрости:

Христу ввоинившеся мученически, врага низложивше страдальчески, делы исполнисте пророка глаголы: сквозе бо огнь и воду мужески проидосте, покой обретше, жизнь нетленную. Темже небесными украшшеся венцы, с лики веселитеся безплотных, блаженнии страстотерпцы прехвальнии: молите Христа Бога, грехов оставление даровати чтущым любовию святую память вашу.

*Дважды.*
(с. 85)

*Слава, и ныне, Богородичен:*

В напасти многоплетенныя впад, от враг видимых и невидимых, бурею одержимь безчисленных согрешений моих: и яко к теплому заступлению и покрову моему, чистая, ко пристанищу притекаю твоея благости. Темже, пречистая, из тебе воплощенному безсеменно, молися прилежно о всех рабех твоих, непрестанно молящихтися, Богородице пречистая, молящи его присно, согрешений оставление даровати воспевающым достойно славу твою.

*Песнь д~. Ирмос:*

услышах, Господи, слух твоего смотрения, и прославих тя, едине человеколюбче.

умовредуете, глаголаху страдальцы, странную тщету всуе простирающе пребезбожнейшии.

Из\ъощрены мечи, и звери, и огнь, и крест, святым Христовы гонители простираху.

Страшен нам, глаголаху страдальцы, огнь геенский: нынешняго же яко клеврета не убоимся.

Да отяты будут руки, сожжена же буди нога, святии вопияху: нетленны бо сия паки приимем.

*Богородичен:*

Молим тя, пречистая, Бога безсеменно заченшую, присно молитися за рабы твоя.

*Ин. Ирмос тойже.*

Просвещение нам, мученицы, от Бога бысте, в сияние бо облекостеся неприсенное.

Богоизбранный, молися, соборе мученик, венценосный, избавити бед воспевающыя тя.

Свет неприступный, святии, Христов видети сподобльшеся, сущыя во тме сияти удостойте. (с. 86)

Облистающе, славнии, мысленным Христа светонаставлением, к зари божественней руководствуйте.

*Богородичен:*

Песнословяще, чистая, из утробы твоея воплощшагося, тя славословим, яко божию матерь.

*Песнь е~. Ирмос:*

Света подателю и веков творче, Господи, во свете твоих повелений настави нас: разве бо тебе, иного бога не знаем.

Неистовством пребезумным гонителей, страдальцы под воздухом на студени обноществовати осудившеся, воспеваху пение Богу благодарственное.

Радующеся четыредесяте Христовы мученицы, болезненный претерпевше лед, во езере стояще надеждею божественных венцев укрепляеми.

Смех предлагается четыредесятем Христовым мучеником, удавлен быв прежде гнездящийся в водах змий: пагубородныя бо крепости лишися.

*Богородичен:*

Тебе, рождшей Христа всех зиждителя, зовем: радуйся, чистая: радуйся, возсиявшая свет нам: радуйся, вмещшая Бога невместимаго.

*Ин. Ирмос тойже.*

Неистовства еретическаго четыредесяте, и ныне избавите Христову честную церковь: в нейже рождшеся, в толико достоинство и славу преминусте.

Явльшеся нам, четыредесяте Христовы мученицы богозарнии, огневиднии светильницы, просвещают верным благочестия путь спасительный.

*От*
земли преставистеся к небесней сени, мученицы, идеже Христу подвигоположнику предстояще, божественныя мя радости улучити сподобите. (с. 87)

*Богородичен:*

Яко непостижимое и неудобозримое всякому, владычце, еже паче ума таинство, отроковице, божественнаго твоего рождества, сущаго бо воистинну Бога нам родила еси.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Радостне началозлобный восхити, яко от двоюнадесяти иуду окаяннаго, и от едема человека, от четыредесяти отпадшаго.

Безстуден сый всуе шатаяся, якоже бо разбойником и матфием первее, тако и ныне мучитель, стрегущаго званием осудися.

Суемудренный и рыдания достоин, иже животов обоих погреши: огнем бо растаяся, и ко огню отиде негасимому.

*Богородичен:*

Неискусомужно, Дево, родила еси, и вечнуеши Дева, являющи истиннаго божества, сына и Бога твоего образы.

*Ин. Ирмос тойже.*

Бодрствующии и трезвеннии хранителие рода человеческаго явистеся, державнии, и молитвенницы молений, помощницы же печальных поставистеся.

Неприступными сияюще добротами в церкви Христове, всехвальнии, искушений избавите с любовию вас почитающих.

Бесящихся мучителей, всеизряднии, древле потребителие прелести бысте: и нам ныне помощь скорая и стена будите.

*Богородичен:*

На тя упование возложих, Мати приснодево, спасения моего, и тя предстательницу положих жизни, тверду же и непоколебиму. (с. 88)

*Кондак, глас з~. Подобен:*
Еже о нас:

Все воинство мира оставльше, на небесех владыце прилепистеся, страстотерпцы господни четыредесять: сквозе огнь бо и воду прошедше, блаженнии, достойно восприясте славу с небес и венцев множество.

*Икос:*

На престоле неприступнем седящему, простершему небо, яко кожу, и землю утвердившему, и собравшему воду в сонмы их: вся от не сущих сотворшему быти, и всем подающу дыхание и живот, приемлющему от архангел пение, и от ангел покланяемому, и от всех славимому, Христу вседержителю, зиждителю и Богу нашему, припадаю недостойный, принося мое моление, слова благодати прошу: да возмогу благочестно воспети и аз святыя, яже сам показав победители, даровав им славу с небес и венцев множество.

*Песнь з~. Ирмос:*

образу златому, на поле деире служиму, трие твои отроцы небрегоша безбожнаго веления. посреде же огня ввержени, орошаеми пояху: благословен еси, Боже отец наших.

ужасеся зря венцы страж четыредесяти, и отринув любожизненное, впирися рачением явленныя твоея славы, и с мученики пояше: благословен еси, Боже отец наших.

В баню притек душетленну, умерщвляется жизнолюбный: Христолюбец же, хищник изряднейший виденных быв, якоже в бани нетления, с мученики пояше: благословен еси, Боже отец наших.

огню мысленному возжену во умех четыредесяти, многокозненное нечествующих попаляшеся безумие, якоже некий воск таемь. Тебе же, Христе, воспеваху: благословен еси, Боже отец наших. (с. 89)

Яко зело светла, благолепна же, Христе, креста твоего сила, противными венцы плетущи четыредесятим мучеником: воду бо и огнь прошедше, в нетлении зовут: благословен еси, Боже отец наших.

*Богородичен:*

Тя купину моисей в горе синайстей огнепалимую, чистая, предзряше, понесшую неопально нестерпимую зарю неизреченнаго существа, соединившагося дебельству плоти, единыя в ней святых впостасей.

*Ин. Ирмос тойже.*

Наста светло летняя ваша память, всебогатии, просвещающи далече сияющая поста светлостию. Сию празднующе верою с вами воспеваем: благословен еси, Боже отец наших.

Решителие страстей и светильницы, издалеча сияющии, мира очищение, прелести разрушение, велегласнии истины проповедницы, лжи прогонителие всем явистеся, поюще: благословен еси, Боже отец наших.

Светила мысленная, сияюще, нам явистеся, мученицы, обуреваемыя спасаете и наставляете плавающыя, жития волнующыяся бурею, Христу воспевающе: благословен еси, Боже отец наших.

Красно Богу и ангелом возжеленно, четыредесяте богособранное и богодухновенное, и пресветлое ополчение, божественное и страшное всеоружие вопиюще и глаголюще: благословен еси, Боже отец наших.

*Богородичен:*

Светильник света и облак светел, и священия место показася, неискусобрачная: ибо святых святаго слова прият несказанно. егоже поюще взываем: благословен еси, Боже отец наших. (с. 90)

*Песнь и~. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте, дела, яко Господа, и превозносите во вся веки.

Неистовно страдальцем поустив враг всяко здание, всеми постыдеся: четыредесять бо непрестанно поют Господа, и превозносят во вся веки.

Немилостивно за Христа телес ваших уды сокрушшеся, всесожжение божественно принесостеся Богу: со ангелы присно ликуете, мученицы, поюще Христа во веки вся.

Крепостию смысла, егоже роди, на рамена вземши, Христолюбивая мати, благочестия плод приносит, с мученики мученика, священнодейству авраамову подобящися.

К непрестанней жизни правотечно, о сыне, твори шествие, Христолюбивая мати Христолюбивому детищу вопияше: не терплю тебе второе, подвигоположнику Христу явитися.

*Богородичен:*

Иже в недрех отчих, нераздельно же сына седящаго в вещественнем чреве твоем всельшася, чистая, поем, Дево богоневесто, и превозносим во вся веки.

*Ин. Ирмос тойже.*

Претворшеся к жизни истинней, еже о Христе ныне сокровенней, к зимней и болезненней кончине, доблии, крепко вдастеся, спасения и оставления просяще нам.

*От*
земли к небесным прешедше, страдальцы венценосцы, церкви мученик победоносных личе, бед, страстей, обстояний, избавления просите нам и спасения.

Расторг смерти узы Спас, страдальцем победы подаде на смерть: четыредесять бо мразом согреваеми пояху, и спасения всем верным просяще. (с. 91)

Напастей прилоги, нападение страстей, демонов искушения, божественный страстоносец лик, молитвою из\ъимает яве, от поющих Христа во веки.

*Богородичен:*

умерщвленныя и к персти смертней, и тлению сведенныя воскресила еси едина, начальника жизни рождши Христа Бога нашего, владычце Дево чистая, богородительнице.

*Песнь ф~. Ирмос:*

*От*
Бога, Бога слова, неизреченною мудростию пришедшаго обновити адама, ядию в тление падшаго люте: от святыя Девы неизреченно воплотившагося нас ради, вернии, единомудренно песньми величаем.

За Христа обнажившеся и камением биени бывше, воздушную претерпесте зимность, водный лед и сокрушение удес, и огнем опальшеся, в речней сияете быстрине издалеча, якоже светила, мученицы четыредесяте.

Жезл силы божественныя, крест стяжавше, вопияху Христу страдальцы четыредесяте: Владыко всесильный победителю, рукою твоею да венчаемся, да вси тя песньми непрестанно величаем.

Яко болезнен убо лед, якоже зело безмерна лютость, юже претерпесте, мраза, но сладок рай: авраамова бо недра патриарха греют вас в селех вечных, мученицы четыредесяте.

Победивше страданьми, и венцы приимше, от божественныя владычни десницы, ныне даровати молитеся мир миру и нам спасение, мученицы четыредесяте.

*Богородичен:*

Невесто Мати Дево, ангельская множества твоего молят сына, приими моление наше, едина надежде верных, (с. 92) и мир миру и нам спасение тебе любящым даруй.

*Ин. Ирмос тойже.*

Преестественныя зари и радости несказанныя, и славы сподобистеся улучити: ныне же любовию чтущыя вас, напастей и бед, и лукавствия избавите вражия, Христовы воини, мученицы четыредесяте.

Силу, пребогатии, божественную с небесе приемше и крепость, соузницы Христовы, льсти прогонителие бысте, отгоняще всяку идольскую мглу непостоянную, и просвещающе мир, мученицы четыредесяте.

украшшеся добротою честнаго мучения, и божественнаго причастницы бывше естества, воистинну радуетеся, свету срастворившеся светлейшему и чистому, Христовы воини, мученицы четыредесяте.

Ныне Христу предстояще благочестивым дерзновением, и отонуду божества светом облистаеми, славнии, восхваляющыя вы зарею осветитися трисиянною, прилежно молите, мученицы четыредесяте.

*Богородичен:*

Явльшийся, Дево, души моея примрак света твоего невещественными блистаньми озари, двере божественнаго света, и огня вечнаго избавитися сподоби, чистая, верою и любовию песньми тя величающаго.

*Светилен. Подобен:*
Жены услышите:

Десятицу четверочисленную, победоносный полк, воинство святых мученик воспоим достойно: огнем бо и студению, и водою посрамиша враждебных полки, и от Христа Cпаса венцы прияша славы.

*Слава:*

Лик четверодесяточисленный мучеников четыредесяти, (с. 93) пребожественныя Троицы добродетелей четверичных огня, воздуха, воды и земли, стихий четырех, песньми божественными да воспоется, яко за Христа пострадавший, всех владыце.

*И ныне, Богородичен:*

Владыку всея твари рождши, Мати Дево, и всяческих яко сущи отроковица, о владычце Богородице, страстей мучительствующих мя исхити, и проводи к милосердия осиянию, и к прекрасной пасце воскресшаго сына твоего.

*На хвалитех стихиры на д~, глас е~. Подобен:*
Радуйся, постников:

Приидите, мученический, братие, с похвалами воспоим полк, мразом и огнем опальшийся, и прелести зиму разжженною ревностию попаливший, воинство доблественнейшее, священнейший собор, защищение же неразрушимо и непобедимо, веры забрала и хранители, мученик четыредесяти лик божественный церкве ходатая. Сильне молящыя Христа, низпослати душам нашым мир и велию милость.

*Дважды.*

Радуйся, соборе крепкий и терпеливый и победительное ополчение, столпы благочестия, воини Христовы, твердии оружницы и непобедимии, умом пресильнии и душею мужественнейшии, воистинну божественнии, Богу возжеленный лик святый, богоизбранный сонм, мученицы четыредесяте: иже равны страданием, равны и нравом, и равныя и венцы приемше, Христа молите, даровати душам нашым мир и велию милость.

Радуйся, победоносное множество, иже на бранех добле мужествовавше, звезды прошедше сквозе огнь и студень, и водный лед разсыпавше, землю онебесивше и вся просветивше, в недрех авраамовых ныне греемии, и со ангельскими ликующе воинствы, мученицы четыредесяте, цвети дыхающии благовоние сущо (с. 94) духовнаго раздаяния, Христа молите, душам нашым даровати велию милость.

*Слава, глас тойже, самогласен. Иоанна монаха:*

Страстотерпцы Христовы, всечестный пост светльший соделасте памятию вашего славнаго страдания, четыредесять бо суще четыредесятницу освящаете, спасительней страсти уподобившеся, вашим за Христа страданием. Темже имуще дерзновение, молитеся в мире достигнути нам в тридневное воскресние Бога и Cпаса душ наших.

*И ныне, Богородичен:*

Блажим тя, Богородице Дево, и славим тя вернии по долгу, град непоколебимый, стену необоримую, твердую предстательницу и прибежище душ наших.

*На стиховне, в триоди самогласен дважды, и мученичен.*

*Слава, святых, глас в~. Самогласен:*

Истины чашею от своих кровей, огнем мучений и водным ледом верныя напоиша, четверочисленная бо десятица поющи песнь спасу, един убо ум всем, в телесех же мнозех принесошася Христу, и богоневестная Мати Христолюбиваго отрока на рамена вземши, глаголаше: гряди, страдальче, и постражди с прочими.

*И ныне, Богородичен:*

Непроходимая врата, тайно запечатствованная, благословенная Богородице Дево, приими моления наша и принеси твоему сыну и Богу, да спасет тобою душы нашя.

*Таже,*
Благо есть: Трисвятое, тропарь, ектениа, и три поклоны великия, час а~-й с кафисмою, и отпуст. Во время же свое бывает г~, з~ и ф~ час, по чину их с кафисмами: и блаженны поскору и прочее. На коемждо часе по г~ поклоны великия. (с. 95)

*В тойже день на вечерни, по обычной кафисме, на*
Господи, воззвах, *ставим стихов и~. И поем триоди самогласен дне дважды, и мученичен, и подобны г~. И святых мучеников д~.*

*Стихиры мучеников, глас а~:*

Лик четверодесятосиянный, воинство все богособранное, спросия посту страданьми честными, освящающ и просвещающ душы нашя.

*Дважды.*

*Глас в~:*

Езеро яко рай и зимность яко зной, мученицы вмениша, Христе Боже, не устрашиша помысла их томителей прещения, не убояшася доблии мук приложений, оруженосный стяжавше крест: тем бо врага яко крепцыи победиша, темже и венцы прияша благодати.

Четверодесяточисленный лик мученик кто не воспоет; в воду бо езера внидоша дерзостне, и мразом стесняеми, песнь воспеваху Господу: еда в реках прогневаешися на ны, Господи; еда в реках прогневаешися на ны, человеколюбче; облегчи тяжесть и горесть воздуха: своею бо кровию обагришася наши ноги, и введи ны, Боже, в вечныя твоя кровы: да недро ны согреет патриарха авраама.

*Слава, глас тойже:*

Пророчески убо вопияше Давид во псалмех: проидохом сквозе огнь и воду, и извел ны еси в покой: вы же, мученицы Христовы, самеми делы слово исполняюще, проидосте сквозе огнь и воду, и внидосте в царство небесное. Темже молитеся, четыредесяте суще страдальцы, даровати нам велию милость.

*И ныне, Богородичен:*
Все упование мое:

*<М\р>*
*Аще к среде или к пятку,*
крестобогородичен, писан сего месяца в д~и день. Вход со евангелием. Прокимен дне и чтения (с. 96) триоди. И Да исправится молитва моя: Посем. Прокимен, глас е~: Ты, Господи, сохраниши ны и соблюдеши ны от рода сего и во век: *Стих:*
Спаси мя, Господи, яко оскуде преподобный. Апостол ко евреем, зачало тл~а. Аллилуиа, глас д~: Воскликните Господеви, вся земля, пойте же имени его. *Стих:*
Яко искусил ны еси, Боже, разжегл ны еси, якоже разжизается сребро. Евангелие матфеа, зачало п~. И прочее божественная литургиа преждесвященных. Причастен: Радуйтеся, праведнии, о Господе.

*<М\р>*
*Аще случится м~ мученик а~-я седмицы в койлибо день, и поется служба их в субботу, со святым мучеником феодором тироном.*

В пяток вечера, кафисма рядовая. На Господи, воззвах, стихиры на и~: и поем триоди самогласен дне, дважды, и мучеников на д~. И феодора на д~. Слава, феодора: И ныне, Богородичен первый, гласа. Вход, прокимен и чтения дне, и мучеников г~. И по Да исправится молитва моя: г~ поклоны великия. И прочее преждесвященных. По заамвонной молитве поем канон святаго феодора над коливом, якоже указася в четыредесятнице на ряду, и отпуст.

[Зри] А идеже несть преждесвященных, вечера на Господи, воззвах, стихиры мучеников г~, и феодора г~: Слава, феодора: И ныне, Богородичен ли гласа прешедшаго, без входа. Прокимен и чтения дне, и мучеников. На стиховне самогласен дне, дважды, и мученичен. Таже припев: и поем стихиру феодора: Божественных даров: писана на Господи, воззвах: Слава, мучеников, глас з~: В песнопениях восхвалим: По Ныне отпущаеши: тропарь мучеников: Слава, феодора: И ныне, Богородичен: Вся паче смысла: Ектениа, и три поклоны великия. И поем канон святаго феодора над коливом: и отпуст по обычаю.

Повечерие поем великое: на повечерии поем канон усопших: (с. 97) и минеи рядовый. Тропари же, по а~-м и по в~-м трисвятом, глаголем обоих святых: а на последнем трисвятом, кондак мучеников.

На утрени, на Бог Господь, тропарь мучеников, дважды: Слава, феодора: И ныне, Богородичен: Вся паче смысла: По а~-й кафисме седальны мучеников оба: Слава, и ныне, Богородичен: и чтение мучеников. По в~-й кафисме седальны феодора: Слава, и ныне, Богородичен: и чтение мучеников, или феодора. Полиелей и седален мучеников, дважды: Слава, и ныне, Богородичен: и чтение мучеников. Степенна, а~-й антифон д~-го гласа. Прокимен и Всякое дыхание: и евангелие мучеников. псалом н~: стихира мучеников. Каноны мучеников, со ирмосом на з~: и феодора оба канона на и~. Катавасиа: Отверзу уста моя: песни же, з~-ю и и~-ю, глаголем напреди в пяток. По г~-й песни кондак и икос, и седален мучеников. Слава, феодора: И ныне, Богородичен. И чтение о святем феодоре. По з~-й песни кондак феодора и икос, и чтем пролог и синаксарий. По ф~-й песни светилен мучеников: Слава, феодора: И ныне, Богородичен. На хвалитех стихиры мучеников г~, глас е~, подобен: Радуйся: и феодора, подобны г~: таже припев: Проидохом сквозе огнь и воду: И поем самогласну стихиру мучеников: Страстоносцы Христовы: Слава, феодора: И ныне, Богородичен. Славословие великое: тропарь мучеников: Слава, феодора: И ныне, Богородичен. Ектении и отпуст, и обычное исхождение в притвор: и час а~-й.

На часех тропарь мучеников: Слава, феодора: И ныне, Богородичен часов: кондаки же глаголем пременяюще.

На литургии, блаженна мучеников, песнь г~, на д~: и феодора з~-я, на д~. По входе тропарь мучеников и феодора, и кондак его: Слава, мучеников: И ныне, Богородицы храма, или, Предстательство христиан: Прокимен, Аллилуиа и причастен (с. 98) мучеников, и феодора. Апостол и евангелие прежде субботы, и феодора под зачало: таже мучеников.

*<М\р>*
*Аще ли случится м~ мучеников в а~-ю неделю постов.*

И поется служба их, яко указано в неделю г~-ю постов, кроме поклонения креста, точию на литии. Слава, мучеников, писана на Господи, воззвах: И ныне, триоди. На стиховне Слава, мучеников: И ныне, триоди. На Бог Господь, тропарь воскресен, дважды: Слава, мучеников: И ныне, Пречистому твоему образу: катавасиа триоди.

*<М\р>*
*Аще ли случится м~ мучеников в понедельник в~-я, или г~-я, или д~-я, или е~-я, или з~-я недели постов.*

В неделю вечера поем, Блажен муж: а~-й антифон. На Господи, воззвах: стихиры на и~, триоди дне на д~, повторяюще а~-ю: и мучеников на з~: Слава, мучеников: И ныне, Богородичен а~-й. Вход, прокимен великий триоди. И чтения мучеников г~. Таже, Сподоби, Господи, в вечер сей: и Исполним вечернюю: На стиховне триоди самогласен дне, дважды и мученичен: Слава, мучеников: И ныне, Богородичен, по гласу, воскресен. По отче наш: тропарь мучеников: Слава, и ныне, Богородичен воскресен. Ектениа, Помилуй нас, Боже: и поклоны г~ великия, и отпуст.

Полунощницу же поем по обычаю с кафисмою, и тропари обычныя. По Честнейшую, г~ поклоны великия.

На утрени, на Бог Господь, тропарь мучеников дважды: Слава, и ныне, Богородичен. По а~-й и по в~-й кафисме глаголем седальны триоди: ектении же не глаголются. И чтение во ефреме. По г~-й кафисме глаголет иерей ектению малую: и седальны мучеников оба: и чтение мучеников. Полиелей и седален мучеников, дважды: Слава, и ныне, Богородичен: и чтение (с. 99) мучеников. Степенна, а~-й антифон д~-го гласа. Прокимен и евангелие мучеников. Таже псалом н~. Стихира мучеников. Каноны мучеников со ирмосом на и~. Катавасиа: Отверзу уста моя: а идеже трипеснец, и поем канон мучеников со ирмосом на з~: и трипеснец на и~. Катавасиа триоди. По г~-й песни седален мучеников, дважды: Слава, и ныне, Богородичен. И чтение мучеников. По з~-й песни кондак и икос, и пролог. Светилен мучеников. Дважды: Слава, и ныне, Богородичен. На хвалитех стихиры мучеников, на д~ Слава, мучеников: И ныне, Богородичен его. Таже настоятель или чтец глаголет: Слава тебе, показавшему нам свет. Посем ектениа: Исполним утреннюю: таже на стиховне самогласен дне, дважды: и мученичен. Слава, мучеников: И ныне, Богородичен. Посем: Благо есть: глаголем единожды. По отче наш: тропарь мучеников. Слава, и ныне, Богородичен воскресен. Ектениа: Помилуй нас, Боже: и три поклоны великия, и час первый. На часех тропарь глаголем мучеников: и по трисвятом кондак их. И на конец, г~ поклоны великия, и по поклонех трисвятаго не глаголем, но глаголем: Христе свете: и отпуст. Час же г~ и з~-й, и ф~-й, поем с кафисмами, в подобное их время, со чтением. На з~-м часе чтется паремиа дне, по чину ея. [Зри] Молитвы же великаго василиа по часех глаголем непременно, еже есть: Владыко Боже отче: и, Боже и Господи сил: и, Владыко Господи Иисусе Христе: Егда же поем полиелей, на часех в кампан не ударяем. По кафисме чтец глаголет: Слава, тропарь мучеников: И ныне, Богородичен часов. По отче наш: кондак мучеников. По Честнейшую, г~ поклоны великия. По ф~-м часе блаженны глаголем поскору без пения. По Ослаби, остави: кондак храма. Слава, мучеников: И ныне, храма Богородицы. [Зри] Аще ли несть храма Богородицы. И ныне, Предстательство Христиан: Посем, Господи, помилуй, м~. Слава, и ныне: Честнейшую херувим: и г~ (с. 100) поклоны великия: таже молитва, Всесвятая Троице: И начинаем вечерню по обычаю:

Настоятель или чтец глаголет: Приидите, поклонимся, трижды. И поем вечерню с поклоны, по чину постному. По обычной кафисме, на Господи, воззвах, стихиры на и~: Триоди самогласен дне, дважды: и мученичен: и подобен триоди, г~: и мучеников д~. Слава, мучеников: И ныне, Богородичен, по гласу обычный. [Зри] Аще ли к среде, или пятку, глаголем крестобогородичен, по гласу славника. Вход со евангелием. Свете тихий: прокимен и чтение дне. Да исправится молитва моя: и г~ поклоны великия, ектении малыя не глаголем. Прокимен, апостол, аллилуиа, евангелие и причастен мучеников. Литургиа преждесвященная по обычаю. На отпусте иерей поминает прежде празднуемых святых, потом наставшаго. [Зри] Святаго же прилучившагося на ряду, канон поем на утрени по чину: Стихиры же его, яже писаны, вечер на Господи, воззвах, глаголем их на хвалитех.

[Зри] Аще ли коея великия ради нужды, в памяти святых великих, имущих полиелей, не случится быти преждесвященней литургии: Часы поем, якоже выше речеся. По ф~-м часе и по молитве: Владыко Господи Иисусе Христе, глаголем и псалом, Благослови, душе моя, Господа, и вся внутренняя: Слава, Хвали, душе моя, Господа: И ныне, Единородный сыне: и Во царствии твоем: поскору без пения. На блаженнах глаголем мучеников песнь г~-ю и з~. таже апостол и евангелие мучеников. Посем, Помяни нас, Господи: По Ослаби, остави: и по отче наш: Кондак храма. Слава, мучеников: И ныне, Богородицы храма. Аще же несть храма Богородицы, Предстательство христиан: Таже, Господи, помилуй, м~. И поклоны г~ великия. И в то время параекклисиарх знаменует в два кампана. И по г~-х поклонех великих, глаголем: Приидите, поклонимся: И поем вечерню с поклоны и (с. 101) кафисму обычную. На Господи, воззвах, стихиры триоди, подобны, г~: И святаго, егоже наста память, г~. Слава, и ныне, Богородичен. Аще ли к среде, или пятку, глаголем: Слава, и ныне, крестобогородичен. Таже, Свете тихий: прокимен и чтение триоди, дне. На стиховне дне триоди. По Ныне отпущаеши: и по отче наш, тропарь, Богородице Дево, радуйся: и прочее по постному. По Честнейшую и по поклонех, глаголем Трисвятое. Господи, помилуй, в~и. Всесвятая Троице: Таже, Буди имя господне: и г~ поклоны: и Благословлю Господа: Достойно есть: И отпуст. На отпусте же поминает наставшаго святаго. По отпусте же входим в трапезу, и ядим два варения с елеем и пием вино. В среду же и пяток ядим два варения без елеа и пием вино.

*<М\р>*
*Аще ли случится м~ мучеников во един от дней постных, поем службу их сице.*

На часех по Ослаби, остави: и по отче наш: кондаки по уставу: Таже, Господи, помилуй, м~. Слава, и ныне, Честнейшую херувим: И по поклонех глаголем Трисвятое. Господи, помилуй, в~и. и Всесвятая Троице: и абие начинаем вечерню и обычную кафисму: глаголются же ектении малыя по коемждо антифоне. На Господи, воззвах, стихиры на и~. Самогласен дне, дважды и мученичен, и подобны триоди, г~: и мучеников, д~. Слава, мучеников: И ныне: Прейде сень законная: Вход. Таже прокимен и чтения дне, и мучеников чтения г~. Таже поем: Да исправится молитва моя: и г~ поклоны, и поряду литургиа преждесвященная.

А идеже не будет преждесвященныя, по Ослаби, остави: и по поклонех великих, чтец глаголет: Приидите, поклонимся: трижды: и поклоны г~. Таже псалом: Благослови, душе моя, Господа: И поем вечерню без поклонов. По обычной кафисме, стихиры на з~, триоди, подобны, г~: и мучеников, г~. Слава, мучеников: И ныне, Богородичен воскресен. Вход, и Свете (с. 102) тихий: Прокимен и чтения дне, и мучеников: и абие, Сподоби, Господи: Таже, Исполним вечернюю молитву: На стиховне триоди: Слава, мучеников. И ныне, Богородичен по гласу. Ныне отпущаеши: По трисвятом тропарь мучеников: Слава, и ныне: Гавриилу вещавшу: ектениа, Помилуй нас, Боже: Посем г~ поклоны великия и молитва: Всесвятая Троице: и Благословлю Господа: Достойно есть: и отпуст.

Повечерие поем великое без поклонов. По а~-м Трисвятом тропарь мучеников: Слава, и ныне, Богородичен воскресен, по гласу. По в~-м Трисвятом тропари обычныя: Помилуй нас, Господи: По Достойне и по Трисвятом, кондак мучеников. Господи сил, с нами буди: не поем: по Честнейшую, г~ поклоны великия. Трисвятаго же не глаголем: а отпуст малый. Полунощницу же поем по обычаю с кафисмою, якоже предписася в понедельник в~-я недели поста. Такожде и утреню и всю службу мучеников.

*<М\р>*
*Аще случится м~ мучеников в субботу в~- ю, или г~-ю, или д~-ю постов.*

В пяток вечера кафисма рядовая. На Господи, воззвах, стихиры на и~: триоди самогласен дважды и октоиха мученичны д~: и мучеников, д~. Слава, мучеников: И ныне, Богородичен а~-й гласа. Вход. Прокимен и чтения дне: и мучеников, г~. Да исправится молитва моя: и прочая преждесвященных.

[Зри] Аще ли несть преждесвященных, в пяток вечера, на Господи, воззвах, стихиры мучеников на з~. Слава, мучеников: И ныне, Богородичен, а~-й гласа. Вход. Прокимен и чтения дне, и святых. Таже: Сподоби, Господи: На стиховне самогласен триоди, дважды: и мученичен октоиха, по гласу: Слава мучеников: И ныне, Богородичен воскресен. По Ныне отпущаеши: тропарь мучеников. Слава, и ныне, Богородичен воскресен настоящаго гласа: ектениа и поклоны г~. Таже, молитва, Всесвятая Троице: (с. 103) Буди имя господне: и псалом л~г, Благословлю Господа: Достойно есть: И отпуст.

[Зри] Повечерие же поем великое, на немже поем четверопеснец субботы.

На утрени и на часех поем службу единых мучеников, якоже предписася.

На литургии, служба дне и мучеников.

*<М\р>*
*Аще случится м~ мучеников во в~-ю, д~-ю и е~-ю неделю постов:*

В субботу вечера, на малей вечерни стихиры воскресны и Богородицы, по обычаю. На велицей вечерни, на Господи, воззвах, стихиры воскресны г~: и @восточенъ@{@Анатолиевъ@} един: и мучеников на з~. Слава, мучеников: И ныне, Богородичен а~-й гласа. Вход и чтение мучеников. На литии, стихира храма и мучеников стиховныя: Слава, мучеников, писана по н~ псалме: И ныне, Богородичен. На стиховне стихиры воскресны, по алфавиту. Слава, мучеников: И ныне, Богородичен. На благословении хлебов, Богородице Дево: трижды, и чтение во апостольских посланиих. На Бог Господь, тропарь воскресен, дважды. Слава, мучеников. И ныне, Богородичен, по гласу тропаря. По кафисме: седальны воскресны и богородичны их. И чтение во евангелии. Полиелей и седальны мучеников оба. Слава, по полиелеи седален: И ныне, Богородичен: И чтение мучеников. Степенна и прокимен гласа: и евангелие воскресно. псалом н~: Слава, стихира, глас и~: Покаяния отверзи ми двери: и прочая. Канон воскресен, со ирмосом, на д~: и триоди на д~: и мучеников на з~. Катавасиа: Отверзу уста моя: По г~ песни кондак и икос, седален мучеников, дважды: Слава, и ныне, Богородичен: И чтение мучеников. По з~ песни, кондак и икос воскресен. По ф~-й песни, светилен воскресен: Слава, мучеников: И ныне, Богородичен воскресен. На хвалитех, стихиры воскресны, д~: и мучеников со славным, д~, с припевы их. (с. 104) Таже, припев: Воскресни, Господи Боже мой: И поем самогласну стихиру триоди: Слава, туюжде: И ныне, Преблагословенна еси: Славословие великое. Тропарь воскресен: ектении: и отпуст. И исхождение в притвор. Слава, и ныне, стихира евангельская. И час а~. Тропарь воскресен: Слава, мучеников: И ныне, Богородичен часов. По отче наш: кондак дне: и совершенный отпуст.

На литургии блаженна гласа на з~: и мучеников песнь г~-я, на д~: И прочая служба дне и мучеников. Святаго же григориа служба поется, егда разсудит екклисиарх: или мучеников службу поем в субботу в~-ю: такожде и д~-ю, и е~-ю недели, службы триоди святых оставляются: и поется служба мучеников по уставу.

*<М\р>*
*Аще ли случится м~ мучеников в неделю г~-ю постов, крестопоклонную.*

В субботу вечера на малей вечерни стихиры на Господи, воззвах, и на стихирах, все триоди по обычаю.

На велицей вечерни, по кафисме, на Господи, воззвах, стихиры воскресны, г~: и креста д~: и мучеников г~. Слава, креста: И ныне, Богородичен а~-й гласа. Прокимен дне: и паремии мучеников. На литии стихира храма: и мучеников хвалитны: Слава, мучеников: И ныне, креста. На стиховне стихиры воскресны: Слава, мучеников: И ныне, креста. На благословении хлебов, Богородице Дево, дважды: и креста, единожды: Спаси, Господи, люди твоя:

На утрени на Бог Господь, тропарь воскресен, дважды: Слава, мучеников: И ныне, креста. По кафисмах седальны воскресны и богородичны их. И чтение во евангелии толковом. Полиелей мучеников и седальны оба: Слава, и ныне: Богородичен и чтение мучеников. Степенна гласа. Прокимен: и евангелие воскресно. Воскресение Христово: псалом н~: Покаяния отверзи ми двери. Канон воскресен, со ирмосом на д~: и мучеников на д~: и креста на з~. Катавасиа креста: Божественнейший прообрази: По г~ песни, кондак (с. 105) мучеников и икос: и седален дважды: Слава, и ныне, креста: и чтение мучеников. По з~ песни, кондак креста и икос. На ф~ песни поем Честнейшую: Светилен воскресен: Слава, мучеников: И ныне, креста. На хвалитех стихиры воскресны, д~: и креста, подобны г~, а~-й дважды, с припевы их. Таже припев: Воскресни, Господи Боже мой: и поем самогласну стихиру дне триоди: Слава, туюжде: И ныне: Преблагословенна еси: Славословие великое: трисвятое пением. Поем вход. И глаголем тропарь: Спаси, Господи, люди твоя: трижды. И бывает поклонение честнаго креста по обычаю, якоже явствует в триоди. Таже ектении и отпуст, и исхождение: Слава, и ныне, стихира евангельская и поучение студитово. И час а~, в притворе. На часех тропарь воскресен: Слава, креста: И ныне, Богородичен часов, По отче наш, кондак воскресен. На г~-м часе тропарь воскресен: Слава, мучеников: И ныне, Богородичен часов. По отче наш: кондак мучеников. Такожде и на прочих часех, глаголем пременяюще.

На литургии, блаженна гласа на д~: и креста песнь г~, на д~: и мучеников песнь з~-я, на д~. По входе тропарь воскресен и креста, и мучеников. Таже кондак воскресен, Слава, мучеников: И ныне, креста. Прокимен, апостол, аллилуиа, евангелие и причастен прежде креста, потом мучеников.

*<М\р>*
*Аще ли случится святых м~ мученик в среду д~-ю постов.*

Поем службу их, прежде во вторник тоя седмицы: точию во вторник вечера: на Господи, воззвах, стихиры, самогласен дне триоди, дважды: и креста д~: и мучеников д~: Слава, мучеников: И ныне, креста. Другия же стихиры креста поем в среду на хвалитех. Таже, вход, прокимен, и чтения дне, и Да исправится:

Аще же не будет преждесвященныя: И во вторник вечера, На Господи, воззвах, стихиры креста на з~: святых же мучеников м~, (с. 106) отдается праздник на часех, якоже указася в понедельник в~-я недели постов.

*<М\р>*
*Аще ли случится м~ мученик в четверток великаго канона:*

И поется служба их вся во вторник: напредь тояже недели.

*<М\р>*
*Аще ли случится м~ мученик в субботу акафиста:*

И поем службу их в неделю е~-ю постов.

