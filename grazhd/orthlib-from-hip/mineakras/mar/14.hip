<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 146)

*Месяца тогоже в д~и-й день.*

*Преподобнаго отца нашего венедикта.*

*На*
Господи, воззвах, *стихиры, глас в~. Подобен:*
Егда от древа:

Верою и любовию истинною, мира отрекся, отче, от младенства, преподобне, радуяся последовал еси распеншемуся Христу: и многими подвиги плоть умертвив, благодать исцелений богатно приял еси, утоляти немощи различныя и лукавыя отгоняти духи, вельми удивляемь.

Красота монашествующих быв, собрал еси неизчетное множество пети Господа, преподобне венедикте, и к небесней вся стези наставил еси, добре последующыя божественным твоим учением, и подобящыяся твоему житию добродетельному, отче. с нимиже тя почитаем священно, в преставлении твоем радующеся.

Якоже древле илиа дождь, отче, с небес молитвою божественною низвел еси, точити же елей сосуд сотворил еси, и мертвеца воскресил еси, и иная премногая чудеса сотворил еси, в славу, преподобне, всех Cпаса и Бога. темже твою славную память любовию празднуем, венедикте. (с. 147)

*Слава, и ныне, Богородичен, глас и подобен тойже:*

Всех скорбящих радосте, и обидимых предстательнице, и убогих питательнице, странных же утешение, и жезле слепых, немощных посещение, труждающихся покрове и заступнице, и сирых помощнице, Мати Бога вышняго, ты еси пречистая, потщися, молимся, спастися рабом твоим.

*Крестобогородичен, подобен тойже:*

Досады претерпевшаго многи, и на крест вознесеннаго всяческих творца, видевши пречистая стеняше, глаголющи: препетый Господи, сыне и Боже мой, како почести хотя создание твое, Владыко, терпиши плотию безчестие; слава многому милосердию и сошествию твоему, человеколюбче.

*Канон, егоже краегранесие:*
Песнь принесу мудрому венедикту. *Творение иосифа.*

*Глас в~. Песнь а~. Ирмос:*

Грядите, людие, поим песнь Христу Богу, раздельшему море, и наставльшему люди, яже изведе из работы египетския, яко прославися.

Песнословити достохвальную память твою, усердствующему, преподобне, благодать дати мне молися, венедикте, и всех прегрешений избавление.

Монашески, твой от младенства взем крест, последовал еси вседержителю: и умертвив плоть, жизни сподобился еси, преблаженне.

Закону божию повинувся, досточудне, и страстей взыграния увядил еси, воздержания подвиги, и безстрастия благодатию обогатился еси.

*Богородичен:*

Иже тебе ради нетлением обогащшеся, (с. 148) богородительнице всечистая, радуйся, вопием ти обрадованней, преподобных и праведных удобрение.

*Песнь г~. Ирмос:*

утверди нас в тебе, Господи, древом умерщвей грех, и страх твой всади в сердца нас, поющих тя.

Вод животных божественнаго духа исполнившися, богоносе, душа твоя реки чудес источи, недугов изсушающыя течение.

К широте райстей преселился еси, всеблаженне, тесную шествовав стезю, и демонов коварствия, и шествия безчинная утеснил еси.

Течении твоих слез напаяемь, яко древо, венедикте, плодоносно, благоплодие божественно принесл еси добродетелей и чудес божественною благодатию.

*Богородичен:*

Един благий твою воплощаемь пройде, пренепорочная, утробу, и человек виден бысть совершен, егоже моли спасти поющыя тя.

*Седален, глас а~. Подобен:*
Камени запечатану:

Монашествовав богоугодно, добродетельно пожил еси, и благодать исцелений приял еси, венедикте, чудеса совершив страшна: обитель же совокупль священну, привел еси Господу спасаемых множества, пребогате. слава Богу просветившему тя: слава венчавшему тя: слава святую твою память прославльшему.

*Слава, и ныне, Богородичен:*

Руце твои божественныя, имиже создателя понесла еси, Дево пресвятая, воплощшагося благостынею, простерши, умоли его избавити нас от искушений и страстей, и бед, хвалящих тя любовию и вопиющих: слава всельшемуся в тя: слава прошедшему из тебе: слава избавльшему нас рождеством твоим. (с. 149)

*Крестобогородичен:*

На кресте тебе распеншуся от беззаконных, и от воин, Cпасе, копием ребром твоим прободенным, пречистая рыдаше горько, и многому твоему и страшному терпению ужасашеся, вопияше: слава к человеком твоей любви: слава твоей благости: слава смертию твоею человеки обезсмертившему.

*Песнь д~. Ирмос:*

Пою тя, слухом бо, Господи, услышах, и ужасохся: до мене бо идеши, мене ищя заблуждшаго. тем многое твое снизхождение, еже на мя, прославляю, многомилостиве.

Распен себе самаго страстем и миру, богомудре отче, на кресте простершему волею длани Христу угодил еси, венедикте. егоже моли спасти душы нашя.

Подвиги воздержания, преподобне, плотския умертвил еси уды, мертвыя же молитвою возставил еси, и разслабленным благотечение верно чудимь даровал еси, и всяк недуг, отче, исцелил еси.

Сухия же и невлажныя, преподобне, соделал еси душы родны живительным словом твоим, плодов духовных и божественных, мудре, богопровиден быв, и монашествующих красота священнейший.

*Богородичен:*

Яко дождь на руно, чистая, в честное чрево твое слово сниде воплощаемо, и устави многобожия яве одождения, всенепорочная, и горькую зиму разорило есть.

*Песнь е~. Ирмос:*

Света подателю и веков творче, Господи, во свете твоих повелений настави нас: разве бо тебе, иного бога не знаем.

Сущаго в милости Бога моля, отче преподобне, наполнил еси якоже илиа чванец елеа, сосуд велик, от зрящих верно удивляемь.

Яко чист душею ты во изступлении быв, видел (с. 150) еси всю землю, яко под зарею сияющу единою, Богу тя почитающу, всеблаженне венедикте.

Чудодействуя о Христе, воде истещи молитвою, преподобне, молиши подвигоположника, яже пребывает, возпроповедающи чудеса, венедикте.

*Богородичен:*

Живый на небесех, хотяй вселися в ложесна твоя чистая, яко да нас домы Троице сотворит, тя Богородицу проповедающих, чистая.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Светозареньми просвещаемь духа, тму лукавых демонов отгнал еси, чудотворче венедикте, монашествующих светильниче светлейший.

Яко преславно, блаженне, житие твое, яко пресветло честное жительство твое, имже стада привлекл еси монашествующих к разуму спасительному.

Царствия житель быв небеснаго, богомудре венедикте, сего улучити моли, верно тя присно блажащым.

*Богородичен:*

Из утробы твоея святыя возсия правды невечернее солнце, и верныя просвети, Богородице Дево всепетая.

*Кондак, глас з~:*

Благодатию божиею обогатился еси, делы же известил еси звание: и явился еси, венедикте, угодниче Христа Бога в молитвах и постех, дарований божия духа исполнен: и был еси недужным исцелитель и прогонитель врагом, и заступник скорый душам нашым.

*Песнь з~. Ирмос:*

Ветии явишася отроцы любомудрейшии древле, от (с. 151) богоприятныя бо души богословяще, устнами пояху: пребожественный отцев и наш Боже, благословен еси.

Мертвость живоносну стяжал еси сластей отложением. темже мертвыя возставляти сподобился еси, блаженне венедикте, вопия: пребожественный отцев и наш Боже, благословен еси.

удивляемь от множества верных, яко илиа великий соделал еси преподобными твоими труды, ограду водрузив монахом: яже присно пребывает остеняема молитвами твоими, блаженне.

Непщевавше уморити без ума чарованьми, отче, лукавными, тя блюдомаго божественною вседетеля дланию, несмысленнии постыдешася, обличени бывше сущим в тебе, венедикте, проразумением.

*Богородичен:*

Исцели души моея страсти, безстрастия источника заченшая несказанно, Дево, и умиления тучу подаждь ми ходатайствующую ми утешение тамо, святая Богородице.

*Песнь и~. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте, дела, яко Господа, и превозносите во вся веки.

Над страстьми тлетворными царствовав о Христе, богомудре отче, в небеснем царствии сподобился еси жити, со всеми добре пожившими, и всевидца Бога возлюбившими.

Твоя святыя молитвы приемля Бог, сущым во оскудении тобою подаваше, яже к житию вины, вельми на земли прославляя тя чудодействы, венедикте треблаженне.

украсився добротами божественных добродетелей, к (с. 152) красным чертогом преставился еси, отче, пребывати с богом, и сего божественныя красоты в безконечныя веки наслаждатися.

*Богородичен:*

Се родися из тебе, якоже вопиет исаиа, чистая, отроча, сын вышняго, и твой зримь есть сын, Дево, сыны сотворяя небеснаго отца, тя почитающыя.

*Песнь ф~. Ирмос:*

*От*
Бога, Бога слова, неизреченною мудростию пришедшаго обновити адама, ядию в тление падшаго люте, от святыя Девы неизреченно воплотившагося нас ради, вернии, единомудренно песньми величаем.

Явился еси яко солнце великое, озаряя здание знаменьми, богоносе, страшными, и добродетелей сиянии, сего ради совершающе память твою поистинне светозарную, просвещаемся, отче, сердечными чувствы.

Тя монашествующих стада тобою собранна, день восхваляют и нощь, посреди тело твое имуще, источающее богатно чудес реки, отче мудре, и просветяще сих непрестанно стопы.

Паче солнечных лучь облистал еси, отче, исполнив божия заповеди, и к свету невечернему преставился еси, моля податися оставлению грехов верно тя чтущым, приснопамятне венедикте.

*Богородичен:*

Светородительнице Дево, души моея страсти отжени: и даждь чисто зрети, владычце, спасительную доброту возсиявшаго неизреченно из твоея пречистыя утробы, во свет языков, всепетая.

