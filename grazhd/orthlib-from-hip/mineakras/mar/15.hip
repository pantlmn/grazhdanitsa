<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 153)

*Месяца тогоже в е~и-й день.*

*Святаго мученика агапиа, и с ним шести мученик.*

*На*
Господи, воззвах, *стихиры, глас и~ Подобен: О*
преславнаго чудесе!

Мученицы Христовы седмочисленнии, * гонителей стремления, * и нуждную смерть * в ничтоже вменисте: * по благодерзостно отлучившеся, * мужемудренно к борением, * и победоносною славою одеявшеся, * причтостеся праведным всем, * с нимиже вас всегда славяще ублажаем.

Мучениче страдальче агапие, * благих источника, * желанных крайнейшее возлюбив, * потщался еси испити чашу мучения, * призывая Бога живаго божественное имя. * О мужества твоего! * о терпения твоего! * имже получити славы и светлости * яве сподобился еси.

Мученицы преблаженнии, * на вольное заколение * сами себе предасте, * и землю кровьми вашими освятисте, * и воздух просветисте прехождением: * ныне же живете на небесех, * к свету невечернему * о нас всегда молящеся, боговиднейшии.

*Слава, и ныне, Богородичен, глас и подобен тойже:*

Тя молим, пречистая, * предстательницу нашу, * смущаемыя в печалех, * не презри до конца погибнути рабы твоя: * но ускори из\ъяти ны * настоящаго гнева и печали, * о богорадованная пресвятая чистая, * ты бо нам стена, * помощь необорима. (с. 154)

*Крестобогородичен. Подобен тойже:*

Тя видящи пригвождаема * на кресте, Иисусе, * и страсти приемлюща волею, * Дева и Мати твоя, Владыко, * увы мне, вопияше, чадо сладкое: * раны неправедно како терпиши, * врачу, исцеливый человеческое неможение, * и от тли всех избавивый милосердием твоим;

*Канон, егоже краегранесие:*

Седми приношаю мучеником песнопение. *Кир иосифа.*

*Глас и~. Песнь а~. Ирмос:*

Поим Господеви, проведшему люди своя сквозе чермное море, яко един славно прославися.

В небесных мученицы суще жилищах, вас хвалящыя на земли просвещения сподобите.

Столпи церкве явистеся, стены разоряюще идолонеистовства, страстотерпцы Христовы предоблии.

уязвился еси любовию, мучениче досточудне агапие, Владыки всех, и умрети его ради пред\ъусердствовал.

*Богородичен:*

Зарею пресветлейшею, из тебе, Дево, возсиявшею, души моея зеницы просвети, яко да прославляю тя.

*Песнь г~. Ирмос:*

Несть свят яко Господь, и несть праведен яко Бог наш, егоже поет вся тварь: несть праведен паче тебе, Господи.

огнем разжигаяся любве Христовы, огнище погасил еси, мучениче агапие, идолонеистовства, теченьми кровей твоих: темже восхваляем тя.

оружия явистеся, посекающе тмы, блаженнии, демонов благодатию: и ныне тмам совокупистеся радующеся, мысленных сил.

Путь совершивше мучения мужески, отложением тела (с. 155) вышнее постигосте царство: в немже стяжасте, мученицы божественнии, житие.

*Богородичен:*

Подобием плоти явльшагося, из твоего светоноснаго чрева, зиждителя познахом, за милосердие милости, нам поющым тя, Мати приснодево.

*Седален, глас и~. Подобен:*
Воскресе:

Седмочисленный лик святых мученик пострада крепко за божественную Троицу, погуби множества мысленных враг благодатию, и совокупишася тмам небесных умов духом. Тех молитвами ущедри нас, человеколюбче.

*Слава, и ныне, Богородичен:*

*От*
всякаго прещения и злобы человеческия спаси нас, пресвятая Дево, тя бо имамы покров и заступление прибегающии к тебе, Богомати, и рожденному из тебе, Богу нашему, егоже моли, избавити нас бед и скорбей.

*Крестобогородичен:*

Нескверная агница, агнца и пастыря висяща на кресте зрящи, вопияше: чадо мое, что странное убо и ненадежное сие зрение: како жизнь всех смертию осуждается земным подобне; но воскресни тридневно из мертвых, слово, якоже рекл еси, да радующися славлю тя.

*Песнь д~. Ирмос:*

Из горы приосененныя, слове, пророк, единыя Богородицы, хотяща воплотитися боговидно усмотри, и со страхом славословяше силу твою.

Вельми Христа, агапие, возлюбив, страстем того мужески уподобился еси, заколен быв яко агнец волею, великомучениче досточудне.

Мечу себе сами вдавше вседушно, мученицы мудрии, кроплении кровей обагристе ризу, в нюже одеявшеся на небесех живете. (с. 156)

О вашея к Богу теплыя любве! еяже ради себе самых отвергостеся до конца: и нужднейшую смерть под\ъемше, безсмертия сподобистеся.

*Богородичен:*

Миро во чреве слова прияла еси, нескверная чистая, весь мир от злосмрадия очистившаго, всяких согрешений: тем верно тя ублажаем.

*Песнь е~. Ирмос:*

*От*
нощи неведения, боговедением просветивый концы, просвети мя утром человеколюбия твоего, Господи.

Любовен деянием, якоже и званием быв, славне, пострадал еси за любовь всецаря Христа Бога нашего.

Глагол лютаго мучителя попрасте, святии мученицы, и Христу ввоинившеся, полки демонския погубисте.

Священными подвиги низлагающе беззаконных дерзость, венцем безсмертия, мученицы Христовы, увязостеся.

*Богородичен:*

Песнословии божественными Богородицу, вернии, ублажим, радуйся, глаголюще, дверь, еюже един пройде Господь.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Со александрома двема, дионисиа два воспоим, агапиа славнаго, тимолаа и ромила, крепко пострадавшыя, и тмы вражия поратовавшыя.

Исцелений реки источающе, мученицы, страсти земнородных божественне очищаете: сего ради радующеся, вашя верою восхваляем доблести.

Законно священный подвиг совершивше, законно вседетельною дланию венчастеся, седмочислении мученицы, небеснии граждане, ангелом равностоятелие. (с. 157)

*Богородичен:*

увядившая сады безбожия, всенепорочная, твоим святым прозябением, прозябающую во мне выну вражию злобу искорени, богоневесто.

*Песнь з~. Ирмос:*

*От*
иудеи дошедше, отроцы в вавилоне иногда верою троическою пламень пещный попраша, поюще: отцев Боже, благословен еси.

Сами себе вольно к заколению яко агнцы предасте, не убоявшеся мук, всехвальнии оружницы, но благодушно взывающе: отец наших Боже, благословен еси.

Просвещся любовию всех Владыки, мучениче агапие, подклонил еси выю мечу, и мучеников счислился еси воинству, взывая: отец наших Боже, благословен еси.

Яко светильник зритеся в дому господни, мученицы славнии, седмостебленный, мир просвещающий, вопиюще, сиянием благодати: отец наших Боже, благословен еси.

*Богородичен:*

Связана мя пленицами несказанных прегрешений, разреши, всенепорочная, подающи ми тучи слез песнопоющу из тебе возсиявшему: отец наших Боже, благословен еси.

*Песнь и~. Ирмос:*

На горе святей прославльшася, и в купине огнем приснодевы моисеови тайну явльшаго, Господа пойте и превозносите во вся веки.

Врачеве различных недугов, рукодейством духа показавшеся, вся нашя недуги исцелите: яко да восхваляем и славословим вашу божественную память.

Возлюбил еси Бога, от того, мучениче, возлюбился еси. Темже тя подвиг божественный совершивша, привед со единоревнители в небесныя, агапие, чертоги.

укрепльшеся любовию Владыки, насилование низложисте (с. 158) прелестника, и благославно победами украшаеми, в небесных, мученицы господни, живете покоищах.

*Богородичен:*

Исцели страсти сердца моего, безстрастия источника рождшая, и к животу мя божественному настави, да тя славлю матерь спасову во вся веки.

*Песнь ф~. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

Красни бывше божественными благолепотами мучения, Господеви предстоите, и с ним страстотерпцы присно веселитеся.

Воинство ангельское вас приемлет, распрягшыяся телес, мученицы, к небесному граду, к свету невечернему.

Нас совершающих днесь память священную вашу, мученицы славнии, к Богу поминати не престаните.

*Богородичен:*

Светом мя покаяния, помраченнаго небрежением, всенепорочная, просвети: яко да пою и славлю величия твоя.
