<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 158)

*Месяца тогоже в з~и-й день.*

*Святых мученик, савина и папы.*

*На*
Господи, воззвах, *стихиры, глас и~. Подобен:*
Что вас наречем:

Что тя именуем, славне; * воина сильнаго царя и Бога, * безплотных злочестие низложша мужески, * светильника, мысленный свет облистающа, * идолов (с. 159) губителя пресильна, * и подвижника претеплаго, * и страдальца законнейшаго. * Моли спастися душам нашым.

Что тя ныне, савине, пронаречем; * реку воды животныя, * лиющу нам широту духовную, * утесненым в лютых, * наводнение исцелений неизживущее, * чашу, пиво святое проливающую, * чудодетеля истиннейша, * безплотных равночестнаго. * Моли спастися душам нашым.

Что тя провещаем, святый; * заблуждших наставника или молитвенника грешников, * врача сущым в лютых обуреваемым истиннаго, * благоуханен рая крин честен, * начаток мучеников и утверждение, * источника чудес приснотекущаго, * подвижника добляго. * Моли спастися душам нашым.

*Слава, и ныне, Богородичен:*

Кому уподобилася еси, окаянная душе, * к покаянию никакоже возничущи, и огня не ужасающися, злых ожидающаго; * востани, и едину к заступлению скорую призови, и возопий: * Дево Мати, моли твоего сына и Бога нашего * избавити мя от сети льстиваго.

*Крестобогородичен:*

Агница агнца яко виде * на древе простерта волею крестнем, * вопияше матерски, * болезнующи с плачем. * сыне мой, * что странное сие видение; * всем живот даяй яко Господь, * како умерщвляешися, долготерпеливе, * земным подая воскресение; * славлю твое многое, Боже мой, снизхождение.

*Канон, егоже краегранесие:*
Страдальчески савина восхвалю любовию. *Кир феофана.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим. (с. 160)

Нетленнаго и божественнаго пребывания, и непостижных наслаждаяся ныне благ, савине с мученики, богомудре, восхваляющыя тя спасай.

Жертву хваления Христу себе освящая, к страданием терпеливно, в пустынях удалился еси, савине, постническими обучаяся подвиги.

Цветцы насладився духовными, рай явился еси украшен добродетельми, об\ъемлемь мечем мучения, и снедь Богу познаваемь.

*Богородичен:*

Отбеже смертное сетование: живот бо из утробы твоея во впостаси Бог пройде несказанно, Богородице, обновляяй, Дево, естество наше.

*Песнь г~. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Храм соделав чистую твою душу, приял еси в ню Бога, и храмы демонския, о савине, низложил еси.

*Дважды.*

Милостива ради милости Бога обрет, страстем его подражатель был еси, предателю ученику бывшу.

*Богородичен:*

Бога рождши, всея твари владычце, яко воистинну едина Богородица, превышшая явилася еси.

*Седален, глас и~. Подобен:*
Премудрости:

Связався любовию избавителя, язвы многообразны и растерзания претерпел еси, святе, мужественным мудрованием: в реку же ввержен быв, конец святый в ней приял еси, и богатство многоценно всем подался еси, источая исцеления, и решая недуги верно притекающым к тебе, савине блаженне. Моли Христа Бога прегрешений оставление даровати чтущым любовию святую память твою. (с. 161)

*Слава, и ныне, Богородичен:*

Яко Деву и едину в женах, тя без семене рождшую Бога плотию, вси ублажаем роди человечестии: огнь бо вселися в тя божества, и яко младенца млеком питаеши зиждителя и Господа. Тем ангельский и человеческий род, достойно славим пресвятое рождество твое, и согласно вопием ти: моли Христа Бога, согрешений оставление даровати покланяющымся верою пресвятому рождеству твоему.

*Крестобогородичен:*

Агнца и пастыря, и избавителя агница зрящи на кресте, восклицаше плачущи, и горько рыдающи, вопияше: мир убо радуется, приемляй тобою избавление, утроба же моя горит, зрящи твое распятие, еже терпиши за милосердие милости. Долготерпеливе Господи, милости бездно и источниче неисчерпаемый, умилосердися, и даруй согрешений оставление верою поющым божественныя страсти твоя.

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Яко агня водимо, мучениче, на жертву, никакоже провещал еси, владыце твоему подобяся, егоже ради и смерть пренебрегл еси.

Целомудрием украшаемь, и с сим живый, строгания и раны твердым умом твоим терпев, враги, савине, низложил еси.

Плотскими твоими уды, мучениче, Христа прославив, приял еси с праведных духи веселие божественное и непогибающее.

*Богородичен:*

Наслаждающеся, пречистая, твоих дарований, тебе благодарственное воспеваем пение, ведуще тя Богоматерь. (с. 162)

*Песнь е~. Ирмос:*

Просвети нас повелении твоими, Господи, и мышцею твоею высокою твой мир подаждь нам, человеколюбче.

Тяготу строганьми плоти твоея отложь, душу уяснив, вперил еси, божий савине, к божественному и истинному наслаждению.

*Дважды.*

Да сладости поток, и нетления доброту обрящеши, преславне, текущую мира яве оплевал еси.

*Богородичен:*

умертви, чистая, страстей моих взыграния, тления избавляющи мя, и безстрастия спасение мне подающи.

*Песнь з~. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Никакоже о привременных брег, якоже в чуждей плоти претерпел еси язвы, связания, терзания, жжения, и кончину блаженную прием, от Христа венцев славы, савине, улучил еси.

*Дважды.*

Вод яко воистинну исполнися животочных Христова церковь, из глубины речных вод, тя источника чудес обогатившися, обретши же себе бисер, савине, многоценен.

*Богородичен:*

Исправила еси падшее существо, твоим рождеством, Богородице Дево, зиждителя и Владыку рождши, нашя немощи понесшаго, и спасшаго ны от тли смертныя страстию своею.

*Кондак, глас в~. Подобен:*
Твердыя:

Божественная прозябения, цвет неувядающий, розга многоплодная, богоносе савине, иже верою чтущих память твою, веселия твоего исполни, и молися непрестанно о всех нас. (с. 163)

*Песнь з~. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Да славу нетленную приимеши, славу оплевал еси жития, славы ради божия наслаждаяся в муках, савине, зовый непрестанно: Боже, благословен еси.

*Дважды.*

Манием божественным Владыки отвергл еси безбожных мерзость, божественную яве избрав мудрость, савине, поя непрестанно: Боже, благословен еси.

*Богородичен:*

Спасе мир, Богородице, от утробы твоея воплощшееся слово божественное, егоже почитающе поем тя, вопиюще: благословен, пречистая, плод твоего чрева.

*Песнь и~. Ирмос:*

Мусикийским органом согласующым, и людем безчисленным покланяющымся образу в деире, три отроцы не повинувшеся, Господа воспеваху и славословляху во вся веки.

Прекривен быв мучителей суровствы, Христовою же любовию исправлен, неотемлемо обрел еси тамо безстрастие, савине, поя песнь Господеви: тя превозносим во вся веки.

*Дважды.*

украсился еси, мучениче, воздержанием, уяснился еси страданий лепотою, и просиял еси якоже звезда зовущым: пойте Господа, вся дела, и превозносите во вся веки.

*Богородичен:*

Девства просияла еси зарею, мысленнаго бо солнца облак была еси Мати божия, угасившаго идольскаго пещь неистовства: егоже превозносим во вся веки.

*Песнь ф~. Ирмос:*

Воистинну Богородицу тя исповедуем спасеннии тобою, Дево чистая, с безплотными лики тя величающе. (с. 164)

устремився любовию всех Бога, речныя волны попрал еси, в нетления пристанище достиг, мучениче славне.

*Дважды.*

Основание веру имея спасову, прилог безбожных не устрашился еси, но из глубины к тишине жизни устремился еси.

*Богородичен:*

Яко стену тя и покров, и яко предстательницу едину, чистая, и спасение имуще, от бед и прегрешений, присно избавляемся.

