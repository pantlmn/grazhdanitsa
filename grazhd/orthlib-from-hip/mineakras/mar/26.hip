<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 301)

*Месяца тогоже в к~з-й день.*

*Собор архангела гавриила.*

*На утрени обычныя стихологии, и седальны триоди. Таже псалом н~. И канон Богородицы на д~: и архангела на з~.*

*Канон Богородицы, егоже краегранесие по алфавиту.*

*Глас з~. Песнь а~. Ирмос:*

Яко по суху, пешешествовав Исраиль по бездне стопами, гонителя фараона видя потопляема, Богу победную песнь, поим, вопияше.

Начальник вышних чинов световиден, к Деве послан бысть днесь гавриил, радуйся, невесто непорочная, вопия, с тобою зиждитель всех и Господь.

[*Богородица*
] Хощу уведети странное твое лобзание, Дева рече человечеству бо есть необычна речения, радость кую рекл еси, рцы ясно, научая мя;

[*Ангелъ*
] Явленнейше тебе реку, всеблагоговейно предстоя, пречистая, ты же приклони ухо твое, вышняго сила на тя найдет, и вседетельным вселится духом.

*Ин канон архангела. Творение иосифово.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

Яко света суща, к свету крайнейшему невещественными причащении, божественнаго и невещественнаго молю (с. 302) тя, архангеле Господень: ум мой просвети молитвами твоими, яко да воспеваю тя.

Составим днесь лик божественный веселящеся, перваго почитающе безплотных умов, неизреченную радость возвестившаго, в мир пришедшую за благость.

Предстателя тя величайша, и к Богу заступника, и стену, и утверждение, гаврииле, имуще, любящии тя избавляемся от бед, и вреда змиина, восхваляющии тя.

*Богородичен:*

Чисту тя всенепорочную гавриил яко узре, радуйся тебе, владычце, светло возопи: браконеискусная человеков спасение, ангелов похвала, и честнословие.

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

[*Богородица*
] Лестно вещати тя ныне, ангеле, смотряю, вещно бо существо и тленно, и земленно невещественнаго како вместит, нетления светом одеваемаго;

[*Ангелъ*
] Смысленно обличила еси, чистая, по благоволи сице: и да уверит тя купина воспальшися, никакоже сожжена огнем, и проображающи твое рождество несказанное.

[*Богородица*
] Жизни мне глаголы вопиеши: но уверяет мя гора дымящаяся древле, приемшая Бога, не мощи вещному естеству отнюд невещественнаго прияти.

*Ин. Ирмос:*

Твоя песнословцы, Богородице, живый и независтный источниче, лик себе совокупльшыя духовно утверди, в божественней твоей славе венцев славы сподоби.

Причастием света невещественнейшаго, яко невеществен воистину, гаврииле, невещественно просвещаемь (с. 303) свет виден был еси вторый, вещественныя всегда человеки просвещая поющыя тя.

Величайшаго благославия сподобился еси, великое таинство нам открыв, величайше ангелов: имже взяти быхом от земли к величайшей высоте, вельми чтущии тя.

Явися всем с небесе, любовию ищущым тя присно: и устави бурю на ны движимую напастей же и скорбей, о гаврииле архистратиже!

*Богородичен:*

Сказуя еже древле сокровенное таинство, отроковице, тебе иногда гавриил взываше: радуйся, божия палато, в нюже вселився, вся человеки обожи, яко благоутробен.

*Седален, глас д~. Подобен:*
Вознесыйся:

Безплотных служителей ты первенствуяй, прежде век определенное страшное таинство, тебе единому, гаврииле славне, вверися, рождество неизреченное святыя Девы, радуйся, провозглашая ей, обрадованная. темже тя должно вернии с веселием присно ублажаем.

*Слава, и ныне, тойже.*

*Песнь д~. Ирмос:*

Христос моя сила, Бог и Господь, честная церковь боголепно поет, взывающи от смысла чиста, о Господе празднующи.

[*Ангелъ*
] Солнца носило твое бысть, пречистая, чрево: и человеком родиши свет невечерний, гавриил прерадостно Деве провещаваше.

[*Богородица*
] Дверей моих отступи, не вещай глаголов, ихже сбытия никакоже можеши показати, архистратиже: что мой ум и душу смущаеши, сия глаголя ми;

[*Ангелъ*
] Ведети издалече сподобишася таинства глубину пророческия трубы, всенепорочная: егоже слуга есмь, пред дверьми твоими предстою. (с. 304)

*Ин. Ирмос:*

Неизследный божий совет, еже от Девы, воплощения тебе вышняго пророк аввакум усмотряя, зовяше: слава силе твоей, Господи.

Стоял еси причастиями богоначальными древле, гаврииле досточудне, просвещая пророка даниила, и изложив явление недоведомых духом.

усты бренными тя радостно, огненна естеством суща, восхваляем: изми ны огня всегда палящаго, божественными, гаврииле, ходатайствы твоими.

Паче солнца в божественную одежду, славою неприступною блистающуся, одеваема, архистратиже служителей, царю предстоиши небесному веселяся.

*Богородичен:*

Всю тя духом гавриил приочищену, всенепорочная, разумев, вопиет тебе явственно: радуйся, клятвы избавление, и праотцев воззвание.

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

[*Богородица*
] Облистаема тя зрю, ангеле, ангельскими светлостьми, пренепорочная рече: обаче стыждуся скоро веровати, не первее уведевши всякую известность.

[*Ангелъ*
] Истлевшее зиждитель естество человеческое зря, в тя вселитися благоизволил есть, сокровенное от веков, чистая, страшне ныне открывая таинство.

[*Богородица*
] Обручена иосифу бых аз, даже до ныне не совокуплена, архангеле: искуса убо не познавши мужеска, како рожду; естества сопротивныя глаголеши мне глаголы. (с. 305)

*Ин. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына всем воспевающым тя мир подавающая.

ума причастием перваго просвещаемь, вторый виден был еси свет, зовый со безчисленными ангел чинми: свят отец вседетель, сын собезначален, и дух сопрестолен.

Вид твой огнен, доброта пречудна, всяку мысль ужасая, велия слава, гаврииле величайше, божественных безплотных начальниче, всех удобрение, верно воспевающих тя.

Божественный яко виде тя, во время каждения древле стояща, захариа, бывает нем: не верова бо твоему возвещению страшному, егоже изгласил еси, гаврииле архистратиже.

*Богородичен:*

Храм священия сущи, всенепорочная, гласом гавриила архангела, во святых почивающаго родила еси всесвятаго Бога, вся освящающаго, и лютых изимающаго.

*Песнь з~. Ирмос:*

Житейское море воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

[*Ангелъ*
] Законом, отроковице, естества не работает Иисус, содетель естества: и тя да уверит жезл ааронов, невлажно прорастший, тя родити неискусомужно образовавший.

[*Богородица*
] Дивлюся твоя сия страшныя и честныя поразумевающи глаголы, и веровати хотящи, помышляю высоты величество, и стыжуся вся, архистратиже. (с. 306)

[*Ангелъ*
] Не повинуешися ли словесем моим; тя провиде даниил гору, от неяже усечеся без руки человеческия камень, чистая, храмы и требища идольская истняя крепчайше.

*Ин. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

Земнии языцы почести тя, ума светозарнаго, и небеснаго не возмогут, пресветло просвещаема, паче ума неизреченно божественными светлостьми.

Заря солнца многосветлая, огненных слуг, архистратиже, светоносными твоими ко владыце мольбами, поющыя тя тмы страстей исхити.

Советы языков разори, веру православную утверди, устави раздоры церковныя, архангеле, ко всех творцу твоими молитвами.

*Богородичен:*

Глаголов божественных послушлива, чистая, гаврииловых была еси: и пребезначальнаго слова плотию родила еси, безсловесия мир избавльшаго.

Кондак, глас и~:

Пресветлыя и честныя, и вседетельныя, пренеисчетныя и страшныя Троицы ты еси, архистратиже славный служителю и молитвенниче, ныне непрестанно моли, избавитися нам от всяких бед и мук да зовем ти: радуйся, покрове рабом твоим.

*Песнь з~. Ирмос:*

Росодательну убо пещь содела ангел преподобным отроком, халдеи же опаляющее веление божие мучителя увеща вопити: благословен еси, Боже отец наших.

[*Богородица*
] Преславно яко приидет с телом в мир безплотный, сказал еси, гаврииле: рцы же светло, како сего (с. 307) вместит мое чрево, егоже величества небеса вместити не могут;

[*Ангелъ*
] Поведаю тебе, и разумей, о всенепорочная! како скиниа иногда авраамова прият, и Бога вмести, пречистая: темже не сумнися ныне, но любезно целование приими, человеком радость.

[*Богородица*
] Смущает мя вещи величество: но убо понеже благоволи всеблагий в мя вселитися, паче ума, се и душею, и плотию, храм есмь чист соблюден ему.

*Ин. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Иоанново рождество, славне, возвестил еси захарии иногда внутрь божественнаго храма, предстоящу и поющу избавителю и Богу: препетый отцев Господь и Бог, благословен еси.

Преславное храма твоего благолепие пресветло, гаврииле, освещает душы верных, и повелевает велегласно вопити: препетый отцев Господь и Бог, благословен еси.

Просвещаемь причастием, архистратиже, перваго света тайно, вторый свет воистинну виден был еси, поющыя просвещая всегда: препетый отцев Господь и Бог благословен еси.

*Богородичен:*

Послан бысть гавриил архистратиг, радость возвещая тебе, Девомати чистая, еяже ради печаль преста, и клятва воистинну онеплодствися, и благословение процвете верным во веки.

*Песнь и~. Ирмос:*

Из пламене преподобным росу источил еси, и праведнаго (с. 308) жертву водою попалил еси: вся бо твориши, Христе, токмо еже хотети. Тя превозносим во вся веки.

Гласом ангеловым свет зачала еси: сего ради тебе, радуйся, вси взываем, двере света, неудобозримое видение, престоле вышняго, Дево Богородице.

Высокаго таинства, радуйся, совершение: недоуменных вещей, радуйся, явление: радуйся, к Богу человеков присвоение: радуйся, Дево, падших воззвание.

Светодателя Владыки радуйся, родительнице: пристанище сущым в бури, радуйся, всенепорочная, истинная и плодовитая лозо: радуйся, возрастившая безсмертия грозд.

*Ин. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте, дела, и превозносите его во вся веки.

Священнословии священными, тя людие священнии поют веселящеся: ты бо всевиновное слово воплощаемо, еже по нам, архангеле, сущей от нас приглашаеши Деве, паче ума же и слова. темже тя почитаем во вся веки.

уму великому же и первому, невещественно, архангеле, соединяяся, усты огненными твоими поеши песнопение страшное, еже поют вси ангельстии лицы: Господа пойте, дела, и превозносите его во вся веки.

Благославиями яве испещрен божественными, преходиши небесная, таже и земная, совершая священная хотения Христа всех Бога: ангелов начальниче гаврииле, красота верою присно тя хвалящих.

Плотию по впостаси слово человеком примеситися хотя, имяше тя предтекуща, и пред\ъуготовающа (с. 309) священную палату, о священный гаврииле: Господа пойте, вопиюща, и превозносите его во вся веки.

*Богородичен:*

Яко престол красен царев, яко всех тварей преимущую. яко пресущнаго едину осуществовавшую, человеки обожившаго соединением лучшим рождества неизреченнаго и страннаго, благословенную воспоим Деву.

*Песнь ф~. Ирмос:*

Бога человеком не возможно видети, на негоже не смеют чини ангельстии взирати: тобою бо, всечистая, явися человеком слово воплощенно: егоже величающе, с небесными вои тя ублажаем.

Радости вина, всеблагословенная, радуйся, честная, доброплодная и благорасленная браздо, питателя всего носящи: радуйся, источниче живыя воды, пречистая, стамно и раю божий: радуйся, всенепорочная.

Душам же и телом очищение, радуйся, еюже истекают человеком лучшая, вина всех обожения: радуйся, облаче легкий, солнца носящий, мир светолучными сияньми озаряюща.

Песнь вопием ти радостную: радуйся, чистая, мучеников, апостолов похвало, пророков преславное речение, архиереов и преподобных, радуйся, удобрение, еяже ради небесная со земными радуются.

*Ин. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Предстоиши страшно престолу благодати служа, и облистаемь светолитии сущими паче ума, и священно (с. 310) обожаемь, и свет зримь, и просвещая верою чествующыя тя, священне гаврииле архистратиже.

Якоже небо зришися звездами украшено, божественными светлостьми, и якоже воевода, руками держиши скиптр пресветлый: и претекаеши всю землю, волю владычню всегда творя, и лютых верныя изимая.

утиши лютую варварскую бурю, воздвижемую всегда на рабы твоя: церковныя устави раздоры: поющым тя подаждь прегрешений избавление, верным же даруй победительная, гаврииле, теплым предстательством твоим.

Предобрая двоице и преславная, михаиле и гаврииле, престолу предстояще божественныя славы, всем просите грехов прощения, и злых пременения, яко предстателие, и яко благости владычни во всем подобящеся.

*Богородичен:*

Свет блистания рождеством твоим возсия, и просвети всю подсолнечную, и предстателя тмы погуби, богородительнице всечистая, ангелов хвало, и человеков всех спасение, непрестанными гласы восхваляющих тя.

*На хвалитех стихиры на д~, глас д~.*

*Подобен:*
Дал еси знамение:

ум предвечный, * свет составивый вторый, * гавриила тебе причастиями божественными, * просвещающаго всю вселенную, * и юже от века открывающаго нам * божественную и великую воистинну тайну, * во утробе воплощаемаго девичестей, * суща безтелеснаго, и бывша человека, * во еже спасти человека.

*Дважды.*

Престолу предстоя трисолнечнаго божества, * и богатно просиявая божественными светлостьми, * испущаемыми непрестанно оттуду, * сущыя на земли радостно ликующыя, * и восхваляющыя тя, * страстей мглы избави, * (с. 311) и просвещением уясни, * гаврииле архистратиже, * молитвенниче о душах наших.

Низложи шатания агарянская, * на стадо твое часте находящая: * устави раздоры церкве: * укроти бурю безмерных искушений: * избави бед и обстояний * любовию чтущыя тя, * и под кров твой прибегающыя, * гаврииле архистратиже, * молитвенниче о душах наших.

*Слава, и ныне, глас в~:*

Благовествует гавриил благодатней днесь: радуйся, неневестная Мати и неискусобрачная, не удивляйся странному моему зраку, ни ужасайся, архангел бо есмь. змий прельсти еву иногда: ныне же благовествую тебе радость, и пребудеши нетленна, и родиши Господа, пречистая.

*На стиховне самогласен триоди, дважды: и мученичен. Слава, и ныне, Богородичен.*

