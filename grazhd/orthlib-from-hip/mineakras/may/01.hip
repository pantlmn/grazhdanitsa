<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

*МИНИА МЕСЯЦЪ МАИЙ*

КИЕВЪ. В типографии киево-печерской лавры.

#аотч~г года

(с. 4)

Во славу святыя, единосущныя, животворящия и неразделимыя Троицы, отца, и сына, и святаго духа: благословением святейшаго патриарха московскаго и всея руси алексия московскаго сретенскаго монастыря священно-архимандрита напечатася книга сия, миниа месяц маий во граде москве, в лето от рождества по плоти Бога слова #ацч~з

<::рус>Московский Сретенский монастырь, издательство «Правило веры», 1996

<::слав>

(с. 5)

*МЕСЯЦЪ МАИЙ,*

*имеяй дней л~а.*

*В а~-й день:*

*Святаго пророка иеремии:*

*И преставление преподобнаго отца нашего пафнутия боровскаго.*

Служба его писана по сей службе.

*Стихиры пророка, глас и~. Подобен:*
Господи, аще и на судищи:

Господи, * ты прежде создатися, * проразумел еси иеремию славнаго: * и прежде рождения из ложесн, * пророка освятил еси, * яко проведый воистинну разума свободное: * егоже молитвами, * яко милостив, * спаси душы нашя.

Господи, * аще и в кал ввержен бысть * иеремиа святый, * но красное благовоние умно восприимаше, * в райских селех якоже водворяяся: * егоже молитвами, * яко благодетель, * всех нас сохрани.

Господи, * твоими пресветлыми зарями * пророк сияя, * и супротивными зряшеся * блажен и честен: * добродетелей бо яве стыдится и супостат, * и будущая яко настоящая * восхождения пред\ъуведе.

*Слава, и ныне, праздника, или Богородичен, глас и подобен тойже:*

Виждь моего * сокрушеннаго сердца воздыхание, богоневесто, * приими, Дево марие чистая, * рук моих воздеяние, * яко человеколюбива, * и не отрини, всенепорочная: * да пою и величаю тя, * возвеличившую род наш. (с. 6)

*Крестобогородичен. подобен тойже:*

Безначальное слово отчее, * и сыне мой, * и духу сопрестольное, * како твои пречистыя длани * на древе простерл еси; что толикая твоя ныне нищета, преблагий; * предстоящи твоему кресту, * вопияше пренепорочная.

*Тропарь, глас в~:*

Пророка твоего иеремии память, Господи, празднующе, тем тя молим, спаси душы нашя.

*Канон, глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Прежде твоего создания проуведенно, из матерня чрева освятился еси, и языком пророк помазался еси, взывая: избавителю и Богу нашему поим.

Всех разум прежде приемый, твоея мысли движения прозря, о иеремие богоявленне, наставника тя людем поставляет.

Твоея мысли зрительное, мудре, очистив от скверн плотских, истины свидетель показался еси, творцу твоему превозлюблен.

*Богородичен:*

Вселившееся в тя слово отчее, на земли, Дево Богородице, паче естества плотию рождши, явилася еси тварей всех владычца.

*Песнь г~. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Ты освятив пророка твоего, Владыко, первее рождества, блудящым наставника послал еси.

Благодать духа, всельшаяся во устне твои, якоже пресветло светило, сущым во тме возсия. (с. 7)

Мира благовония твоего не терпящи, собор тя Исраилев скверный в рове затвори.

*Богородичен:*

Тобою, пречистая, пресущественный, безначальный сын божий спожити человеком благоизволи.

*Седален, глас и~. Подобен:*
Воскресе от гроба:

Приложи тебе ухо Бог, услышавати словеса его, богогласный пророче. темже яко настоящая не сущая всем уяснил еси: рыданьми же о людех твоих, удальшихся от Господа, плакал еси. и ныне сый на небесех, молишися спастися нам.

*Слава, и ныне, праздника, или Богородичен:*

В пучину лютаго впадох уныния, от множества лукавых и нечистых моих дел приидох в недоумение, и отчаянием ныне одержимь есмь. владычце Богородице, сама мя спаси благоутробием твоим: грешных бо ты еси помощь и очищение спасительное.

*Крестобогородичен:*

Нескверная агница агнца и пастыря висяща на кресте зрящи, вопияше: чадо мое, что странное убо и ненадежное сие зрение; како жизнь всех смертию осуждается, земным подобне; но воскресни тридневно из мертвых, слове, якоже рекл еси, да радующися славлю тя.

*Песнь д~. Ирмос:*

услышах, Господи, смотрения твоего таинство разумех дела твоя, и прославих твое божество.

Пресветлое сияние пресвятаго и божественнаго духа сердце твое облиставшее, сущым во тме просвещение содела.

Пророков спострадательнее всех быв, всеблаженне богоприятне, милости мя сподоби, отчаяннаго многими прегрешеньми.

Яко ходатай быв явленным и божественным (с. 8) сиянием, ходатайством твоим умири многомятежнаго моего жития бурю.

*Богородичен:*

Бога, егоже родила еси, пречистая Дево, сего моли, молитвами твоими даровати согрешений прощение.

*Песнь е~. Ирмос:*

Просвети нас повелении твоими, Господи, и мышцею твоею высокою твой мир подаждь нам, человеколюбче.

Якоже молнию, пророка твоего послал еси, иеремию освященнаго, сущым во тме света тя, Христе, возвещающа.

Стрелу избранну, в туле тя сокровенну, иеремие, проразумением своим, твой Владыка, в нихже подобаше временех показа.

уши чисте умнии имея, славне, беседующу тебе духу сподобился еси, пророче, послушати.

*Богородичен:*

Велие и страшное Девы таинство: ибо явльшагося на земли ею Бога человеком, милосердия ради, матерски воспита.

*Песнь з~. Ирмос:*

Бездна грехов и прегрешений буря мя смущает, и во глубину нужднаго реет мя отчаяния: но твою крепкую руку мне простри, яко петрови, о управителю, и спаси.

Привлекл еси просвещение, и благодать богатно, богоносе, духовно уста душевныя разширив, и исполнься, общно всем подал еси, о пророче, хотящым сияние.

Море мирское, возвышаемое напастей треволнением, узрев, последняя дворы возжелал еси, и источник рекою точащ слезы, людей твоих злобытства горце рыдати.

Смерть избавителя предсказовал еси тайно, (с. 9) богогласе, якоже бо агня, на древо Христа воздвигоша, живота начальника, собор беззаконный иудейский, благодетеля всея твари.

*Богородичен:*

Слово, еже от отца прежде век рождшееся безплотно, из тебе, чистая, в лето плотски раждается: и в сени того вси поживем, якоже древле иеремиа прорече.

*Кондак, глас г~. Подобен:*
Дева днесь:

Очистив духом, великий пророче и мучениче, твое светозарное сердце, славне иеремие, пророчествия дар свыше приял еси, и возопил еси велегласно во странах: се Бог наш, и не приложится ин к нему, иже воплощся на земли явился есть.

*Песнь з~. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Ты ныне не ктому в надеждах, но вещию, пророче, прореченная исполняема твоя зря, взываеши: благословен еси, Господи Боже, во веки.

орган божественный явися, ударяемь рукою утешителевою, небесныя гласы вещая, и поя: благословен еси, Господи Боже, во веки.

Рыдания списуя, о пророче, не помрачи божественнаго веселия, егоже от младенства ясно насладился еси, зовый: благословен еси, Господи Боже, во веки.

*Богородичен:*

Во чрево Девы внити, якоже благоволил еси, человеки хотя спасти, пророки яве научивый чудеси: благословен еси, Господи Боже, во веки.

*Песнь и~. Ирмос:*

Победители мучителя и пламене благодатию твоею бывше, заповедем твоим зело прилежаще, отроцы вопияху: благословите, вся дела господня, Господа. (с. 10)

На небеса возшел еси веселяся, богодухновенне иеремие, и со безплотными престолу всех царя предстоиши, благословите, поя, дела, Господа, и превозносите его во веки.

Благочестия проповедник быв, прехвальне, освящен, и нечестия обличил еси немощь, иеремие, благословите, поя, дела, Господа, и превозносите его во веки.

Божественныя зари светом сияя, облистания любящым посылаеши, зерцало многосветло яко приим, благословите, вопия, вся дела, Господа, и превозносите его во веки.

*Богородичен:*

Мое существо из тебе восприят животодавец, и преждних скверн сие очисти, о Богомати! егоже поем: благословите, вся дела, Господа, и превозносите его во веки.

*Песнь ф~. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

Свету срастворився пречистому, божества зари, блаженне славне, егоже на земли явления ясно стяжал еси.

Источника нетленнаго дошед, озарении же сего, богодухновенне, желаемый тебе конец яве получил еси.

Зарею светоносною, еяже ныне наслаждаешися, воспевающих твою память просвещати, иеремие блаженне, всех сподоби.

*Богородичен:*

Пристанище спасения, верующии пречистому твоему рождеству сведуще, от бед избавитися тя молим.

*На литургии, прокимен, глас д~:*
Ты иерей во век, по чину мелхиседекову. *Стих:*
Рече Господь Господеви моему: седи одесную мене, дондеже положу враги твоя подножие ног твоих. *Апостол к коринфяном, зачало рн~з. Аллилуиа, глас е~.*
Моисей и аарон во иереех его, и самуил в призывающих имя его. *Евангелие луки, зачало д~и. Причастен:*
В память вечную будет праведник: (с. 11)

*Служба преподобнаго отца нашего пафнутиа боровскаго.*

*Вечер,*
Блажен муж:

*На*
Господи, воззвах, *стихиры, глас в~. Подобен:*
Егда от древа:

Преподобне отче блаженне пафнутие, преславное житие твое монахов украшение, преподобных сожительниче: апостольскаго учения быв исполнен, и божественнаго духа жилище, столп явился еси благочестия. темже твою священную память радостно празднующым, моли от бед и скорбей избавитися, любовию чтущым тя, преблаженне.

Преподобне отче блаженне пафнутие, ты от юности добродетели прилежно возлюбил еси: смертное попечение в сердцы стяжав, яко кроток и милостив, и чист был еси: ум твой безстрастием просветив, и божественным смирением украсив. верою и любовию твою, преславне, память чтущым, моли спастися, к Богу твоими молитвами.

Преподобне отче пафнутие, всехвальне, любовь имел еси, совершение добродетелей: обители твоея врата отверзл еси, нищым быв покров и прибежище, и всем всяк был еси: обидимым помогал еси, печальныя утешая, яко отец чадолюбив. сего ради почитаем тя, и светоносную память твою празднуем, богоблаженне.

*Ины стихиры, глас и~. Подобен: О*
преславнаго чудесе!

Преподобне отче премудре пафнутие, * слепым подаеши свет, * болящым исцеление, * хромым здравие. * милостивно прекланяешися * к приходящым верою к раце мощей твоих, * и просящым помощи твоея: * тебе бо (с. 12) заступника, и предстателя, * и хранителя вернии вси обретохом, восхваляюще тя.

Преподобне отче всечестне пафнутие, * добрыми добродетельми * возшед на колесницу, * к Богу востекл еси, * победныя почести приемля, * яко милоть нам тело твое положено во гробе, * отче, оставил еси источати исцеление, * прогонити духи лукавыя *. тем блажим тя, прехвальне.

Ликом постническим сочетался еси, * постническим житием украсився, * блаженне пафнутие: * и ныне на небесех живеши, веселяся, * идеже ликуют ангели. * и светом воистинну божественным обожаемь, * поминай выну * блажащих тя на земли, * и пресвятое твое празднующих успение.

*Слава, глас з~:*

Еже по образу соблюд невредимо, ум Владыку на страсти пагубныя постнически поставив, во еже по подобию яко мощно возшел еси: мужески бо естество понудив, потщался еси хуждшее покорити лучшему, и плоть поработити духу. темже монашествующих явился еси верх, житель пустынный, благотекущих обучитель, правило добродетели известнейшее. И ныне на небесех зерцалом разрешшымся, отче наш пафнутие, чисте зриши святую Троицу, моляся несредственне о иже верою и любовию чтущих тя.

*И ныне, праздника. Вход, прокимен дне: Чтения г~: писаны сего месяца в г~ день, преподобному феодосию печерскому.*

*На литии стихиры, глас и~:*

Временная презря, и дольная, богомудре, высокая и пребывающая возлюбил еси божественным рачением: крест бо твой понес на раме, евангельски Бога возлюбил еси: пощением мужески победив бесовския полки, с небесными веселишися лики, яко непобедимь, горних храма желая, (с. 13) безконечныя жизни сподобился еси. но молися, богоносе пафнутие, спасу всех, умирити мир, и спасти душы нашя.

Приидите, стецытеся, иноческая чета боголюбивая, к божественней памяти отца нашего пафнутиа: сей бо от юны версты взят иго Христово на ся. тем и от него прият дар чудодействия, и Христолюбивым князем учитель быв правыя веры, вельможам твердое защищение, сирым яко отец милосерд, вдовам теплое заступление, скорбящым утешение, нищым сокровище неоскудное. и обители твоея врата отверсты нищым всегда имея, в гладное лето вся препитал еси приходящыя в дом пречистыя. и во грядущее лето молитвою твоею плодов умножение от Христа испросил еси алчущым людем. и князя, вражду имуща на тя, молитвою твоею от агарянских рук избавив, согрешений прощение ему подал еси: он же велию веру к тебе стяжа. и агарянину новокрещенну, хотящу зажещи твое жилище, запрещением твоим слепоту навед, покаявшуся же ему, молитвою свет очима его даровал еси. тем и мы молим тя: избави нас от враг видимых и невидимых, и молися Христу Богу, умирити мир и спасти душы нашя.

Преподобне и богоблаженне пафнутие, поучився во дни и в нощи в заповедех господних, сподобился еси обрести лествицу небесную, по нейже возшед, достигл еси горняго иерусалима: и от болезней и трудов достойну почесть приемля, со ангельскими лики ныне радуешися, и божественнаго зрения наслаждаешися единосущныя Троицы. темже и нас поминай, предстоя у престола всех царя Христа и Бога нашего. аще бо и телесне язык твой умолче, но чудеса свидетельствуют: российская же (с. 14) земля вельми тобою хвалится: имею бо, рече, в себе сокровище неистощаемое: сами бо зряще честную раку мощей твоих, и чудеса бываемая, прославляют прославльшаго Господа. темже дерзновение имея к нему, и нам испроси оставление грехов и велию милость.

*Слава, глас з~:*

отче преблаженне пафнутие, пустынный быв жителю, иже мир оставив, и бысть удручая тело твое постом, и бдением, и труды, зиму терпя, и в наготе пребывая, в молитвах же ум твой возводя к небесному царствию: и ныне со ангелы водворяешися во свете присносущныя Троицы. тем и о нас молися человеколюбцу Богу, сохранитися нам от сетей лукаваго, и сподобитися деснаго стояния в день страшнаго судища Христова, твоими, святе, молитвами. и сице хваляще тя рцем: радуйся, светильниче многосветлый, возводя ко Христу монахов множество: радуйся, стране российстей похвала и утверждение, и всем верным благоутишное пристанище, и очищение болящым во гресех, и на божественное тех возвышая рачение. тем пречестную твою и святую, и ангелом говейную обстояще раку, любезно облобызаем, и божественнаго человеколюбия просим получити, твоими к Богу молитвами, и миру мир даровати, и душам нашым велию милость.

*И ныне, праздника.*

*На стиховне стихиры, глас а~. Подобен:*
Всехвальнии мученицы:

отче преподобне пафнутие, * твоя красная память * постников собрание веселит добре, * твое же житие, и чудес благодать, * и еже дарований светлостьми. * Христа моли, * даровати душам нашым * мир и велию милость.

*Стих:*
Честна пред Господем смерть преподобных его. (с. 15)

отче преподобне пафнутие, * твоего устава постнаго, * противнии убояшася, * и прокляти быша твоими молитвами * непрестанными, всехвальне: * Христа бо содетельствующа стяжав. * егоже моли, * даровати душам нашым * мир и велию милость.

*Стих:*
Блажен муж, бояйся Господа, в заповедех его восхощет зело.

отче преподобне пафнутие, * Христа возлюбив, * всяко того божественным стопам * последовал еси, крест взем, * плоть умертвил еси, * и живеши, богоносе, духом. * и ныне моли, * даровати душам нашым * мир и велию милость.

*Слава, глас и~:*

Монахов множества наставника тя почитаем, отче наш пафнутие: твоею бо стезею воистинну право ходити познахом: блажен еси Христу работав, и вражию обличил еси силу, ангелов собеседниче, преподобных сопричастниче и праведных: с нимиже молися Господеви, помиловатися душам нашым.

*И ныне, праздника. Тропарь, глас д~:*

Жития светлостию просветив твое отечество, в молитвах и постех дарований божественнаго духа исполнился еси: и во временней сей жизни добре подвизався, милость благоутробия всем скорбящым отверзл еси, и нищым был еси заступник. тем молим тя, отче пафнутие, моли Христа Бога, да спасет душы нашя.

*На утрени, на*
Бог Господь, *тропарь праздника, дважды. Слава, святаго. И ныне, праздника. По а~-й кафисме, седален праздника.*

*По в~-й, седален, святаго, глас д~. Подобен:*
Скоро предвари:

Горняго желая премирнаго живота, мира красоту, и яже в нем тленная оставив, преподобне: темже в (с. 16) пустынях и в вертепах вселився, града небеснаго показался еси гражданин: в немже помяни совершающих твою память.

*Дважды.*

*Слава, и ныне, Богородичен:*

Нечистых помыслов моих множество, и безместных мыслей обуревания, кто изрещи может, всенепорочная; настояния же безплотных враг моих кто исповесть, и сих злобы; но твоею мольбою, благая, сих мне всех избавление даруй.

*По полиелеи, седален преподобнаго, глас и~. Подобен:*
Премудрости:

Воздержания потом постным погасил еси пламень страстный, плоть бо умертвил еси, преподобных житию достойно поревновав, божий показался еси угодник, блаженне. темже к ревности божественнаго жития твоего, лики совокупил еси монашествующих, славне, темже сошедшеся по долгу почитаем всечестную память твою молебне, преподобне богоносе пафнутие, моли Христа Бога, согрешений оставление подати чтущым любовию святую память твою.

*Дважды.*

*Слава, и ныне, Богородичен:*

Милостиваго слова и милосердаго, яко рождшая, владычце, всех помилуй к тебе прибегающих, напастей и болезней, и всякаго озлобления, и вечнующаго пламене свободи, яко да благодарственно многих щедрот твоих богатство прославим, и безмерную милость, и вопием ти всегда: моли Христа Бога, грехов оставление подати покланяющымся верою рождеству твоему.

*Степенна, а~-й антифон д~-го гласа. Прокимен, глас д~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Евангелие матфеа, зачало м~г. Воскресние Христово: псалом н~.*
(с. 17)

*Стихира самогласна, глас з~:*

Преподобне отче, во всю землю изыде вещание исправлений твоих: тем на небесех обрел еси мзду трудов твоих. Демонския погубил еси полки, и ангельския достигл еси чины, ихже житию без порока поревновал еси. дерзновение имея ко Христу Богу, мир испроси душам нашым.

Канон праздника со ирмосом на з~: и святаго на и~. Канон преподобнаго пафнутиа, творение ученика его иннокентиа, инока тояже обители.

*Глас а~. Песнь а~. Ирмос:*

Песнь победную поим вси Богу, сотворшему дивная чудеса мышцею высокою, и спасшему Исраиля, яко прославися.

Ново тебе пение принести молебно, во отверзение уст моих, пафнутие богомудре, подаждь ми твоими молитвами благодать, яко да воспою тя.

Страстей омрачением порабощена, отче, светлыми твоими молитвами, преподобне пафнутие, ныне свободи: да яко Христова тя раба божественными воспою песньми, яко прославися.

Христу прилепляяся от юности, блаженне, умом очищенным, чистотою и целомудрием телесным душу просветил еси, яко безплотен на земли пожив. и ныне в вышних Богови предстоя, нас чтущих тя поминай.

*Богородичен:*

Явилася еси вышши ангел, Бога воплощши рождшагося и погребена, и мертвым нетление, Дево чистая, подавшаго. егоже моли, спасти нас, верно славящих тя.

*Катавасиа праздника.*

*Песнь г~. Ирмос:*

Да утвердится сердце мое, в воли твоей, Христе Боже, иже (с. 18) над водами небо утверждей второе, и основавый на водах землю, всесильне.

Божественным светолитием, богомудре, просвещаемь, отче, преблаженне: светлое и светоносное твое и честное успение любовию чтущыя, преподобне, твоими молитвами просвети.

ума твоего око, преподобне отче, от страстей мглы очистив, пресвятому духу приятно чистым блистанием соделал еси, богоблаженне.

Твердостию разума укрепляемь, всеблаженне, различная мечтания врагов обличил еси, мудре, и гордыню тех возвышенную низложил еси, преподобне.

*Богородичен:*

Иже прежде век рождейся от отца, и напоследок неизреченно из утробы твоея пройде, и обожи наше естество, Мати Дево, преподобных лики яве изводяй.

*По г~-й песни, кондак и икос праздника. Таже седален, глас и~:*

*От*
юности, блаженне, вся оставль житейская, красная же и лепотная, и усердно последовал еси Христу, звавшему тя, преподобне. постом, отче, тело изнурил еси в молитвах, непрестанно бдя: темже тя всеведый Господь добре устрояет пастыря своим овцам словесным, пафнутие богоносе, моли Христа Бога, грехов оставление подати чтущым любовию святую память твою.

*Дважды.*

*Слава, и ныне, Богородичен:*

Яко Деву и едину в женах, тя без семене рождшую Бога плотию, вси ублажаем роди человечестии: огнь бо вселися в тя божества, и яко младенца млеком питаеши зиждителя и Господа. тем ангельский и человеческий род, достойно славим пресвятое рождество твое, и (с. 19) согласно вопием ти: моли Христа Бога, согрешений оставление даровати покланяющымся верою пресвятому рождеству твоему.

*Песнь д~. Ирмос:*

Духом провидя, пророче аввакуме, словесе воплощение, проповедал еси вопия: внегда приближитися летом, познаешися: внегда приити времени, покажешися. слава силе твоей, Господи.

Закон божий сохраняя невредимо, преподобне, чистоту и смиренномудрие ты от младенства имел еси, и житие нескверно, и нрав милостивен, досточудне.

Возвысил еси к Богу сердечное желание, и смирил еси пагубныя страсти, и лукавствия бесов низложил еси, преподобне, монашествующих недвижимое основание.

В нищете пожив, блаженне, добродетельми обогатился еси, и жития светлостию быв исполнен, преставился еси к вышнему граду, отче пафнутие, и молишися избавитися от бед стаду твоему.

*Богородичен:*

Святых святаго, паче смысла и естества породила еси, Богородице, освящение и избавление, и оставление грехов, верным ходатайством твоим подающи, его славящым воскресние.

*Песнь е~. Ирмос:*

Твой мир даждь нам, сыне божий: иного бо разве тебе Бога не знаем, имя твое именуем, яко Бог живых и мертвых еси.

отец сирым был еси, и питатель вдовицам, скорбящым утешение, обидимым помощник, пастырь и наставник стаду твоему, преподобне пафнутие: и ныне прилежно молися владыце о нас.

Инок истинен был еси, пространнаго пути удаляяся, тесный предпочитая, достигл еси широты райския, и древа жизни причащаешися: но и нас верою чтущих тя поминай. (с. 20)

Сердце твое скрижаль чисту нашедши, благодать святаго духа, отче пафнутие, обрете, дарова тебе совершенно безстрастие, веру тверду и любовь нелицемерну.

*Богородичен:*

Священия сень являешися, марие, оскверненную сластьми окаянную мою душу освяти, и божественныя славы причастника мя сотвори.

*Песнь з~. Ирмос:*

Пророка иону подражая, вопию: живот мой, блаже, свободи из тли, и спаси мя, Cпасе мира, зовуща: слава тебе.

Страхом Христовым утвердився, преподобне, тело и душу, и ум очистил еси от всякия скверны, имиже зарю прият трисолнечную, богомудре отче пафнутие, всеблаженне.

Весь распялся еси мирови, отче пафнутие, крест Христов на рамо взем, блаженне, и того страстем подобяся, причастник был еси воскресния и славы лучшия, в нейже нас поминай.

Храм тя вси вернии святаго духа вемы. храм бо благолепен воздвигл еси Богу, и того рождшей именовал еси, и ограду велию устроил еси, и монахов множество совокупил еси. и ныне молитвами твоими всяк недуг отгоняется.

*Богородичен:*

Видевши, егоже родила еси Бога, от мертвых воставша, радости исполнилася еси, Дево Мати марие. того убо моли, всяку печаль, чистая, нашего сердца до конца потребити.

*Кондак, глас и~. Подобен:*
Взбранной:

Божиим светолитием просвещен, отче, постническое стяжав жительство, преподобне, иноком предобрый наставниче, и постником благое украшение. сего ради Господь труды твоя видев, чудес даром обогати тя, (с. 21) источаеши бо исцеления. мы же радующеся вопием ти: радуйся, отче пафнутие.

*Икос:*

Песнь от устен скверных, к похвалению подвиг твоих, отче, приносится, не имам бо сердца моего чистаго, яко сие срамными деяньми оскверних, и душу лукавыми помыслы осмрадих. но ты подаждь ми слово, преподобне, чистое твое воспети житие, взывающу тебе таковая, преблаженне: радуйся, преподобных всех похвало: радуйся, постников подражателю, и пустыни насадителю: радуйся, яко в ней пречестен храм Богородице воздвигл еси: радуйся, яко в нем тобою Бог славится: радуйся, добре пасый стадо твое от навет вражиих: радуйся, яко смирил еси злоначальнаго врага: радуйся, яко посрамил еси бесов полки: радуйся, монашествующих светильниче пресветлый, и столп терпения: радуйся, яко собрал еси монахов множество во спасение: радуйся, о немже хвалимся вси: радуйся, егоже ради избавляемся от бед: радуйся, отче пафнутие.

*Песнь з~. Ирмос:*

Сущым в пещи отроком твоим, Cпасе, не прикоснуся, ниже стужи огнь. тогда трие, яко единеми усты пояху и благословляху, глаголюще: благословен Бог отец наших.

Смотряя будущую жизнь, блаженне, мирови умертвился еси воистинну, яко солнце возсияв. страх божий восприим в сердцы твоем, вселенную всю возвеселил еси ученьми, вопия: благословен Бог отец наших.

Зря мучения тамошняя мысленныма очима, и сердцем болезнуя выну, чисто житие пожил еси, богоблаженне, и к нестареющейся преставился еси пищи: в нейже нас чтущих тя поминай. (с. 22)

украсив добродетельми твое житие, свято скончав твою жизнь. уснул еси, преподобне, сон мирен. темже спасай стадо твое всегда, твою память празднующыя и вопиющыя: благословен Бог отец наших.

*Богородичен:*

Премудрость впостасную и слово присносущное, врача душам и телом порождшая, язвы и гноения души моея уврачуй, лютыя и летния сердца моего исцели болезни, Дево.

*Песнь и~. Ирмос:*

Егоже ужасаются ангели и вся воинства, яко творца и Господа, пойте, священницы, прославите, отроцы, благословите, людие, и превозносите во вся веки.

Подвизався на земли законно, ныне радуешися, преподобне, со святыми, небесный обрет покой, и сопричастник был еси веселия тех и радости, взывая: людие, превозносите Господа во веки.

Постом ум очищая, кроток и незлобив явлься на земли кротких живеши, богомудре, со всеми праведными и избранными поя: людие, превозносите Господа во веки.

Оляденевшую страстьми душу мою очисти твоими к Богу священными молитвами: и содержащаго мя греховнаго пленения избави, отче пафнутие богоносе, да радуяся пою: людие, превозносите Господа во веки.

*Богородичен:*

Пощади нас поющих твое, Господи, еже от Девы неизреченное рождество, и избави от страстных бед и скорбей рабы твоя, мольбами пречистыя твоея матере, яко милосерд и един человеколюбец.

*Песнь ф~. Ирмос:*

Живоприемный источник приснотекущий, светоносный (с. 23) светильник благодати, храм одушевленный, сень пречистую, небесе и земли пространнейшую, Богородицу вернии величаем.

Яко утро, яко солнце возсиявши память твоя, преподобне, верных сердца просвещает, и тму отгоняет душетленных страстей, юже совершающе благочестно восхваляем тя радостными песньми.

Яко в раи, отче, воздержания процвел еси, и яко маслина псаломски явился еси, лица и сердца наша помазуя елеем трудов твоих, отче пафнутие, благочестно чтущих священную память твою.

Днесь нам возсия честная память твоя, преблаженне, просвещающи душы и телеса, и страстей мглу отгонящи, преподобне, подаждь молитвы твоя, пафнутие отче, и настави на стезю жизни. темже достойно чтуще тя величаем.

*Богородичен:*

Приемли, пречистая отроковице, божественную песнь, воздающи благодать на тя надеющымся, и мир испроси церквам присно подати, да всяк язык христианский тя величает.

Светилен:

Пустыню град сотворил еси, премудрыми образы, отцем украшение, пафнутие богомудре, и сию совершил еси яко мысленный рай, приносящь цветы божественныя, единообразных множества, достойно творящих память твою.

*Дважды.*

*Слава, и ныне, праздника, или Богородичен:*

Яко имущи милосердие и милость велию, призри, препетая Богородице Дево, на мое смирение, и страстей мглу, и соблазн жития разори, отроковице, и огня геенскаго избави молитвами твоими. (с. 24)

*На хвалитех стихиры на д~, глас а~. Подобен:*
Небесных чинов:

Презиратель дольных и пресельник, * рачитель вышних, * и пустынный гражданин пафнутий богомудрый, * всем нам праздновати предповелевает, * к Богу отшествия его * день спасительный.

Вне плоти и мира добродетельми быв, * тем прослави на земли житием * Господа славы, отче богомудре: * и по достоянию от него прославився, * исцелений явился еси божественный источник, * пафнутие богоприятне.

Смирен, незлобив, кроток, прост, * и молчалив был еси, отче, паче человека воистинну: * и невеществен быв в вещи, * храм божий явился еси по достоянию, * яже от него прибывшая тебе дарования, * милостивно подавая нам.

*Слава, глас д~:*

Преподобне отче прехвальне, житие благочестно на земли совершив, любве лучами просвещаемь, монахов светильниче пресветлый, правило добродетели изрядно, смирение, бдение, молитву и любовь нелицемерну стяжал еси. темже к ревности божественнаго жития твоего лик совокупил еси монашествующих: отче преподобне, Христа Бога моли, согрешений оставление подати празднующым любовию память твою.

*И ныне, праздника.*

*На литургии блаженна, песнь г~-я и з~-я. Прокимен, глас з~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Апостол, к галатом, зачало сг~и. Аллилуиа, глас з~:*
Блажен муж, бояйся Господа, в заповедех его восхощет зело. *Стих:*
Сильно на земли будет семя его. *Евангелие матфеа, зачало и~. Причастен:*
В память вечную будет праведник:

