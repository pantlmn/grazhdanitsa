<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 25)

*Месяца тогоже во в~-й день.*

*Святаго афанасиа великаго, патриарха александрийскаго.*

*И святых мучеников бориса и глеба.*

Служба их писана в приложении.

*На*
Господи, воззвах, *стихиры на з~, глас д~. Подобен:*
Званный свыше:

Иже безсмертныя жизни сподоблен, * егда единосущнаго и соприсносущнаго, * отцу безначальному родителю, * сына и слова животодавца Христа проповедал еси, * тогда огненным твоим языком * попалил еси вещь ересей, славне, * отгнав от церкве Христовы ариа: * и божественными словесы просветил еси * благочестивых сердца, мудре, * покланятися Троице во едином существе.

Яко река божия * наполнена вод духовных, * явился еси, пречудне, * наводнена божественными учении, * и напаяя церковное все исполнение, * погружая же собор еретиков, * пучиною божественных твоих словес, отче, * и во глубине твоих разумений. * ты бо, премудре, * единосущнаго рождшему отцу, * Владыку Христа проповедал еси, * божественный афанасие пребогате.

Яко тайносказатель, * и божественный святитель, * беды претерпел еси, * и гонения терпеливно, * и наветы, блаженне, и изгнания многовременна, * веры ради Христовы, * яко единосущнаго, и соприсносущнаго, * и равнодетеля, собезначальна Христа проповедая, * первоначальному и собезначальному отцу. * темже тя сам украси * пресветлыми яве научении, и пресветла всей вселенней показа. (с. 26)

*Ины стихиры, глас е~. Подобен:*
Преподобне отче:

Преподобне отче богоявленне афанасие, от младенства познался еси церкви светильник, сияя видении пресветлыми, и всяцем же образом богатеяся добродетелей, словесы огнедухновенными попаляя ереси, верныя же вся наставляя, Троицы сиянием пребожественным, в божестве едином разумеваемыя, и соприсносущную славу имущия: ту моли, и той молися всегда, даровати вселенней единомышление, мир и велию милость.

Преподобне отче богоглаголиве афанасие, тезоименит влепоту безсмертия наречен быв, сего ходатайствующею шествовал еси стезею: жития светлостию обогащся яве, ум чист, богомудре, стяжав, слову поборник обрелся еси, и по дусе дыхая пресвятем: имже просвещаемь, побеждал еси враги твоя, имже ограждаемь, неутолимь явился еси, имже и обожаемь, емуже и причастник, святе: всем испроси, даровати единомышление, мир и велию милость.

Преподобне отче богопроповедниче афанасие, беды претерпев, и частыя напасти, пищи райския ныне сподобился еси: внутрь быв божественных обителей, к древу приближился еси жизни нетленныя, яко победитель, праведным венцем украшен, блаженне, и диадимою вышняго царствия испещрен, и добротою сияя, Христови помолися, у Христа, богомудре, проси, даровати церкви единомышление, мир и велию милость.

*Слава, глас з~:*

Христова святителя воспоем вси афанасиа, яко ариева учения вся упразднив, и святыя Троицы державу во всем мире ясно возвещает, единаго Бога в трех лицех нераздельна: егоже и молит о нас, верою совершающих память его.

*И ныне, праздника:*
(с. 27)

*На стиховне триоди: Слава, святаго. Глас г~. Германово:*

Паки нам златотечный нил, и безсмертия тезоименит, летною памятию пришед, добрыми восхожденьми наводняет златоструйная безсмертия лияния, и пищу нетления плододая, высоким боговещанием: Троицы нераздельней державе учит покланятися, и источает божественная учения, верных напояет помышления, и молится о душах наших.

*И ныне, праздника. Тропарь, глас г~:*

Столп был еси православия, божественными догматы подтверждая церковь, священноначальниче афанасие: отцу бо сына единосущна проповедав, посрамил еси ариа. отче преподобне, Христа Бога моли, даровати нам велию милость.

*Канон праздника, со ирмосом на з~: и святаго, на з~, егоже краегранесие:*

Афанасий похвала православия бысть. *Творение феофаново.*

*Глас и~. Песнь а~. Ирмос:*

Колесницегонителя фараоня погрузи чудотворяй иногда моисейский жезл, крестообразно поразив и разделив море, Исраиля же беглеца, пешеходца спасе, песнь Богови воспевающа.

Афанасию приношаю похвалу, яко добродетель восхваляя, к Богу приношаю паче похваление, от негоже человеком дается достохвально дарование добродетели, ейже бысть одушевлен образ и печать.

Богомудрия был еси исполнен, и паче солнца, ангельским, блаженне, житием облистав, ныне, преподобне, превозшел еси похвал законы, иже от нас: но приими, отче, аще и не по достоянию похваление.

Достодолжно убо песнь плетем, во славней твоей памяти: но лишаемся больших, афанасие, по достоянию (с. 28) песней твоих, просим прощение нам дати, и независтную благодать тобою духа.

Юношески плотских страстей играние умертвил еси, в юности твоей стяжав мудрость старческую, и благоуставно, афанасие блаженне: желанием бо премудрости вся чувства исправил еси.

*Богородичен:*

Воплощшагося нас ради, всенепорочная, яже прежде безплотнаго, богоначальнаго слова отча родила еси, о девственная похвало и приятелище чистоты, и храм очищения, владычце мира богоневесто.

*Песнь г~. Ирмос:*

утверждей в начале небеса разумом, и землю на водах основавый, на камени мя, Христе, заповедей твоих утверди: яко несть свят, паче тебе, едине человеколюбче.

Очистив от всякия скверны душу же и тело, афанасие, храм явился еси достоин Богу: темже Троицы исполнение почи в тебе, священнотаинниче пребогате.

Твою душу, якоже желаше, утешителева благодать от страстей очищену обретши, яве в ней действенная показует, и пресветло светило, отче, миру тя полагает.

Святительства убо правило святителем показался еси, детельнаго же подписание жития: слово же твое ясно, видения образ, премудре, богословия же твоего предел учение явися.

*Богородичен:*

Херувим и серафим превышши явилася еси, Богородице: ты бо едина прияла еси невместимаго Бога во твоем чреве, нескверная. темже, вернии, тя вси песньми, чистая, ублажаем.

По г~-й песни, кондак и икос праздника.

Таже седален святаго, глас и~. Подобен: Премудрости:

Премудрости слова навык, ариеву лесть низложив, мирови проповедал еси православную веру: отца бо (с. 29) слово Христа жизнь нашу, воистинну быти уяснил еси сопрестольна. темже единомудренно церковь славит Троицу единосущную, во единице божества, богоносе афанасие. моли Христа Бога, согрешений оставление даровати чтущым любовию святую память твою.

*Дважды.*

*Слава, и ныне, праздника.*

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Все тебе вдохну живоносное дыхание свыше, первее пришедшее боголепно дух Христов в горнице, и ученики насыщшее, апостола тя показа тринадесятаго, отче, православную веру проповедающаго.

Ты божественною ревностию зело распаляемь, собору споспешествовал еси, и прежде еже совершити тя председателя, в никеи проповедал еси единосущное. темже церкве Христос пастыреначальника и учителя тя поставляет.

Вручена имея церковная кормила, от промышления божественнаго, афанасие, еретиков душевредная вся языкоболия, якоже некая секира посекл еси, искореняя якоже терние, и семя словесное напаяя, мудре, возделал еси.

*От*
твоего языка огненнаго сожжеся ариево сродное разделение, и слияние савеллиево, яже от безмерия зла, и к нечестию единочестна, и вся с ними хуления еретическая, о афанасие!

*Богородичен:*

Нов адам за перваго ты был еси от Девы, за праматерь избавитель всех и Спас, за смерть истинная жизнь безсмертная. темже тя рождшую Богородицу ведуще, по достоянию, чистая, ублажаем. (с. 30)

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго; но обрати мя, и к свету заповедей твоих пути моя направи, молюся.

Христа имея глаголюща, отче, во органе доброгласнем языка твоего, посрамил еси убо идолов написанно ересь, заблужденныя наставляя, и обращая ко истинному Богу, афанасие.

Губительныя ереси вся, отче, из\ъобличил еси, словесы и писаньми, различную лесть изгоняя мудрыми показаньми из вселенныя, уясняя невоспротивословне православную веру, блаженне.

Тя учителя воистинну велика, учителей мудрых, афанасие, неложно сказует, и со апостолы причте церковь Христова, отче, из\ъявляюща слово веры непорочное.

*Богородичен:*

Матрнее дерзновение к сыну твоему стяжавши, всечистая, сроднаго промышления, еже о нас не презри, молимся: яко тя и едину Христиане ко владыце очищение милостивно предлагаем.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Чуждаго семене сеятель явився аполлинарий, земнаго словесе и ума, Христово вочеловечение, крепко из\ъобличися от тебе, преблаженне, якоже несмыслен и умовреден.

Глагол твоих, блаженне, богодохновенных сила, яко глас грома, во уши, богоприятне, яве возгреме еретичествующих, и лица их очерни.

Дивится всяк твоим, отче, влепоту списаниям (с. 31) мудрым, любезно вмещая хотящая быти прозябения ересей провидя, отвращаемыя от тебе пророчески.

*Богородичен:*

Сын единородный, и прежде век невидимый, в последния дни первенец бысть, зримь в телеси из тебе, Богомати, Бог спасения моего.

*Кондак, глас в~. Подобен:*
Кровей твоих:

Православия насадив учения, злославия терния изсекл еси, умножив семя веры, одождением духа, преподобне: темже тя поем, афанасие.

*Икос:*

Быстрины словес твоих источив божественнаго учения мирови, душы верных напоил еси, афанасие, и еретическия предстатели потопил еси яко другия египтяны, закон нам богоначертанный дав православия, поклонение Троицы во едином божестве чтити, еюже нас соблюди, от враг невидимых избавляя: темже тя поем, афанасие.

*Песнь з~. Ирмос:*

Божия снисхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси, Боже отец наших.

Единочестное, сопрестольное отцу слово, единородна же сына православно проповедав, безсмертия, отче тезоимените, абие научаеши духу сопрестольна и единосущна и соприсносущна.

учителя тя и проповедника священноявленна трисолнечнаго света, возвещающа веру православия даже до конец земли, нечестия зря родитель, изгнания на тя воздвизает.

Беды безмерныя, яже под\ъял еси, блаженне, подвизаяся по благочестию, венцы же такожде светлии: ибо (с. 32) адамант был еси биющым, к себе же яко магнит привлачал еси вся.

Странныя догматы, чуждия же церкве Христовы изгнал еси, Троицу богословив впостасьми, божеством же единицу, юже пел еси: благословен Бог отец наших.

*Богородичен:*

В лето безлетнаго, неискусобрачна едина бывши, яже первее безплотное слово, плоти приятием, Дево, родила еси, емуже поем согласно зовуще: благословен Бог отец наших.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Святителей украшение благославное, афанасие, столпе света, и церкве утверждение, Троицы поборниче, богословия трубо златая, жития же монашескаго известный законописателю, с нами празднуеши, иереи совершая, люди верныя приводя Христу во веки.

Безсмертия был еси воистинну тезоименит, детельныя бо словом превозшел еси: искусных же в слове известием жития побеждая, во обоих прешел еси край. темже непреложною добродетелию просияв, безсмертную стяжал еси память во веки.

Ты светлейшее показал еси, тайнонебесниче богоприятне, святительство, доблими страданьми твоими: прелесть изгнал еси, твоими изгнании частыми по Троице, юже проповедуя, вопиеши: отцу поклонитеся, сына богословите, духа воспойте, во вся веки.

*Богородичен:*

Света незаходимаго бысть приятелище, пречистая, свет бо сущым во тме и сени бысть, просвещая (с. 33) всяческая богоразумия благодатию: егоже непрестанно, вернии, во вся веки поем.

*Песнь ф~. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Просия житием яко молния, излияся же, отче, всем вещание твое якоже гром, ихже солнце назирает: с небесе бо имел еси свыше вдохновение истинно. темже не угаси твоея памяти ходатай забвения гроб, афанасие.

Светом трисолнечным и трисиянным яснейше ныне осияемь, певцем твоим осияние заревидное являеши, яко зерцалом свыше испущая солнечне: и ты состави, блаженне, аще велико и мало паче достоинства просимое.

Поюще молим тя прилежно, о церкви помолися, крестом победы даровати воинству, православней же вере крепость на ереси врагов, нам же спасение, мир же миру, в твоей памяти, афанасие.

*Богородичен:*

Всех предстательнице Христиан, Богомати Дево пренепорочная, яко милостива, избави от бед и напастей оскорбленныя рабы твоя, и недугующыя лютых струп язвами, и болезньми ран болящыя изврачуй.

*Светилен. Подобен:*
Свете неизменный:

Река златоточная явился еси, учений водами напаяя, служитель Троицы, святителей украшение: ты бо ариево учение, афанасие, разорил еси учении твоими.

*Слава, ин. Подобен:*
Небо звездами:

Архиереев славу, и египта воспитание, безсмертия украшение, воспоим во хвалении афанасиа великаго, яко низложителя ариева и верных заступника.

*И ныне, праздника.*
(с. 34)

*На хвалитех стихиры на д~, глас д~. Подобен:*
Яко добля:

огненными твоими учении * ересей всякая хврастная * вещь попаляется, преславне, * глубиною разумении потопляется * воинство непокоривых злочестивое, * афанасие преподобне: * твоими же учении удобряется, блаженне, * на кийждо день верных церковь, * велегласно почитающи тя.

*Дважды.*

*От*
Христовы церкве * мысленныя волки отгнал еси, премудре, * жезлом учении твоих, * и сию окрест оградил еси * словес утвержденьми, * и представил еси Христу недвижиму и непоколебиму * егоже моли от тли и бед избавитися * верою совершающым * всечестную память твою.

Словес твоих божественных светлостьми, преподобне, * церковь вся украшается, * и благочестно удобряется * красными добротами, * и почитает достодолжно * всепразднственную память твою, афанасие, * священников славо, * благочестия светлый и великий проповедниче, * Троицы поборниче.

*Слава, глас тойже. Германа патриарха:*

Великая церковная истинная трубо, многострадальный афанасий, к благохвалению днесь созывает вселенную светло: вернии вси к торжеству пред\ъусрящим добраго пастыря, песньми почитающе священныя его труды: яко да молитвами его приимем от Христа Бога велию милость.

*И ныне, праздника.*

*На стиховне праздника. Слава глас г~:*

Великое украшение святителей, афанасиа, непобедимаго предстателя, священнолепно да восхвалим: сей бо ересей ссек полки силою пресвятаго духа, православию победная воздвиже по всей вселенней, сочетая благочестно троическое таинство, свойством лиц, и паки совокупляя несмесно (с. 35) во едино, существа тождеством, и херувимски богословя, молит присно о душах наших.

*И ныне, праздника.*

*На литургии блаженна праздника, песнь рядовая: и святаго, песнь г~. Прокимен, глас з~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Апостол ко евреем, зачало ти~и. Аллилуиа, глас в~:*
Священницы твои облекутся в правду, и преподобнии твои возрадуются. *Евангелие матфеа, зачало а~и. Причастен:*
В память вечную будет праведник:

