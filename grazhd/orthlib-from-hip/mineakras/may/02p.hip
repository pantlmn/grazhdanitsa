<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 519)

*ПРИЛОЖЕНИЕ*

*Месяца тогоже во в~-й день.*

*Пренесение мощей святых мучеников бориса и глеба, нареченных во святом крещении романа и давида.*

*Вечер.*
Блажен муж: *а~-й антифон.*

*На*
Господи воззвах: *стихиры, глас е~.*

*Подобен:*
Радуйся:

Радуйся и веселися, вышеграде, красуйся и радуйся, святая церковь, в нюже пренесени быша исцеления святии источницы и поборницы на враги, победы дающии верным, теплии заступницы душ и телес наших. тем днесь вси почитаем честное пренесение телес ваших, славнии. Христу помолитеся даровати душам нашым мир и велию милость.

Радуйтеся и веселитеся, самобратнии, красуйтеся и веселитеся, добрии врачи, се бо прияли есте у Христа желаемыя венцы, имиже страсти и недузи вси исцеляются. Вы бо сокрушисте бесовския козни и поганския полки. вашими бо молитвами и пособием вернии люди наши державно побеждают. тем и мы днесь, память вашу славяще, вопием: Христу помолитеся даровати душам нашым мир и велию милость. (с. 520)

Радуйся, святая церковь, дивная вправду, в нюже пренесени быша святыя раки, яже имут в себе дары исцеления благодати, честная телеса ваша, Христови мученицы. Вы бо смирение стяжасте и целомудрие, служителя же неверствовавша в страх вложисте и уверили есте. Недузи и страсти исцеляются, и бесов множество исчезают, прогоними бывают неверных полцы пособием вашим. Христу помолитеся даровати душам нашым мир и велию милость.

*Слава, глас з~. Самогласен:*

Приидите, лик составльше, возвеличим чудотворцы и мученики, иже законно пострадавшыя и светло со державными мученики венчавшыяся, и со безплотными Троице предстоящыя, молят умирити мир и спасти душы нашя.

*И ныне, Богородичен.*

*Вход. Прокимен дне и чтения мученическая (зри лист р~ф на об.)*

*На литии стихиры, глас д~:*

Аще и земнаго царствия, новый каин богоненавистник и братоненавистный убийственне лиши вас. Христос же непреходящее и безконечное царство вам дарова, емуже со ангельскими воинствы предстояще, молитеся спасти любовию поющыя всечестную и многопразднственную память вашу

Земля освятися кровию всечестною вашею, и человецы обогатившеся вами, исцеление независтно приемлют, богомудрии угодницы Христови, славне романе с незлобивым давидом. Молитеся Господеви, емуже от юности прилепистеся, спасти иже верою поющыя вас. (с. 521)

*Слава, глас з~:*

Днесь верных собори, лик духовный составивше, в памяти святых мученик святолепно ликовствуем и веселием Господа прославим, прославльшаго святыя своя, сим абие учувствившеся и кланяющеся чудотворному гробу, вопием: радуйтеся, друзи господни, поправшии главу змиеву: радуйтеся, иже по обычаю образ невредно сохранше: радуйтеся, Христовы ради заповеди убиение приимшии: ваша же телеса, на местех непроходных и пустых повержена, столп огнен возвести. Радуйтеся, цветницы благовонни, крини неувядаемии российстии, непрестанно молящиися Христу помиловатися и спастися светоносную вашу память празднующым.

*И ныне, Богородичен.*

*На стиховне стихиры, глас в~:*

Приидите, целомудрия любителие, мученик двоицу восхвалим, чистым сердцем Христа возлюбльших, иже душами и телесы неразлучни и молятся Господеви спастися душам нашым.

*Стих:*
Праведник, яко финикс, процветет и, яко кедр, иже в ливане, умножится.

*От*
свята и честна корене израстше, преславне романе с незлобивым давидом, нетлеемую славу паче тленныя избравше и Христовы любве ради пострадавше, егоже молите спасти нас, любовию вас почитающих.

*Стих:*
Насаждени в дому господни, во дворех Бога нашего процветут.

Заповеди Христовы делы исполняюще и о убивающих молящеся: не постави им, Господи, греха сего, глаголюще, молитвами Господи твоих угодник посли нам богатыя твоя милости. (с. 522)

*Слава, глас з~:*

Приидите, восхвалим чудотворцы и мученики: сии бо, законно пострадавше, победиша супротивнаго врага. и ныне, светло украшени, предстоят Христу, радующеся. тем и мы песньми память их весело похвалим, любовию вопиюще: радуйтеся, вселенней заступницы и поборницы на враги: радуйтеся, врачи болящым и бесом прогонителие: радуйтеся, о любезная версто, братие прекраснии, романе славный и давиде чудный, любимцы Христови, за ны молите святую Троицу, умирити мир и спасти душы нашя.

*И ныне, Богородичен.*

*Тропарь, глас д~:*

Днесь церковная разширяются недра, приемлющии богатство божия благодати, веселятся русстии собори, видяще преславная чудеса, яже творите приходящым к вам верою, святии чудотворцы борисе и глебе, молите Христа Бога, да спасет душы нашя.

*Ин тропарь, глас в~:*

Пречистнии и целомудреннии, и незлобивии страстотерпцы, романе славный и давиде чудный, иго бо господне евангельски на рамо вземше, последовасте Христу, и крест его, яко скипетр, в руку имуще, врага брата и злаго властолюбца соодолесте, и той ныне в геенне мучится, вы же радуетеся, с лики ангельскими предстояще святей Троице, молитеся о державе сродник ваших, благоугодней быти, и сыновом русским спастися. (с. 523)

*Ин тропарь, глас д~:*

Мученицы господни спасшиися, преславнии блаженнии князи борисе и глебе, труждающымся быстрии помощницы, недужным целители, вы бо болезни врачуете притекающих в церковь с верою. темже и мы молимся: от бед избавите нас, чтущих с любовию пренесение мощей ваших.

*Ин тропарь, глас и~:*

Днесь всякая душа верных веселится, в пренесение честных мощей ваших, борисе и глебе, слепыя просвещаете, немым уста отверзаете и печальныя утешаете, прияли бо есте от Христа Бога благодать исцелений, молитеся о душах наших.

*На утрени.*

*По а~-м стихословии седален, глас а~.*

*Подобен:*
Камени запечатану:

Звезды незаходимыя, пресветлая светила явилися есте, славный романе с доблим давидом, днесь и по кончине точите исцеления. слава давшему вам крепость, слава венчавшему вас, слава действующему вами исцеление.

*Слава, ин седален, глас тойже:*

Днесь земля русская вами, страстотерпцы Христови, княже борисе и славный глебе, сыны великаго князя владимира, светится, яко солнце, своими бо венцы на всю русскую землю сияете, молите Христа Бога нашего за вся верныя Христианы, да спасет душы нашя.

*И ныне, праздника.*

*По в~-м стихословии седален, глас д~:*

Зависти ради погублени от своего брата, имже приведеся, яко агнцы, Богу, пожрошася волею, за убивающыя Богу молящеся, ихже молитвами спаси душы нашя. (с. 524)

*Слава, ин седален, глас тойже:*

Со святыми ныне вселилися есте, святую свою скончасте жизнь, тем и рака ваша источник исцелений показася, романе преблаженне с чудным давидом, молитвами вашими от напасти избавите нас, вас почитающих.

*Слава, и ныне, Богородичен:*

В кров твой, пречистая Дево, прибегающих, мольбу приими от нас и не престай молящи человеколюбца спастися рабом твоим.

*По полиелеи седален, глас и~:*

*Подобен:*
Премудрости:

Блаженна убо земля, крови вашя восприемшая, излиянны от неправеднаго брата и врага, пречудная и предобрая версто, истине поборницы и пристанище небурное сущым в бедах, тем достойно блажими есте, романе славне с незлобивым давидом. молите Христа Бога согрешением оставление даровати, чтущым любовию святую память вашу.

*Слава, ин седален, глас тойже:*

К божественней красоте пресветло взястеся благодатию, земныя концы похоти поправше свыше страстию, романе и давиде, вселенней светила. тем молимся от тмы греховныя и от недуг избавити нас, молим вас: молите Бога о всех нас.

*И ныне, Богородичен:*

О пресвятая Дево, Мати Христова, души моея страсти исцели, яже без\ ума содеях, молюся, и тишину ми подаждь: аз бо душу оскверних и тело, окаянный, и не вем, (с. 525) что сотворю в день суда, егда ангели душу мою разлучат от убогаго моего телесе, тогда предстательница ми буди, избавляющи мя мучения, присно молящи сына своего согрешением оставление даровати, тебе бо имею надежду, раб твой.

*Степенна, а~-й антифон д~-го гласа. Прокимен, глас д~:*
Честна пред\ Господем смерть преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие от луки, зачало р~з.*

*По н~-м псалме стихира, глас з~:*

Днесь убо сошедшеся, многосостояние церковное, песньми хваляще хвалам достойнаго самодержца владимира, повинувшася багряницы царствия Христова и люди своя просветивша благочестием, от негоже многосветлая два светила произыдосте, борис со глебом. ихже не терпя, богомерзский братоненавистник оружием тех закалает. но молитвами, Боже, твоих угодник спаси душы нашя.

*Канон мучеником, глас и~.*

*Песнь а~. Ирмос:*

Сокрушившему брани мышцею своею и проведшему Исраиля сквозе чермное море, поим ему, яко избавителю нашему Богу: яко прославися.

Похвалим, вернии, преславную и честную двоицу, прехвальных мученик романа и давида, имиже Христос просвети всю страну русскую.

Даровавшему сим дар благодати исцеления, страсти и недуги исцеляти, владыце Христу воспоим спасу и избавителю нашему, яко прославися. (с. 526)

Якоже рече Христос: веруяй в мя, дела, яже аз творю, и той сотворит, и болша сих. сия приемша, святии мученицы, болящыя исцеляете и духи бесовския отгоните.

*Богородичен:*

Честнейшую херувим и славнейшую серафим, рождшую на земли Бога слова, чистоты храм душевный, Богородицу Марию верно восхвалим.

*Катавасиа праздника.*

*Песнь г~. Ирмос:*

утвердися сердце мое во Господе, вознесеся рог мой в Бозе моем, разширишася на враги моя уста моя, возвеселихся о спасении твоем.

Честным пренесением телес ваших, славнии, прославися честная церковь, имущая в себе благодати сокровище неоскудное и пречудное.

Святыя раки ваши честныя имущи в себе дары благодатныя, преславная телеса ваша, святии мученицы борисе и глебе, врачи недужным.

Светел воистину и пречистен вышеград, превыше бо всех градов превознесеся, имый в себе честную церковь, в нюже пренесени быша бисери многоценнии.

*Богородичен:*

утверди, Дево, помышление мое и ум мой плавающий утиши, кормчию бо родила еси и очистника соблазном нашым.

*Кондак и икос праздника.*

*Ин кондак святых, глас г~:*

Приидите, вси русстии собори, чудотворцу и мученику бориса и глеба восхвалим, законно бо пострадавше, победисте сопротивнаго врага, тем святым заступлением князи русстии (с. 527) враги побеждают, тем память ею весело и любовию похвалим, вопиюще: за ны молите святую Троицу, умирити мир и спасти душы нашя.

*Ин кондак святых, глас д~:*

*От*
гроба знамения показасте во стране русстей, явися днесь благодать исцеления всем, к вам, страстотерпцы, притекающым с верою, борисе славный со глебом чудным. крепцы верою, добропобеднии мученицы, за Христа под\ъемше различныя муки, и на многа лета сокровени быша ваши святии мощи, ныне же являетеся от земли, возсиявше лучами, яко богатство многоценно, и в церковь божию честно носими, архиерей божиих дланьми. темже вопием вам: радуйтеся, князи, русстии заступницы.

*Седален святых, глас и~:*

Христовы уведевше заповеди благия, того возлюбивше, страстоносцы славнии, о убиении телесе нерадисте, душы же прекрасныя в руце Христу предасте: ов, копием прободаемь, веселящеся, другий же, яко агня, без\ милости закалаемь, сего ради прияша дар исцеления, мученицы самобратнии, молите Христа Бога грехов оставление даровати чтущым любовию святую память вашу.

*Слава, и ныне, праздника.*

*Песнь д~. Ирмос:*

Пророк аввакум умныма очима провиде, Господи, пришествие твое, тем и вопияше: от юга приидет Бог. слава силе твоей, слава снизхождению твоему.

Братие прекраснии, радуйтеся, яко венцы желаемыя от Бога приемше и сего ради оставльше всю славу тлеющую, да Христа приобрящете единаго, бисера безценнаго. (с. 528)

Христовы уведевше заповеди божественныя и тому последующе, востанет бо, рече, брат на брата, сего ради приясте нуждную смерть, яко агнцы закалаеми.

Прободенному на кресте копием тебе ради последуя стопам, агнцу божию, славный страдальче, убийцам не противлься, борисе чудный, воине доблий.

*Богородичен:*

Радуйся, душевная церковь и руно пречистое богоросное, воды живыя источниче неистекающий, владычце, запечатленный девством, рабы своя сохрани от всех зол.

*Песнь е~. Ирмос:*

Господи Боже наш, мир даждь нам, Господи Боже наш, стяжи ны, Господи, разве тебе иного не вемы, имя твое именуем.

Яко агнец беззлобив, не ретуя же, ни вопия, сын божий ведеся на смерть. вы же, сему последующе, не от врага, но от сродника убиени бысте.

Возрастом и юностию о любви прелестней небрегосте, святии, Христовы заповеди исполняюще, вечную жизнь приобретосте.

Вторый солунь радуется, в стране русстей вышеград славный, имея в себе благодать славну пренесением телес ваших.

*Богородичен:*

уврачуй, пречистая владычце, душу мою, молвы же и напасти бесовския прогоняющи, врача бо страстем родила еси и творца всех. (с. 529)

*Песнь з~. Ирмос:*

Яко воды морския, человеколюбче, волнами житейскими обуреваюся. темже, яко иона, тако вопию ти: возведи от тли живот мой, благоутробне Господи.

Всяко место освятися и иже в недузех исцелеваются посещением вашим, врачи преславнии, слепии прозирают, хромии ходят, слуцыи простираются.

Во всю землю изыдоша вещания апостольская, вашими же чудес исцелении вселенная исполнися, верным бо источаете здравие обильно, славнии.

Слово твое исполнися, человеколюбче, еже рече учеником своим, град бо не укрыется, верху горы стоя. и се бо вышеград просвещает всю землю русскую явлением святых твоих, Господи.

*Богородичен:*

Всепетая Дево, светлый облаче, прожени мрак души моея, яко солнце праведное рождшая, и настави мя на стезю животную мольбами своими, пренепорочная.

*Кондак, глас д~.*

*Подобен:*
Явился еси днесь:

Явися днесь в стране русстей благодать исцеления всем, к вам, блаженнии, приходящым и вопиющым: радуйтеся, заступницы теплии.

*Икос:*

Новоявленных мученик преславная память днесь русстей земли светло возсия, светлы бо явистеся звезды от Бога, чудесы облистающе, ихже в память Господь всем верным подает исцеление и в темнице (с. 530) избавление. темже и мы, немощнии, приидите, воспоим сия, да восприимем здравие, просвещаете бо слепыя и недужныя исцеляете, заступницы теплии.

*Песнь з~. Ирмос:*

Халдейская пещь, огнем распалаемая, орошашеся духом, божиим предстоянием, отроцы пояху: благословен еси, Боже отец наших.

Вражия исчезают полцы, и поганская телеса постлана бывают под\ ноги воинов наших, призывающих имена святыя ваша, мученицы Христови.

Преславно прославися всяко место и страна, в нихже создани быша честныя церкви всеми верными о имени вашем, славнии Христови мученицы.

Кто не дивится землен вашему целомудрию, цари и князи, судии же и вси вернии, ваша чудеса преславная видяще, неисцельныя бо страсти исцеляете вопиющым: благословен Бог отец наших.

*Богородичен:*

Пречистая владычце, Владыку всех рождшая, владычества мя злаго свободив, настави на путь животный, благословенная Богородице прерадованная.

*Песнь и~. Ирмос:*

Покрываяй водами превыспренняя своя, полагаяй морю предел песок и содержай вся, тя поет солнце, тя славит луна, тебе приносит песнь вся тварь, яко содетелю всех во веки.

Помощники в скорбех, и в напастех, и бедах, и в темнице избавление, и на брани заступление (с. 531) вашим посещением от Бога приемлем, призывающе вас, храбрии, братие прекраснии.

Исцеляете страсти, и бесы прогоните, и напасти разоряете всем, славящым преславно святое пренесение телес ваших, всехвальнии мученицы Христови, заступницы граду нашему.

О блаженная, святая воистину двоице предивная, вы князи князем, храбри же Христови мученицы, о нас теплии молитвенницы, вы бо обретаетеся вскоре, от бед избавляюще.

*Богородичен:*

Омрачение души моея прожени, всечистая Дево, неразумия сердце мое просвети и ум мой озари, рождшая великаго совета ангела, Иисуса человеколюбца, Бога же и человека, во обоем совершена.

*Песнь ф~. Ирмос:*

Благословен Господь, Бог Исраилев, воздвигнувый рог спасения нам в дому Давидове, отрока своего, в нихже посети нас восток с высоты и направил ны есть на путь мира.

Благословен Господь Бог всех, страну же и вся люди защищая, чтущих ваши раки, славнии, в честней церкви, в нюже принесени бысте святая телеса ваша славная, романе и давиде.

Божественною ревностию распалаеми, о чести земней и власти небрегосте, Христовы заповеди соблюдающе божественныя, темнаго князя попрали есте, святии.

Благословен Господь Бог Исраилев, венчавый двоицу пречистную, в стране русстей угодников своих, имиже посети (с. 532) нас, светодавче, свыше, умолен бывая сими о нас, Cпасе наш.

*Богородичен:*

Благословен, госпоже, плод твоего чрева, призвавый нас из\ тмы и сени смертныя и освятивый себе люди избранны. сего моли, пречистая владычце, рабом своим победы даровати на враги противныя.

*Светилен. Подобен:*
Небо звездами:

Приидите, приступите, вернии, в божественную церковь преславных мученик романа и давида, иже оставиша славу временную и возлюбиша славу безконечную и в ней ликуют с небесными чинми. молите о нас, честную вашу память празднующих.

*Слава, и ныне, праздника.*

*На хвалитех стихиры, глас а~. Подобен:*
Небесных чинов:

Светозарная, и святая, и благообразная мучеников бориса и глеба всепразднественная возсия память, иже, всю землю просвещающе и идольский мрак отгоняюще, цельбам благодать источают.

Честными каплями кровей ваших обагристе ризы вашя, блаженнии романе и давиде, тем верою память вашу празднующе, молитеся, молим вас, умирити мир и спасти душы нашя.

Яко един свет во двою телеси, мир просвещаете чудесными блистании, страстотерпцы господни, мрак (с. 533) неведения отгоняюще, тем воспеваем радостно, похваляюще вашу память.

*Слава, глас з~.*

Иже на земли ангелы и на небеси человеки божии, святых мученик почтим, кровию бо вашею всю землю российскую освятисте и от вселенныя прославистеся, сего ради и мы, грешнии, к вам прибегаем, исцеления дары приемлюще, угодницы святии романе и давиде, скорбящыя утешаете, печальныя заступаете, молитеся о душах наших.

*И ныне, праздника.*

*Славословие великое. И отпуст.*

*На литургии. Блаженны от канона, песни г~-я и з~-я. Прокимен, глас д~:*
Святым, иже суть на земли его, удиви Господь вся хотения своя в них. *Стих:*
Предзрех Господа предо мною выну, яко одесную мене есть, да не подвижуся. *Апостол к римляном, зачало ч~ф. Аллилуиа, глас д~:*
Воззваша праведнии, и Господь услыша их, и от всех скорбей их избави их. *Стих:*
Многи скорби праведным, и от всех их избавит я Господь. *Евангелие от иоанна, зачало н~в. Причастен:*
Радуйтеся, праведнии, о Господе:

*Молитва.*

О двоице священная, братия прекрасная, доблии страстотерпцы борисе и глебе, от юности Христу верою, чистотою и любовию послужившии, и кровьми своими, яко багряницею, украсившиися, и ныне со Христом царствующии. Не забудите и нас, сущих на земли, но, яко теплии заступницы, вашим сильным ходатайством пред\ Христом богом сохраните юных во святей вере и чистоте (с. 534) неврежденными от всякаго прилога неверия и нечистоты, оградите всех нас от всякия скорби, озлоблений и напрасныя смерти, укротите всякую вражду и злобу, действом диавола воздвигаемую о ближних и чуждих. молим вас, Христолюбивии страстотерпцы, испросите у великодаровитаго Владыки всем нам оставление прегрешений наших, единомыслие и здравие, избавление от нашествия иноплеменных, междоусобныя брани, язвы и глада. Снабдевайте своим заступлением страну нашу и всех, чтущих святую память вашу, во веки веков. *аминь.*

