<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 35)

*Месяца тогоже в г~-й день.*

*Святых мученик, тимофеа и мавры:*

*И успение преподобнаго отца нашего феодосиа, игумена монастыря печерскаго, начальника в российстей земли монашескаго общаго жития.*

Служба его писана по сей службе.

*Стихиры святых мучеников, глас д~. Подобен:*
Яко добля:

Доблия в мученицех * крепко пострадавшыя, * и борца уморившыя, * и Христа возлюбившыя, * и мир возненавидевшыя, * сиона мысленнаго достойныя жители, * мавру днесь и тимофеа * верою сошедшеся восхвалим согласно, * мучениколюбцы вси.

Вязания телесная, * очес же избодение, * провертение ушес, * колесное озлобление, * камене тяжкаго обешение * под\ъял еси, тимофее, * низложь врага, * и к божественней славе возносимь, славне. * сего ради тя верою сошедшеся молебно восхваляем, * слава мучеников и похвала. (с. 36)

Светолучными сияньми * врага омрачила еси, * чисто пострадавши, мавро славная: * конобная бо врения, * перстов отятие, * свещное жжение, * временное пропятие претерпела еси, * и прешла еси к божественному покою, * идеже лик мученик всегда веселится.

*Слава, и ныне, праздника.*

*Тропарь, глас д~:*

Мученицы твои, Господи, во страданиих своих венцы прияша нетленныя от тебе Бога нашего: имуще бо крепость твою, мучителей низложиша, сокрушиша и демонов немощныя дерзости: тех молитвами спаси душы нашя.

*Канон, егоже краегранесие:*

Тимофеа и мавры болезни чествую. *Творение иосифово.*

*Глас з~. Песнь а~. Ирмос:*

Яко по суху, пешешествовав Исраиль по бездне стопами, гонителя фараона видя потопляема, Богу победную песнь, поим, вопияше.

Священных страдалец священное и честное торжество, людие священнии, священно почтим: яко да тех мольбами от бед избавимся.

Священнопобедныя венцы от Христа прияти тщащеся, умрети паче, неже жити доблии мученицы яве изволивше: тем славу получиша.

Не убоявшеся болезней плотских, ни мук устрашившеся, ни огня гонителей, страстотерпцы мученицы, Христа на судищи мужески проповедасте.

*Богородичен:*

Пресущное слово, существо прием от чистых кровей твоих, богосодела нас, и тления избави, чистая, сего ради вернии тя всегда славим. (с. 37)

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Божия книги людем священно отверзая, и просвещая сердца, воине Христов тимофее, в честное мучение радуяся вшел еси.

Божественным желанием душу распалив, мучениче, ко огню мук приступил еси терпеливно: темже тя Христова божественная роса, блаженне, прохлади.

ум твой воззрением к Богу просвещаемь, мучениче, не чуяше отнюд желез лютых прикосновения разжженных бывающих, славне тимофее.

*Богородичен:*

Сый естеством безстрастен, сын твой, Дево, прият плоть от кровей твоих чистых, и страстию крестною от страстей мя, чистая, избави.

*Кондак, глас д~. Подобен:*
Вознесыйся:

Многообразныя язвы претерпевше, и венцы от Бога приемше, о нас молитеся ко Господу, память всесвященную вашу совершающих, превеликий тимофее и преславная мавро, еже умирити град и люди: той бо есть верных утверждение.

*Седален, глас а~. Подобен:*
Гроб твой, Cпасе:

Почетше Бога, омрачиша прелесть, тимофей мудрый и славная мавра, и всяко претерпевше прехвальнии мучение, просветишася паче луч солнечных, и быша сослужители ангелом, ихже верою славим.

*Слава, и ныне, праздника.*

*Песнь д~. Ирмос:*

Христос моя сила, Бог и Господь, честная церковь боголепно поет, взывающи от смысла чиста, о Господе празднующи. (с. 38)

Великаго благославия возжелевше, сподобистеся сего, чада света божественнаго бывше, великомученицы Христовы, ангелом равностоятели.

Святых чином сочетався, и благопослушливе уши к божественным законом имея, славне, провертения крепко претерпел еси, тимофее.

Воздвигше тя на древо суемудреннии, отягчавают каменем главу, славне тимофее: но укрепляше тя Христос, божественною страстию украшаема.

Текущих непостояннаго, блаженнии, возгнушастеся воистинну течения, и сами себе болезнем отдасте: сего ради яже от века благая восприясте.

*Богородичен:*

Чистоты селение, жилище Владыки всех, и пророков всех сбытие, богорадованная чистая, поющыя тя ущедри.

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Супружника своего, мавро, световидных словес послуша любезно, и омрачение злое отвергши, свет была еси мучением, богоблаженная.

Божественным духом себе, мавро, вооруживши, честная, к борению льстиваго, радуяся, изошла еси: и сего побеждши, победныя венцы, мученице, прияла еси.

Единаго тя Господа Иисуса исповедавши честная, рукою человека создавшаго, посекается перст ручных, неправедное томление мужески терпящи.

*Богородичен:*

Бурю помышлений, востания страстей, напастей волнение, утиши, Дево богорадованная, и спаси мя, поюща величия твоя. (с. 39)

*Песнь з~. Ирмос:*

Житейское море воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Святии мученицы, ядрилом креста духовно окриляеми, напастей пучину без вреда верою претекосте, и в божественных пристанищах почиша.

Разжегше коноб, в той тя Христа исповедающу ввергоша злочестивии: но пребыла еси невреждена, росою духа обретше тя, мавро, похлаждену.

Связаеми мученицы, вся вязания вражия мужески разрешисте, и любовию до конца Христу душы привязасте, плоти отложением, всеприснопамятнии.

*Богородичен:*

Всеблагая владычце, яже преблагаго Бога плотию рождши, озлобленное страстьми мое сердце ублажи, да верою и любовию величаю тя.

*Кондак и икос праздника.*

*Песнь з~. Ирмос:*

Росодательну убо пещь содела ангел преподобным отроком, халдеи же опаляющее веление божие мучителя увеща вопити: благословен еси, Боже отец наших.

Не чуяше свещами преславная опаляема всюду, огнь в сердцы любве носящи Христов и сему вопиющи прилежно: благословен еси, Боже отец наших.

Дремание от очию отринув злобное, о тимофее! претерпел еси очию ослепление, Христа сердечныма очима зря, и поя: благословен еси, Боже отец наших.

Дольная презревше божественнии мученицы, вышнее же жилище наследоваша, священными да почтутся песньми, поюще непрестанно с нами: благословен еси, Боже отец наших. (с. 40)

*Богородичен:*

Препетая Дево, препетаго Бога порождшая, поющыя тя причастники покажи света, и избави геенны и огня, и всякаго вреда вражия, молитвами твоими.

*Песнь и~. Ирмос:*

Из пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. тя превозносим во вся веки.

Соблюдающе законы вседержителя, беззаконнующих державе не приклонистеся, чести лукавым демоном не принесосте, мученицы доблии, господни наследницы.

Сопряжением изрядным яве совокупляеми, иго господне легкое взясте купно на выю, мученицы, и мученическим сопричтостеся стадом.

На древе пострадавше крестнем, прехвальнии, на многи дни, из\ъобразисте страсть честную, нас ради пострадавшаго волею: егоже превозносим во вся веки.

Нужднейшую воистинну смерть, святии, простертием болезни претерпесте: темже к неболезненней жизни преставистеся, воспевающе Христа во вся веки.

*Богородичен:*

украсилася еси, Дево, порождши прекраснаго добротою Христа Господа, божественными верныя зарями просвещающаго: егоже превозносим во вся веки.

*Песнь ф~. Ирмос:*

Бога человеком не возможно видети, на негоже не смеют чини ангельстии взирати: тобою бо, всечистая, явися человеком слово воплощенно, егоже величающе, с небесными вои, тя ублажаем.

Видети славу сподобистеся себе излиявшаго за милосердие, прехвальнии: того бо законы сохранисте, и (с. 41) общницы сего страстей бысте. темже, сошедшеся, благочестно вас почитаем.

Часом равночисленну меру сотвористе, мудрии, нощи и дни пригвождени, еже за милосердие ко Христу приближшемуся: егоже исповедающе всеми владычествующаго, в руце сего вашя духи предасте.

Воинство ангел, лик блаженный пророк, апостол, мученик и преподобных, во исход ваш собрашася: всех же Владыка венцы увязе, мученицы, вас победными, яко преблагий.

Нам любовию вас почитающым, и честное ваше совершающым торжество, страдальцы Христовы доблии, разрешение грехов, жития исправление, и всех лютых пременения, мудрии, испросите.

*Богородичен:*

Светом твоим мя, богорадованная в женах Дево, просвети, молюся, и огня вечнаго мя избави, яко да величаю тя, яко да славлю тя, яко да по долгу воспою величия твоя.

*Служба преподобнаго отца нашего феодосиа, игумена монастыря печерскаго, и начальника в российстей земли монашескаго общаго жития.*

*На малей вечерни стихиры, глас а~. Подобен:*
Небесных чинов:

Истинен и непорочен, * преподобен же и незлобив, * и всякия злыя вещи огребаяся * познан бысть, блаженне, * украшен добродетельми яко воистинну, и (с. 42) благочестием сияя. * темже ублажаем тя, * и святое твое днесь и честное * радующеся празднуем успение.

Непорочнаго и честнейшаго, * превысокаго столпа, * и непобедимаго хитростьми вражиими вси ублажаем, * и верно восхваляем феодосиа великаго, * угодника Христова бывшаго, и пречистыя его матере, * и сего прилежно моляща, спасти от бед душы нашя.

Монашеское житие ты уяснил еси, * от земли российския возсияв якоже солнце: * воздержанием бо тело твое ограждь, * страстная движения умертвил еси молитвами и бдении. * тем тя молим, феодосие преблаженне, * не оскудевай, помогая нам и присещая рабы твоя.

*Слава, глас з~:*

Приидите, верных сословие весело днесь, приидите, вси радостно в честную церковь, богоносных отец воспоем, и руками восплещем в пресветлой их памяти, ихже прослави Христос Бог наш. тем во гласе радости, и чистей совести возопием, глаголюще: радуйся, земный ангеле и небесный человече, антоние преблаженне, преподобных ссельниче: радуйся, восточная звездо златозарная, феодосие отче, монашествующих светило и пастырю: радуйтеся, наша похвало, вселенныя радование и помощницы, со ангелы водворяющеся во свете святыя Троицы, вас венчавшия: прилежно молите избавити нас от враг видимых и невидимых, и от всякия беды, верою и любовию творящих всепразднственную память вашу.

*И ныне, праздника.*

*На стиховне стихиры, глас в~. Подобен:*
Доме евфрафов:

утро и день светел * твой праздник явися, * просвещая наша сердца, * верою хвалящих * честныя подвиги твоя, * отче феодосие. (с. 43)

*Стих:*
Честна пред Господем смерть преподобных его.

Явися день спасения, * и праздник веселия: * стецемся, вернии, * очистивши душы, * воспети преблаженнаго феодосиа.

*Стих:*
Блажен муж бояйся Господа, в заповедех его восхощет зело.

Яко солнце на земли антониа обрет, * сияюща добродетельми, * светлейшая показался еси звезда, * тя поющыя ко владыце помяни, * преподобне феодосие.

*Слава, и ныне, Богородичен:*

Радуйся, яже радость * миру приемшая, * Христа жизнодавца, * и утолившаго, Дево, печаль праматернюю.

*Тропарь, глас и~:*

Возвысився на добродетель, измлада возлюбив монашеское житие, к желанию доблественне достиг, вселился еси в пещеру, и украсив житие твое пощением и светлостию, в молитвах яко безплотен пребывал еси, в российстей земли яко светлое светило просияв, отче феодосие, моли Христа Бога, спастися душам нашым.

*Слава, и ныне, праздника.*

*На велицей вечерни поемъ*
Блажен муж:

*На*
Господи, воззвах, *стихиры, глас е~. Подобен:*
Преподобне отче:

Преподобне отче богоносе феодосие, вельми подвизався во временней жизни, песньми, постом и бдением, образ был еси твоим учеником. и ныне убо ликуеши со безплотными, Христа непрестанно славословя, от Бога божие слово, избавителя, преклоншаго главу на кресте, и избавивша лести род человечь: того моли, тому помолися, преподобне, даровати вселенней мир и велию милость.

Преподобне отче богоносе феодосие, воистинну сподобился (с. 44)еси божественныя жизни, чистотою и пощением сию обрет: жив бо преставился еси на истинный живот, всех отрекся, со безплотными Христа непрестанно славословя, от Девы неизреченно плоть приемша, испровергшаго ад, и воскресившаго мертвыя, яже от века: того моли, тому помолися, преподобне, даровати вселенней мир и велию милость.

Преподобне отче богоносе феодосие, обрел якоже возлюбил еси чистую твою душу: благодать бо всесвятаго духа в тебе вселися, яко пречист свет, егоже поспешением светло озарен, Христа непрестанно славословя, в двою существу единаго Бога, пострадавшаго плотию на кресте, и божеством безстрастна пребывша: того моли, тому помолися, преподобне, даровати вселенней мир и велию милость.

*Слава, глас и~:*

Приидите, стецемся вси к божественней памяти отца нашего феодосиа: той бо от юности звание свыше прием, от иереа богоданный дар именовася. темже Христолюбивым князем учитель правыя веры, вельможам твердое защищение, сирым отец милосерд, вдовицам теплое заступление, скорбящым утешение, нищым сокровище, монашескому лику лествица, возводящая на высоту небесную: и просто к нему притекающым источник приснотекущия воды быв, молит непрестанно, спастися душам нашым.

*И ныне, праздника.*

*Вход. Прокимен дне. И чтения г~.*

*Премудрости соломони чтение.*

[Глава е~] Праведницы во веки живут, и в Господе мзда их, и попечение их у вышняго. Сего ради приимут царствие благолепия, и венец доброты от руки господни: зане десницею покрыет я, и мышцею защитит их. (с. 45) Приимет всеоружие рвение свое, и вооружит тварь в месть врагом. Облечется в броня правды, и возложит шлем, суд нелицемерен: приимет щит непобедимый, преподобие: поострит же напрасный гнев во оружие: споборет же с ним мир на безумныя: пойдут праволучныя стрелы молниины, и яко от благокругла лука облаков на намерение полетят: и от каменометныя ярости, исполнь падут грады: вознегодует на них вода морская, реки же потопят я нагло. Сопротив станет им дух силы, и яко вихор развеет их, и опустошит всю землю беззаконие, и злодейство превратит престолы сильных. Слышите убо, царие, и разумейте: навыкните, судии концев земли. Внушите, держащии множества и гордящиися о народех язык: яко дана есть от Господа держава вам, и сила от вышняго.

*Премудрости соломони чтение.*

[Глава г~] Праведных душы в руце божией, и не прикоснется их мука. Непщевани быша во очесех безумных умрети, и вменися озлобление исход их, и еже от нас шествие, сокрушение: они же суть в мире. Ибо пред лицем человеческим аще и муку приимут, упование их безсмертия исполнено, и вмале наказани бывше, великими благодетельствовани будут: яко Бог искуси я, и обрете их достойны себе. Яко злато в горниле искуси их, и яко всеплодие жертвенное прият я. И во время посещения их возсияют, и яко искры по стеблию потекут. Судят языком, и обладают людьми, и воцарится Господь в них во веки. Надеющиися нань разумеют истину, и вернии в любви (с. 46) пребудут ему: яко благодать и милость в преподобных его, и посещение во избранных его.

*Премудрости соломони чтение.*

[Глава д~] Праведник, аще постигнет скончатися, в покои будет. Старость бо честна не многолетна, ниже в числе лет исчитается: седина же есть мудрость человеком, и возраст старости житие нескверное. Благоугоден Богови быв, возлюблен бысть, и живый посреде грешник, преставлен бысть: Восхищен бысть, да не злоба изменит разума его, или лесть прельстит душу его. Рачение бо злобы помрачает добрая, и парение похоти пременяет ум незлобив. Скончався вмале, исполни лета долга: угодна бо бе Господеви душа его: сего ради потщася от среды лукавствия. Людие же видевше, и не разумевше, ниже положше в помышлении таковое: яко благодать и милость в преподобных его, и посещение во избранных его.

*На литии стихиры, глас а~:*

Приидите, празднолюбцы, днесь, лик совокупивше благочестно торжествуем великаго отца, всемирнаго светильника, преславную и честную память, и славно почтим, глаголюще: радуйся, феодосие, преподобных и праведных единокровниче: радуйся, честных отец пресветлый полк совокупивый: радуйся, служителю и строителю верный обители божия матере, ейже изрядный составил еси храм в славу божию, в немже поюще, молим тя: моли, избавити нас от всякаго искушения и бед, и варварскаго нашествия, и спасти душы нашя.

*Глас в~:*

учениче спасов, отче богомудре феодосие, богодвижимая цевнице, богосказанная уста, духовный воевода, (с. 47) пастырю добрый, преподобных похвало. ты Бога взыскал еси, и сего просветился еси боголучными сияньми: Богу беседовал еси непрестанными очищении и сиянии: слезными источники просветив мысли, столп всесветел и огнесиянен явился еси, всеблаженне, монахов похвала, отцев слава, и Троицы служитель: и ныне нас всех сохрани ходатайством твоим.

Преподобне отче феодосие, ты ущедрил еси тающих в жажди зноя: возмездил еси, боголепно, знаменьми начальствуя, яко служитель изряден, твоему владыце подобяся. вино умножил еси, и житницы праздны повелением твоим муки наполнил еси: и сосуд оскудевший меду из\ъобиловати сотворил еси: неявленная уведав, церковь уяснил еси, мученически показав страдания: исцелений множества подал еси, нищих возлюбил еси, человеки ущедрив обычаи твоими: и твое чрево хлебом и водою утеснил еси, в плоти житию безплотных подобяся, ихже ради славу приношаем ти, молящеся: не остави нас, сохраняя рабы твоя молитвами твоими.

Светила возсиясте в россии два светлейшая, антоние и феодосие: ов бо божественным словом небесную росу испусти на землю, и огнь с небесе сведе, и будущая ясно проповеда, троическую благодать прием: ов же с небесе дождь испусти, и князя обличи о братоненавидении и властолюбии неправедне, и Господа самолично виде: и на воздусе яко илиа, во свете пламенне над монастырем виден бысть, руце воздевая и молитвы творяй к Богу. и ныне со ангелы ликовствующе о нас молят, с ними сподобитися света истиннаго, и спасти душы нашя. (с. 48)

*Слава, глас з~:*

Еже по образу соблюд невредимо, ум Владыку на страсти пагубныя постнически поставив, во еже по подобию, яко мощно возшел еси: мужески бо естество понудив, потщался еси хуждшее покорити лучшему, и плоть поработити духу. темже монашествующих явился еси верх, житель пустынный, благотекущих обучитель, правило добродетели известнейшее. и ныне на небесех зерцалом разрешшымся, отче наш феодосие, чисте зриши святую Троицу, моляся несредственне о иже верою и любовию чтущих тя.

*И ныне, праздника.*

*На стиховне стихиры, глас и~. Подобен: О*
преславнаго чудесе!

отче богомудре феодосие, * ты от утробы Богу * приближив твой смысл, * весьма прилежал еси царю вседержителю, * плоды достойны принося ему * от твоих подвиг, преподобне, * сокрушаемь добродетельными венцы: тем благих обрел еси восприятие, * досточудне.

*Стих:*
Честна пред Господем смерть преподобных его.

Ты монашествующих наказатель, * и российския земли звезда пресветлая, * осияющи чудесы всю страну сию: * тя бо Бог прежде избра от юности, отче, * пастыря овцам словесным. * темже преподобных лик тя восприят: * с нимиже моли, молимся, стаду твоему грехов оставление даровати.

*Стих:*
Блажен муж, бояйся Господа, в заповедех его восхощет зело.

Радуйся, Дево препетая, * яже столпом огненным * пажить показавши, * идеже паствитися хотяше божественное стадо: и церковь ту абие воздвиже феодосий, * преукрашену тебе и всечудну: в нейже вси празднуем (с. 49) успение твое, * Богородице пречистая, * вернии, окрест раки стояще * твоего угодника.

*Слава, глас и~:*

Монахов множества наставника тя почитаем, отче наш феодосие: твоею бо стезею воистинну право ходити познахом. блажен еси Христу работав, и вражию обличил еси силу, ангелов собеседниче, преподобных сопричастниче и праведных: с нимиже молися Господеви, помиловатися душам нашым.

*И ныне, праздника. Тропарь святаго, дважды.*
Богородице Дево: *единожды.*

*На*
Бог Господь, *тропарь праздника, дважды. Слава, тропарь святаго, глас и~, писан на малей вечерни. И ныне, праздника. По а~-й стихологии седален, глас д~. Подобен:*
Скоро предвари:

Званию Господа твоего последовал еси, мир оставль, и вся мира красная, преблаженне феодосие: претерпел еси телесное озлобление, в пещере, в месте скорбне и тесне укреплься усердно, и полки бесов прогнал еси мужески. темже твою память присно песньми похвалим верно.

*Дважды.*

*Слава, и ныне, праздника. По в~-й стихологии седален, глас и~:*

*Подобен:*
Премудрости:

Слезными теченьми твою душу напоил еси богатно, отче мудре, многоплоден добродетелей твоих пожал еси клас: и пастырь овцам, преподобне, быв, в злаце сих воздержания воспитал еси: темже разрешся от жития славно, отеческим ликом сочтался еси, феодосие. сего ради вопием ти: моли Христа Бога, согрешений оставление даровати чтущым любовию святую память твою.

*Дважды.*

*Слава, и ныне, праздника.*
(с. 50)

*По полиелеи седален, глас и~: Подобен:*
Премудрости:

*От*
утробы освящен быв яко воистинну, феодосие блаженне, на земли яко ангел пожил еси: плоть бо умертвив, антониа, иже в пещере, житию достойно поревновав, Троицы угодник показался еси, блаженне. темже и к ревности божественнаго твоего жития лики совокупил еси монашествующих, славне. богоносе отче наш, моли Христа Бога, согрешений оставление даровати празднующым любовию святую память твою.

*Дважды.*

*Слава, и ныне, праздника.*

*Степенна, а~-й антифон д~-го гласа. Прокимен:*
Честна пред Господем смерть преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие луки, зачало к~д.*

*По н~-м псалме стихира, глас и~:*

На небо текущее возшед, седение божественно, добродетельми, дошел еси ко крайнему граду пощением, от земли исходяй на горняя иерусалима прекрасная, и от болезней и подвигов достойно честь приемля, и с небесными радуешися чиноначалии, преблаженне, вечных благ наследник, и царствию житель быв. но молися, богоносе феодосие, спасу всех, умирити мир и спасти душы нашя.

*Канон праздника, со ирмосом на з~: и святаго, два канона на и~:*

*Глас и~. Песнь а~. Ирмос:*

Колесницегонителя фараоня погрузи чудотворяй иногда моисейский жезл, крестообразно поразив и разделив море: Исраиля же беглеца, пешеходца спасе, песнь Богови воспевающа.

Богоугодный подвиг стяжав, отче феодосие, боговидец явился еси. темже молися Богу, емуже угодил еси, отгнати мрак неведения моего, слово же блаженное вдохнути, воспети тя. (с. 51)

*От*
матерня чрева прилепился еси Богу, преподобне, яко премудрый павел, и пророк же древле иеремиа. темже тя божественная благодать устнами, феодосие, божия слугу нарече.

Спасителя заповеди послушав от юности, мудре, жизнь сию нивочтоже положив, крест желая носити на раменах твоих, вся земная возненавидел еси, на небесная взирая, феодосие.

*Богородичен:*

Воплощся от пречистых твоих ложесн, Дево пресвятая, божие слово, всем просвети богоразумия любовь: и человеков торжество лику ангельскому сподоби, на небесная возвед.

*Другий канон, глас з~.*

*Песнь а~. Ирмос:*

Яко по суху пешешествовав Исраиль, по бездне стопами, гонителя фараона видя потопляема, Богу победную песнь, поим, вопияше.

Пресветлыми божиими лучами просвещен, отче феодосие, просвети ум мой твоими молитвами, воспети светло твою божественную память.

Единому принесеся Богу от юности, от негоже прият богатую благодать чудес: темже был еси сокровище стаду своему нетленно.

Новый нам явися авраам, жертву принося Богу, агнца вземлющаго грехи всего мира воистинну, хлебы сотворяя своими руками чистыми.

*Богородичен:*

Иже прежде денницы сый слово божие, человек нам явися, воплощся нас ради от пречистыя Девы, и от тоя изшед, невредиму сохрани.

*Катавасиа праздника.*
(с. 52)

*Песнь г~. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Нетленными дары и духовными, святе, божественная твоя и блаженная обогащена душа, видети возжелел еси гроб Господень: но свыше был еси возбранен божиим смотрением.

Жертва совершенна, истинна и непорочна, восхотев быти агнца, вземлющаго, блаженне, пречистою кровию грехи всего мира, безкровную жертву приносил еси ему.

уставов ты стяжатель от версты юностныя, отче, быв, и самодержец ума, мирския пучины избежав, наставление приял еси от божественнаго духа.

*Богородичен:*

Радуйся, рождшая едина всех Господа: радуйся, человеком радость провозвестивши: радуйся, скиние и несекомая горо, верных утверждение, едина препетая.

*Ин. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Евангельскаго послуша гласа феодосий, в церковь пририща: возжелев взяти крест Господень на рамо свое, мира всего оставль пристрастия, тому последова.

Испытавши тебе рождшая тя мати, повелевает ризу твою совлещи: и виде ужасное видение, чресла твоя источающая кровь железным препоясанием.

Зело гроб Господень возжелев видети, феодосие блаженне, но удержан быв, смотрением владычним, антонию был еси собеседник преподобному. (с. 53)

*Богородичен:*

Паче ума ты зачала еси, препетая Дева, едина бо от века всех творца и Бога, и содетеля, божие слово рождшая.

*Кондак и икос, праздника.*

*Таже седален святаго, глас д~:*

Паче ума человеча явился еси, преподобне, на земли, божий сад священный посреде дому господня стоя, подаеши плод болезней твоих учеником твоим: от уст бо твоих благодать духа возрастил еси, образ быв подвигов, и устав любящих Господа. егоже ныне молити не престай, спастися поющым тя.

*Дважды.*

*Слава, и ныне, праздника.*

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Благодать духа возрасте в тебе, отче, егда рождшую тя видел еси, плачущуся и рыдающу крепце, ты предстояв струями слезы точащей, непоколебимь столп и неподвижимь пребыл еси.

Лютыми человеки враг вселукавый тщашеся отторгнути тебе, феодосие, от гнезда преукрашенна, желаема тобою: но ты сего нивочтоже вменил еси, полки сего отгоня молитвами твоими, и поя: силе твоей слава, человеколюбче.

Окропляя себе дождем духовным, и животным источником напояяся: и языком наставника антониа клас божественный прозябл еси, и питаеши множества, неистощимая воистинну иосифова житница быв.

*Богородичен:*

Кто изрещи достойно возможет чудес твоих, (с. 54) чистая, глубину; тобою бо весь мир, хвалу ти принося, помилован будет, и избавляется от бед лютых и различных зол, враг же и напастей.

*Ин. Ирмос:*

Христос моя сила, Бог и Господь, честная церковь боголепно поет взывающи, от смысла чиста о Господе празднующи.

уведавши мати твоя, мудре, живуща тя со антонием блаженным в пещере, юже пришедшу и плачущуся утешив, мирския злобы увещал еси ю убежати.

Ты иерей божий беззлобный был еси, яко воистинну, отче, безкровныя жертвы принося, священне, и воспевая сердцем чистым ко Господу, празднуя присно.

Грехов нам избавление испроси, божий слуго и предстателю, стадо твое вопием ти, и от соблазн вражиих поющыя тя сохрани.

*Богородичен:*

Твою пречистую утробу освяти, от отца просиявшее божие слово: и многия ради благости, избави человеческий род от древния клятвы.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго; но обрати мя, и к свету заповедей твоих пути моя направи, молюся.

Добродетельными подвиги возсия исправление твое, отче: жилище бо бывшее древле худо, пространно сотворил еси, многи привед поклонники Богу, подающему сим всяк довол твоими молитвами.

Светлыми зарями подвигов твоих, отгонимо бываше множество бесов от твоего жилища: сшествоваше бо ти всех творца благодать духа, и славна тя яви, феодосие.

Спаса щедраго посреде церкве воспел еси, темже (с. 55) щедроты своя богатыя посла тебе, оскудения бо разрешая печаль, приснотекущыя же дары источая стаду твоему.

*Богородичен:*

Превышши бысть вышних сил богоблагодатная, заченшая слово, всяческая словом сотворшее, и рождшая от отца прежде век неизреченно рождшееся.

*Ин. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Чистый сосуд, цветы добродетельными украшаемь, отче феодосие, из негоже источаеши источник стаду поучения, паче меда и сота сладчайша.

Естество плотское умертвил еси добродетельными подвиги, отче мудре феодосие: темже тя пастыря Христос показа, идеже пажить прежде избра чистей Деве.

Иже монахом был еси наставник и пастырь овцам пасомым на пажити божия матере: сего ради Бог сугубу радость подает ти, феодосие, молитвами чистыя Богоматере.

*Богородичен:*

Обрет тя священный дом, живый на небесех, волею в твою утробу вселися. тем благодарными гласы поем пречистое твое рождество присно, в дому твоем стояще.

*Песнь з~. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Молитвами и бдением, и псаломскими пении, непрестанно твою душу, рай божественный сотворил еси, и живоносное возрастив древо честное яве, Cпаса и Господа.

Изволил еси тайное смирение, владычне нищете (с. 56) подобяся, блаженне: волею твоею путь шествуя, повелением лениваго раба, везти воз к божественному месту приял еси, идеже покланяемь от сретающих познался еси.

Подобяся ноги умывшему своим учеником, богомудре, воду черпати и на раму носити изволил еси, и древа своима рукама принося и сечя, начальника трудов себе монахом показал еси.

*Богородичен:*

умерщвлен бысть, Богородице, тобою многокозненный враг, всю тварь прежде тлею погубивый, мертвии же тобою к жизни взыдохом: ибо родила еси воистинну жизнь всех Господа.

*Ин. Ирмос:*

Житейское море воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Истинную воздвиг церковь божия матере, в нейже множества монашествующих собрал еси лик, любовию поющих честную твою память.

Прибегающым к крову твоему с верою, источник исцелений источаеши всем, и святыню изливаеши, преподобне, и просвещаеши сердца, бесовския лести прогоняя.

По Христу Богу воздвигни твои руки, преподобне, и твое стадо соблюди, отче, еже собрал еси духом светло, молитвами твоими поющих твою память.

*Богородичен:*

Радуйся, препетая, препетаго Бога всех порождшая: поющыя тя причастники яви свету, чистая, и огня вечнаго избави.

*Кондак, глас г~. Подобен:*
Дева днесь:

Звезду российскую днесь почтим, от востока возсиявшую, и на запад пришедшую: всю бо страну сию (с. 57) чудесы и добротою обогатившу, и вся ны, содеянием и благодатию монашескаго устава, блаженнаго феодосиа.

*Икос:*

Кто изрещи возможет подвиги твоя, отче; или кто изочтет множества трудов твоих и чудес дивных; еще бо в плоти сый, безплотнаго видел еси, в плотяне образе беседующа к тебе, и дар приносяща тебе, богом посланное злато. паче человека ты явился еси, смирением и кротким нравом, и духовныя мудрости исполнен: тем духа в себе приемь, во свете виден был еси, яко солнце сияя. и мене тебе поюща, просвети сиянием твоим, преподобне, монашескаго устава, божественный феодосие.

*Песнь з~. Ирмос:*

*От*
иудеи дошедше, отроцы в вавилоне иногда, верою троическою пламень пещный попраша, поюще: отцев Боже, благословен еси.

К молитвам твоим, блаженне, всяк прибегая верою, никогда постыдится: приемь благодать прошения, отче, и возвратився ликует, поя: благословен Бог отец наших.

Ты отец явився и заступник сирым, и вдовицам надежда, и болящым, отче, востание всем был еси. темже поем: благословен Бог отец наших.

удобрение монахом, и путь спасения человеком ты был еси: обогащь бо вся твоими глаголы божественных таин, учил еси глаголати: благословен Бог отец наших.

*Богородичен:*

Из девическия утробы воплощся, Христе, явился еси на спасение наше. тем твою матерь ведуще Богородицу, благодарственно поем: благословен Бог отец наших. (с. 58)

*Ин. Ирмос:*

Росодательну убо пещь содела ангел преподобным отроком, халдеи же опаляющее веление божие мучителя увеща вопити: благословен еси, Боже отец наших.

Яже духом осенившая тя, божия благодать возрасте в тебе, просвещающи, отче, твое сердце, еюже учил еси воспевати: благословен Бог отец наших.

Извещения глагол твоих изыдоша во вся страны смотрения таин, присно поющым: благословен Бог отец наших.

Многоразлична благодать духа на тебе, отче, почи, и преславная чудеса показа поющым: благословен Бог отец наших.

*Богородичен:*

Под кров твой, владычце, прибегающе, избавляемся от лют: надежду бо имуще вернии вси молим: твоя рабы не презри, Богородице Дево.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Якоже пророк божественный провидя, феодосие, являешися, преблаженне: ибо повелеваеши духом принесшему к тебе евангельское писание изнести, и вопияше ти, исповедая чистым смыслом жертву пречистой Богородице.

К твоему жилищу пририща, яко елень ко источнику, приснотекущия нетленныя пищи получити, благочестивый князь, иже землю сию содержай: хотя убо свечеряти ему, блаженне, но скудением строителю вопиющу, повелением же твоим наполнися меда весь сосуд твой.

Твоя подвиги воспеша ангельския силы, феодосие, и твое житие лик преподобных похвали, светлое и (с. 59) украшенное монахов радование. тем и ныне срадуяся ему, веселишися, поя согласно: отроцы, благословите, священницы, воспойте, людие, превозносите во вся веки.

*Богородичен:*

Тя, пречистая Богородице, жизни моея предлагаю хранительницу и заступницу непобедиму, помощница ми буди от бед и скорбей, избавляющи твоего недостойнаго раба, любовию поюща: отроцы, благословите, священницы, воспойте, людие, превозносите чистую во веки.

*Ин. Ирмос:*

Из пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети, тя превозносим во вся веки.

Христа воспевает лик твоих ученик, с наставником окрест стоя раки твоея, приемши твоя труды достойныя Богу, егоже превозносим во веки.

Радуяся последовал еси распятому Христу Богу, многими труды и болезньми тело умертвив, веру истинную и любовь стяжал еси, мира отвергся, и Христа единаго возлюбив.

Источает здравие божественною силою рака мощей твоих, отче феодосие, и страсти душевныя и плотския исцеляет: тем воспеваем достойно память твою.

*Богородичен:*

Гавриилов ти глас ныне восклицаем: радуйся, преблагословенная владычце богоблагодатная, еяже ради клятвы древния избыхом, ты бо ходатаица всех спасения.

*Песнь ф~. Ирмос:*

устрашися всяк слух неизреченна божия снизхождения, яко вышний волею сниде даже и до плоти, от девическаго чрева быв человек. темже пречистую Богородицу вернии величаем.

Память твоя днесь нам, яко солнце возсия, (с. 60) преподобне, радуемся, целующе раку твою, и окрест стояще, яко божественный кивот, верно поем твое успение, с вышними чинми, феодосие.

Радуйся, земле росская, приемши сокровище некрадомо от Господа, помощника велика богоблаженнаго и заступника тепла феодосиа: и с ликом постническим веселися, и ты начало граде росский.

Собрася торжество ныне к памяти твоей, воспевати Господа, тебе подавша добрыя подвиги, яже ты претерпел еси. темже молися ему, святе, избавитися стаду твоему от соблазн вражиих, еже ты стяжал еси, мудре, молитвами твоими.

Спаси мя, едине избавителю, блудницы и блуднаго приемый теплое покаяние, и мытарево, Cпасе, воздыхание: и буди милостив, Христе, мне блудному, молитвами твоего угодника, отгоняя грехов моих множество.

*Богородичен:*

Пощади мя, Cпасе рождейся, сохранив рождшую тя без тли по рождестве, егда сядеши судити дела моя, грехи моя презрев и беззакония, безгрешен сый и милостив, яко человеколюбец.

*Ин. Ирмос:*

Бога человеком не возможно видети, на негоже не смеют чини ангельстии взирати: тобою бо, всечистая, явися человеком слово воплощенно: егоже величающе, с небесными вои тя ублажаем.

отче, верою чада яже совокупил еси, добродетельми сия просветити сподоби, пастырем достоин пастырь: оставление же грехов и жития исправление, преподобне, даровати нам молися.

Равно пожив со святыми отцы, пречистыя Девы слуга был еси, блаженне, и пастырь монахов изряден, (с. 61) яко воистинну столп правоверия, верных надежда, и упование поющих в дому божия матере.

Освящаемь силою вседержителевою, козни вражия победил еси, и сих полки прогнал еси, болящым здравие подал еси: тем веселящеся присно чтим твою память.

*Богородичен:*

Возсиявшаго от отца без матере, неизреченно заченши родила еси, Богомати, препетая Дево чистая: моли, пресвятая, за рабы твоя сына твоего и Бога нашего.

*Светилен. Подобен:*
Жены услышите:

Свет единосущныя Троицы восприем в сердце твоем, феодосие, отцем отче, благочестивыя просветил еси, в пещере укреплься с великим антонием, ангелом единокровне: с нимиже поминай тебе верою воспевающих.

*Дважды.*

*Слава, и ныне, праздника.*

*На хвалитех стихиры на д~. глас в~. Подобен:*
Егда от древа:

Верою и любовию Христовою весь уязвився, блаженне, емуже последуя, мира отверглся еси, отечества же и рода, ко антонию притек преподобному: у негоже научился еси неизреченным, еже ухо не слыша, в твое же сердце вниде. с нимже тя священно воспеваем чтуще, феодосие.

*Дважды.*

Жизнь безскверную возжделев, терпение же и любовь, и смирение, стояние всенощное и воздержание, имиже умертвил еси плотския похоти. тем получение божественно восприем, срадуешися ликом преподобных: не забывай, блаженне, прося грехов оставления тя достойно воспевающым.

Егда злоначальный враг разбойники наведе на стадо твое, преподобне, погубити хотя сущыя в нем: но видевше церковь выспрь висящу, отхождаху, боящеся (с. 62) данныя тебе благодати от Бога, преподобне: слышаша бо глас в церкви пения ангельскаго неизреченнаго. с нимиже и ныне веселяся, поминай нас, верою поющих твою светоносную и честную память.

*Слава, глас з~:*

Преподобне отче, во всю землю изыде вещание исправлений твоих: тем на небесех обрел еси мзду трудов твоих, демонския погубил еси полки, и ангельския достигл еси чины, ихже житию без порока поревновал еси. дерзновение имея ко Христу Богу, мир испроси душам нашым.

*И ныне, праздника. Славословие великое. И отпуст.*

*На литургии, блаженна святаго, песнь г~ и з~, от обою канонов. Прокимен, глас з~.*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Апостол ко евреем, зачало тл~д. Аллилуиа, глас в~:*
Священницы твои облекутся в правду, и преподобнии твои возрадуются. *Евангелие матфеа, зачало м~г. Причастен:*
В память вечную будет праведник:

