<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 62)

*Месяца тогоже в д~-й день.*

*Святыя преподобномученицы пелагии.*

*Стихиры, глас в~. Подобен:*
Егда от древа:

Егда мановением божественным, божественными огласилася еси глаголы, блаженная, якоже земля славная тучна, прияла еси сердечными браздами семя словесное, и (с. 63) сторичествующий клас прорастила еси, всем верно чтущым тя, мученице воистинну пелагие, сердца благодатию наслаждающи.

Единаго рачителя Христа доброту взыскавши, доброты мира мимо текла еси, к присноживым же источником потщалася еси святаго крещения, и сих наполншися, жаждею страдания абие распалилася еси: темже зело в разжжен сосуд вшедши усердно, конца божественнаго сподобилася еси.

Невеста избранна и чиста, от неискусомужныя рожденному невеста была еси, первее временнаго жениха, славная, ума правостию твоею возгнушавшися, и земныя обагреныя одежды: темже вечнующую славу, и одеяние нетления, мученице пелагие, ныне восприяла еси.

*Слава, и ныне, праздника. Тропарь, глас д~:*

Агница твоя, Иисусе, пелагиа зовет велиим гласом: тебе, женише мой, люблю, и тебе ищущи страдальчествую и сраспинаюся, и спогребаюся крещению твоему, и стражду тебе ради, яко да царствую в тебе, и умираю за тя, да и живу с тобою: но яко жертву непорочную, приими мя с любовию пожершуюся тебе. тоя молитвами, яко милостив, спаси душы нашя.

*Канон, егоже краегранесие.*
Пелагии хвалу истинно плету.

*Глас д~. Песнь а~. Ирмос:*

Моря чермную пучину невлажными стопами древний пешешествовав Исраиль, крестообразными моисеовыма рукама амаликову силу в пустыни победил есть.

Пучину твоих чудес плавающу, хлад духовный ныне ми подаждь, мученице Христова пелагие, прехвальная, и ко пристанищу благоутишному твоих похвалений настави. (с. 64)

*От*
младенства проразуменно зиждителю твоему возложившися, честная, тленных отвергла еси любовь, пелагие всеславная: мужески же страсти божественною силою попрала еси.

Бани божественныя желающи, славная, прияти крещения, святителя обретши Христова, пелагие, притекла еси, и приобщившися света божественнаго, мученице, исполнилася еси.

*Богородичен:*

Святых святейши была еси, Дево чистая, святых святаго Христа на руку носивши, божественными силами всю тварь содержащаго.

*Песнь г~. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище, и утверждение.

Якоже земля блага, приемши словесная семена, мученице Христова всемудрая, сия богатно израстила еси.

*Дважды.*

управилася еси, яко избранна, ко владыце и Богу тщащися, мученице Христова славная, божественными укрепляема учении.

*Богородичен:*

Возставила еси, о чистая, падший мой образ, рождши яве виновнаго паче естественнаго воскресния.

*Кондак святыя, глас г~. Подобен:*
Дева днесь:

Временная презревши, и небесных благ причастница бывши, венец страдания ради приимши, пелагие всечестная, яко дар принесла еси кровныя потоки владыце Христу. моли, от бед избавити нас, твою память почитающих.

*Таже седален, глас а~. Подобен:*
Гроб твой, Cпасе:

Любовию Христовою душу распальши, вошла еси мужески в зело разжженный, богомудрая, коноб, пелагие, и (с. 65) была еси владыце твоему благовонная жертва. темже днесь всесвятую твою память творяще, воспеваем тя.

*Слава, и ныне, праздника.*

*Песнь д~. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Владычнею багряницею одеяна, банею, преславная, пакибытия всея житейския красныя багряницы совлеклася еси, мученице пелагие всечестная.

Желанием небесных красот, яже на земли омрачивши желание, страстоносице: темже окрилилася еси, Христу вопиющи и глаголющи: слава силе твоей, Господи.

Оскверненную веру оставльши, ко Христу притекла еси мудре, пелагие мученице всеславная, идольскую поправши всяку прелесть, богоприятная.

*Богородичен:*

Неискусобрачно родила еси, о Дево, и по рождестве явилася еси девствующи паки: темже немолчными гласы, радуйся, владычце, тебе верою несумненною взываем.

*Песнь е~. Ирмос:*

Ты, Господи мой, свет в мир пришел еси, свет святый, обращаяй из мрачна неведения верою воспевающыя тя.

Возмогла еси вражие разрушити свирепство, прехвальная пелагие, крестом владычним укрепльшися и благодатию.

*Дважды.*

Ныне радуешися воистинну, сочетавшися жениху твоему, пресветлая, мучением, твоего девства свещу имущи.

*Богородичен:*

Господь в тя, Богомати, вселися, человека назидая, в тление падшаго прелестию змииною.

*Песнь з~. Ирмос:*

Пожру ти со гласом хваления, Господи, церковь вопиет ти, от (с. 66) бесовския крове очищшися, ради милости от ребр твоих истекшею кровию.

Законно Христу уневестившися, скончала еси мучения течение, и призывающи твоего жениха, в пристанище тихое сего утвердилася еси.

*Дважды.*

Изплетеся твоему верху прекрасен венец правды, богомудрая пелагие, мученице венценосице, веру бо даже до конца соблюла еси безпорочно.

*Богородичен:*

Яд первее во уши евы излия стропотный змий: ты же сего едина оттрясла еси, Богомати, губителя тому рождши.

*Кондак и икос праздника.*

*Песнь з~. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Пещным образом, сокровенным, мученице, органом божественною распалаема любовию Христовою, терпящи взывала еси: благословен еси в храме славы твоея, Господи.

*Дважды.*

Одеваяй небо облаки, славная мученице, обнажену сущу божественныя одежды, просвети тя поющую: благословен еси в храме славы твоея, Господи.

*Богородичен:*

Вышняго освященное божественное селение, радуйся, тобою бо дадеся радость, Богородице, зовущым: благословена ты в женах еси, всенепорочная владычце.

*Песнь и~. Ирмос:*

Руце распростер даниил, львов зияния в рове затче: огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа. (с. 67)

Яко мученица, яко зело неложна Христова прехвальная, сего силу богословила еси, всех богомудренно научающи, и к благочестию люди привлекла еси, поющыя: благословите, вся дела господня, Господа.

*Дважды.*

Яве уневестившися Христу, мучителя стремление все погасила еси, премудрости пучину источающи, пелагие всечестная, и венцы треми, мученице, украсилася еси, поющи: благословите, вся дела господня, Господа.

*Богородичен:*

Из отца безначальнаго, сына, и духа святаго исповедуем, вернии, из тебе, всенепорочная, глаголюще воплотитися собезначальное, единородное слово, отцу и божественному духу, и вопием: благословите, вся дела господня, Господа.

*Песнь ф~. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Слово изрещи не может твоих похвал, пелагие, пучину бо чудес источаеши, твоего жениха силою и благодатию: егоже ныне моли, вся спасти поющыя тя.

Ставши на судищи, невесто, венценосице пелагие, желанию крайнему сподобилася еси, мученице, предстати, и пищу восприяла еси вечнаго наслаждения.

Миру мир подати твоего жениха умоли, мученице пелагие богомудрая, церковь сохранити от напастей, и благодатию тя поющыя озарити.

*Богородичен:*

Явилася еси Дева и Мати, паче естества, богородительнице, слово заченшая отчее, воплощенно сие рождши: имже ныне спасаеми, тя, Богородице, величаем.

