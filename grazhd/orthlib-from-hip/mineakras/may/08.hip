<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 93)

*Месяца тогоже в и~-й день.*

*Святаго славнаго, всехвальнаго, апостола и евангелиста, наперсника, возлюбленнаго девственника, иоанна богослова.*

*И преподобнаго отца нашего арсениа великаго.*

*На малей вечерни, на*
Господи, воззвах, *стихиры, глас в~. Подобен:*
Егда от древа:

Приидите, премудрости глубину и православных догмат списателя, вернии, песньми божественными днесь венчаем, иоанна славнаго и возлюбленнаго: сей бо возгреме, еже, в начале бе слово. отонудуже громогласен показася, яко благовестник мирови, просияв многомудренне, всехвальный.

*Дважды.*

Воистинну ты явился еси истинен друг и наперсник велик учителю Христу: на перси бо возлег, от нихже почерпл еси премудрости догматы, имиже обогащаеши окрест всю землю, яко богоглагольник божий. темже и содержащи сия красная Христова церковь, ныне радующися веселится.

Радуйся, богослове воистинну, радуйся, матере господни сыне всевозлюбленный: ты бо, предстоя при кресте Христове, божественный слышал еси глас владычнь: се ныне Мати твоя, к тебе возопившу. отонудуже достойно тя вси, яко апостола Христова велика и возлюбленнаго, ублажаем.

*Слава, глас в~. Самогласен:*

Апостолов верховнаго, богословия трубу, духовнаго воина, вселенную Богу покорившаго, приидите, вернии, ублажим (с. 94) иоанна приснопамятнаго, от земли востающаго, и земли неотступающа, но жива суща и ждуща страшнаго владычня втораго пришествия. еже неосужденно срести нам испроси, друже тайный, Христов наперсниче, любовию совершающым память твою.

*И ныне, праздника.*

*На стиховне праздника.*

*Слава, апостола, глас а~:*
учениче спасов: писан на литии:

*Тропарь, глас в~:*

Апостоле, Христу Богу возлюбленне, ускори избавити люди безответны, приемлет тя припадающа, иже падша на перси изволивый: егоже моли, богослове, и належащий облак языков разгнати, прося нам мира и велия милости.

*Слава, и ныне, праздника. Ектениа и отпуст.*

*На велицей вечерни поем,*
Блажен муж, *а~ антифон.*

*На*
Господи, воззвах, *стихиры праздника г~: и апостола д~: и преподобнаго г~.*

*Стихиры апостола, глас а~. Подобен:*
Небесных чинов:

Зритель неизреченных откровений, * и сказатель вышних божиих таин, * сын зеведеов, * написав нам Христово евангелие, * богословити же отца и сына, и духа святаго, научи.

*Дважды.*

Богодвижимая гусль небесных пений, тайнописец сый, * богосказанная уста, * пение песненное поет красно: * устне бо движя яко струны, * якоже бряцало, язык движя, * молится, спасися нам.

Громогласным твоим языком * извещая божия премудрости * сокровенное слово, * Богу возлюбленне, зовеши присно, * движя устнами часто: * еже, в начале бе слово, * и научаеши всякаго человека разуму божию.

*Ины стихиры преподобнаго, глас и~. Подобен: О*
преславнаго чудесе!

отче богомудре арсение, * слезными источники, просветив мысль, * Богу беседовал еси, * непрестанными (с. 95) очищении * и сиянии столп всесветел благочестия, * огнесиянен явился еси, блаженне, * монахов похвало. * и ныне нас всех сохрани * молитвами твоими.

отче богомудре арсение, * воздержанием ум опоясан всюду, * к первому виновнику * востещи сотворил еси, * и оставль мирский мятеж, * и молвы оттряс, * ума чистотою смесился еси, премудре, * желанием воистинну * крайним, блаженне.

Преподобне отче арсение, * ты Бога взыскуя, * и сего просветитися * светолучными сиянии * благочестно желая, * величия всю светлость, * и царския дворы оставив, * безсмертное наследие приял еси, * со Христом ныне водворяяся, богоблаженне.

*Слава, глас в~. Самогласен:*

Сына громова, основание божественных словес, начальника богословия и проповедника первейшаго истинных догмат божия премудрости, возлюбленнаго иоанна и девственника, человеческий род по долгу добре похвалим: сей во непрестанно в себе имый божественное, еже в начале бе, рече, слово. абие же ко отцу неразлучное, и равное по сих отеческаго существа, являя нам собою православие святыя Троицы: содетеля же суща со отцем, и живот носяща и свет истинный, тогожде показа нам. о чудесе ужаснаго и вещи премудрительныя! яко исполнь сый любве, исполнь бысть и богословия: славою и честию, и верою, основатель сый чистыя нашея веры, еяже ради получим вечных благ в день судный.

*И ныне, праздника. Вход. Прокимен дне. И чтения три.*

*Соборнаго послания иоаннова чтение.*

Возлюбленнии, аще сердце наше не зазрит нам, дерзновение имамы к Богу. И егоже аще просим, приемлем от него, яко заповеди его соблюдаем, и (с. 96) угодная пред ним творим. И сия есть заповедь его, да веруем во имя сына его Иисуса Христа, и любим друг друга, якоже дал есть заповедь нам. И соблюдаяй заповеди его, в нем пребывает, и той в нем: и о сем разумеем, яко пребывает в нас, от духа, егоже дал есть нам. Возлюбленнии, не всякому духу веруйте, но искушайте духи, аще от Бога суть: яко мнози лжепророцы изыдоша в мир. О сем познавайте духа божия и духа лестча: всяк дух, иже исповедует Иисуса Христа во плоти пришедша, от Бога есть. И всяк дух, иже не исповедует Иисуса Христа во плоти пришедша, от Бога несть: и сей есть антихристов, егоже слышасте, яко грядет, и ныне в мире есть уже. Вы от Бога есте, чадца, и победисте тех, яко болий есть, иже в вас, нежели иже в мире. они от мира суть, сего ради от мира глаголют, и мир тех послушает. Мы от Бога есмы: иже знает Бога, послушает нас: и иже несть от Бога, не послушает нас.

*Соборнаго послания иоаннова чтение.*

Возлюбленнии, аще сице возлюбил есть нас Бог, и мы должни есмы друг друга любити. Бога никтоже нигдеже виде: аще друг друга любим, Бог в нас пребывает, и любы его совершенна есть в нас. О сем разумеем, яко в нем пребываем, и той в нас, яко от духа своего дал есть нам. И мы видехом и свидетельствуем, яко отец посла сына, спасителя миру. Иже аще исповесть, яко Иисус есть сын божий, Бог в нем пребывает, и той в Бозе. И мы познахом и веровахом любовь, юже имать Бог в нас: Бог любы есть, и пребываяй в любви, в Бозе пребывает, и Бог в нем пребывает. (с. 97)

*Соборнаго послания иоаннова чтение.*

Возлюбленнии, аще кто речет, яко люблю Бога, а брата своего ненавидит, лож есть: ибо не любяй брата своего, егоже виде, Бога, егоже не виде, како может любити; И сию заповедь имамы от него, да любяй Бога, любит и брата своего. Всяк веруяй, яко Иисус есть Христос, от Бога рожден есть: и всяк любяй рождшаго, любит и рожденнаго от него. О сем вемы, яко любим чада божия, егда Бога любим, и заповеди его соблюдаем. Сия бо есть любы божия, да заповеди его соблюдаем, и заповеди его тяжки не суть. Яко всяк рожденный от Бога, побеждает мир: и сия есть победа побеждшая мир, вера наша. Кто есть побеждаяй мир; токмо веруяй, яко Иисус есть сын божий.

*На литии стихира храма,, или праздника, и апостола, глас а~. Германово:*

Реки богословия от честных твоих устен истекоша, апостоле, от нихже церковь божия богатно напаяема, покланяется православно Троице единосущней, юже и ныне моли, иоанне богослове, утвердити и спасти душы нашя.

*Андреа пирра:*

Сад чистоты, миро благовония паки возсия нам в пришедший праздник, возопити к нему: возлегий на перси владычни, и одождив слово миру, иоанне апостоле, иже Деву сохранив яко зеницу ока, испроси нам от Христа велию милость.

учениче спасов, девственниче и богослове, тебе яко девственнику, Деву и Богородицу, Христос Бог распинаемь предаде, и сию сохранил еси, яко зеницу ока: тем моли, спастися душам нашым.

Яко неизреченных таин самовидец, воззвал еси, вопия, превечное слово в начале быти к Богу, и того (с. 98) быти Бога, иоанне апостоле, наперсниче Христов и друже присный, и Троицы наслаждение, ефесу и патму утверждение непоколебимо, нам же помощь. молися, богослове преблаженне, от злочестивых враг чувственных и мысленных, избавитися людем, память твою присно совершающым верно.

*Преподобнаго стихира, глас е~.*

Преподобне отче, глас евангелиа господня услышав, мир оставил еси, богатство и славу нивочтоже вменив. тем всем возопил еси: возлюбите Бога и обрящете благодать вечную: ничтоже предпочтите паче любве его, да егда приидет в славе своей, обрящете покой со всеми святыми. егоже молитвами, Христе, сохрани и спаси душы нашя.

*Слава, глас д~:*

Возлег на перси учителя Христа, на вечери господни, возлюбленне учениче, оттуду разумел еси неизреченная, и небесный всем возгремел еси глас: в начале бе слово, и слово бе к Богу, и Бог бе слово, свет истинный, просвещаяй всякаго человека, в мир грядущаго, Христос Бог и Спас душ наших.

*И ныне, праздника.*

*На стиховне стихиры, глас д~. Подобен:*
Званный свыше:

Сына вышняго богословив, * отцу соприсносущна, * и единосущественна, * свет от света непременен, * и начертание впостаси родителевы, * безлетно возсиявша и безстрастно от него, * содетеля же и Господа всех веков, * возлюбленне, ты проповедал еси сего мирови, * яко изведша свет от тмы, * Христа Бога нашего. * егоже моли, * спасти и просветити душы нашя.

*Стих:*
Во всю землю изыде вещание их, и в концы вселенныя глаголы их.

утешителев свет восприем, * имже и просвещаемь, богословил еси, * от отца происходяща, сыном же (с. 99) человечеству являема, * единочестна, сопрестольна и единосущна * суща отцу безначальну же, * и божию слову, * возлюбленне, всем проповедал еси. * темже в песнех тя почитаем, * яко веры божественное основание: * юже непоколебиму соблюдай, * ко Господу молитвами твоими.

*Стих:*
Небса поведают славу божию, творение же руку его возвещает твердь.

На высоту возшед богословия, * научился еси неизреченных божиих таин, * о единосущии божества, * славе же единой, * и царстве, и господстве, * треми впостасьми разделяемем присно, * существеннем же, неразделяемем и совокупляемем, * в неслиянном божественном единстве, * сице славя, проповедал еси, богослове, * Троицу нераздельну: * юже моли, * спасти и просветити душы нашя.

*Слава, глас з~, иоанна монаха:*

Апостоле Христов, евангелисте богослове, неизреченных таинник быв, премудрости неизглаголанная нам возгремел еси учения, еже в начале бе, уяснив верным, и еже не бе, отложив, еретичествующих отревая словеса, наперсник явлься, и друг возлюблен: якоже исаиа велегласный и моисей боговидец, дерзновение имея к Богу, прилежно молися о душах наших.

*И ныне, праздника.*

*Тропарь, глас в~, дважды, писан на малей вечерни: и*
Богородице Дево *единожды: и благословение хлебов, по обычаю: и чтение.*

*На утрени, на*
Бог Господь, *тропарь праздника, единожды: и апостола, единожды.*

*Слава, преподобнаго, глас и~:*

Слез твоих теченьми пустыни безплодное возделал еси, и иже из глубины воздыханьми, во сто трудов уплодоносил еси, и был еси светильник вселенней, (с. 100) сияя чудесы арсение отче наш, моли Христа Бога, спастися душам нашым.

*И ныне, праздника.*

*По а~-й стихологии, седален, глас а~. Подобен:*
Гроб твой:

Христа ученик быв, всяческих Владыки, научил еси люди, и просветил еси мир, к познанию сего наставль, апостоле. темже проповедника тя истины вси именуем, и богослова, друга Христова и наперсника.

*Дважды.*

*Слава, и ныне, праздника.*

*По в~-й стихологии, седален, глас а~. Подобен:*
Собезначальное слово:

Апостола вси и ученика Христова, проповедавшаго всем божественное рождество, еже от отца, избавителя и царя Христа, иоанна: непрестанно бо молится, помиловатися душам нашым.

*Дважды.*

*Слава, и ныне, праздника.*

*По полиелеи, седален, глас и~. Подобен:*
Премудрости:

Возлег на перси Иисусовы, дерзновение получил еси, яко ученик вопрошая: кто есть предаяй тя, Господи; возлюблен зело сый, прехвальне, хлебом сего яве тебе показа: темже яко таинник неизреченных быв, слово воплощения научаеши концы, богослове апостоле. моли Христа Бога, согрешений оставление даровати празднующым любовию святую память твою.

*Дважды.*

*Слава, и ныне, праздника, или Богородичен:*

Небесную дверь и ковчег, всесвятую гору, светлый облак воспоим, неопалимую купину, словесный рай, евино свобождение, вселенныя всея великий сосуд, яко спасение к нем соделася мирови, и оставление древних согрешений. темже и вопием ей: моли Христа Бога, прегрешений оставление даровати благочестно покланяющымся пресвятому рождеству твоему. (с. 101)

*Степенна, а~-й антифон д~-го гласа. Прокимен, глас д~:*
Во всю землю изыде вещание их, и в концы вселенныя глаголы их. *Стих:*
Небса поведают славу божию: Всякое дыхание: *Евангелие иоанна, зачало кс~з.*

*По н~-м псалме стихира, глас в~:*

Богослове девственниче, учениче возлюбленне спасов, молитвами твоими нас спасай, молимся, от всякаго вреда, яко твое есмы стадо.

*Канон праздника со ирмосом, на д~: и апостола, на з~: и преподобнаго, на д~. Канон иоанна богослова.*

*Глас и~. Песнь а~. Ирмос:*

Колесницегонителя фараоня погрузи чудотворяй иногда моисейский жезл, крестообразно поразив и разделив море, Исраиля же беглеца, пешеходца, спасе, песнь Богови воспевающа.

Яко чист и возлюблен был еси, нетленному свету, и на персех сего возлег упокоився, дерзновенною душею из\ бездны премудрости, свет разума извлекл еси, блаженне иоанне апостоле.

Преестественне богословя, возгремел еси, возлюбленне Христу: в начале бе слово, живо и воипостасно ко своему родителю, и Бог бе слово, и плоть слово бысть, и Бог пребысть непреложен.

*Богородичен:*

Под кров твой, чистая, прибегающе, огребаемся напастей всяких находящих, пречистая: тем и ныне молим, падшыя из\ глубины прегрешений возведи, божественными твоими, чистая, мольбами.

*Ин канон преподобнаго, глас и ирмос тойже:*

Владычнему повинуяся, арсение, божественному повелению, царскаго богатства славу оставил еси, якоже моисей законодавец, и бегая от человек, ангелом сожитель был еси, вкупе с ними веселяся.

Ты мятежей убегая, арсение, якоже греховных (с. 102) источников, безмолвием язык обуздал еси. темже немятежен ум в молчании соблюл еси, божественнаго духа быв достолепнейший дом покоища.

*Богородичен:*

Преславная возглаголашася о тебе к родех родов, Бога слова во чреве вмещшая, чиста же пребывши, Богородице марие. темже тя вси почитаем, сущее по Бозе заступление наше.

*Катавасиа праздника.*

*Песнь г~. Ирмос:*

утверждей в начале небеса разумом, и землю на водах основавый, на камени мя, Христе, заповедей твоих утверди. яко несть свят, паче тебе, едине человеколюбче.

*От*
рыбарей ловец человеков, и богослов был еси, мудре иоанне, пренебрег отеческую и мирскую любовь, и владыце слову желанием божественным воследуя.

Очищен душевным оком, о богослове, узрел еси неизреченную славу, от отца единороднаго слова и сына божия, имже мудре вся божественным быша духом.

*Богородичен:*

Под твое спасительное прибежище притекаем, Богородице Дево, и спасаемся навета вражия молитвами твоими, и будущаго, чистая, избавляемся мучения.

*Ин. Ирмос тойже.*

отче арсение, твоея Христоподражательныя нищеты, острое и зело хуждшее рубище, преславное первыя ризы покрыло есть, неизреченныя славы одеяние тебе снабдевающее.

Претыкания вражия, и велехвальных духов, от Бога сокрушением сердца приемый помощь, арсение, низвергл еси, победоносец, отче, смирением быв.

*Богородичен:*

Херувимов и серафимов превышши явилася еси, (с. 103) Богородице: ты бо едина прияла еси невместимаго Бога в твоем чреве, нескверная. темже тя вернии вси песньми, чистая, ублажаем.

*Кондак преподобнаго, глас г~. Подобен:*
Дева днесь:

*От*
рима возсиял еси якоже солнце великое, и к царскому граду достигл еси, преблаженне, словесы твоими просвещая сего и делы, всяку неразумия мглу отгоня. сего ради тя почитаем, отцев славо, арсение преподобне.

*Икос:*

услышав глас Господень, преподобне, мирския красоты оставль, монашествовал еси, ангельскому житию поревновав, богомудре. темже и явился еси весь преложен, в телеси ангел, Христу принося пощение и слезы, непорочну молитву и стояние всенощное. темже был еси храм Троицы, образ же монахов, и наставник добродетели, и чтущих тя всегда молитвенник тепл: сего ради тя чтим, отцев славо, арсение преподобне.

*Таже седален апостола, глас и~. Подобен:*
Премудрости:

Премудрости на перси возлег, и разума сущих навык божественно возгремел еси: в начале бе слово: добре написав первее безначальное рождество, проповедал еси всем слова воплощение. темже и языком яко мрежею уловив языки, по благодати духа изучаеши концы, и просвещаеши чудесы, богослове апостоле, моли Христа Бога, грехов оставление даровати празднующым любовию святую память твою.

*Слава, седален преподобнаго, глас и подобен тойже:*

Молв житейских убежав, и безмолвне житие совершая, страсти умертвил еси и ум вперил еси к Богу, и столп огненный показался еси, и светильник всех верных чтущих тя: тучами же слез (с. 104) напаяемь явился еси, яко древо плодовитое богоносе арсение. молися Христу Богу, согрешений оставление подати чтущым любовию святую память твою.

*И ныне, праздника.*

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Тя громова сына Господь нарече, тя гремети духом сподоби, своего от отца божественнаго и непостижимаго рождения неизреченное: тем твою, богослове, всепразднственную память песньми достойно славим.

Ты добродетельми возшел еси, апостоле, на высоту, ты узрел еси славою блистающее единородное слово во плоти, во отеческих безначально недрех седящее: гласа же услышати отеческаго сподобился еси, свидетельствующа того сыновство.

*Богородичен:*

Под твое ныне прибегая заступление, непотребный раб твой, всенепорочная, да не постыжуся: тя бо к Богу имам предстательницу, и стену нератну: о тебе и будущия да наслаждуся тишины и божественныя жизни, молюся.

*Ин. Ирмос тойже.*

Ты нудитель естества явился еси, арсение, ты страсти, отче, покорил еси умному владычеству, якоже рабу сну повелевая. темже и во всенощных бдениих вопиял еси: силе твоей слава, человеколюбче.

Ты Бога, преподобне, желательне взыскал еси, ты явльшагося множае возжелал еси, и чистотою боговиден весь быв, к желаемому беседовал еси, разумев соединением вышшаго всякаго постижения, отче арсение. (с. 105)

*Богородичен:*

Ты верных похвала еси, безневестная, ты предстательница, ты и прибежище Христиан, стена и пристанище: к сыну бо твоему мольбы носиши, всенепорочная, и спасаеши от бед верою и любовию Богородицу чистую тебе знающыя.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

Во тме мира просиявший, видев свет пречистый, растворился еси любовию: и светильник благочестия быв, многосеменных роды язык богословия, иоанне, светом осиял еси.

уведев яко закон моисеом сенный дан бысть, божественная же благодать Христом богом нашим бысть, богословным языком, сыне громов возлюбленне, благовестил еси его божество.

*Богородичен:*

Ты ми покров и держава, пречистая, и утверждение, и стена нерушима, и тя призываю: в нощи и во дни мя соблюдай от всякаго вреда велиара находящаго, да верою и любовию славлю тя.

*Ин. Ирмос тойже.*

Ходатая первому, отче, преступлению первозданнаго адама, благочестно отринул еси, вражия добре видя коварствия: темже в непорочном ликовствуя пищном пристанищи, Владыку Христа моли.

Себе самаго отвергся, всякаго сладострастия отверглся еси: и на раму крест твой нося, арсение, и Христа желая, на небесех снаследник достойне сего показался еси.

*Богородичен:*

Матрнее дерзновение к сыну твоему имущи, всечистая, (с. 106) сроднаго промышления о нас не презри, молимся: яко тебе и едину Христиане ко владыце, очищение милостивно предлагаем.

*Песнь з~. Ирмос:*

Бездна грехов и прегрешений буря мя смущает, и во глубину нужднаго реет мя отчаяния. но твою крепкую руку мне простри, яко петрови, о управителю, и спаси.

угль божественнаго огня провиде образно исаиа, очистив устне, пророчества сподобися: воплотившагося же Бога слова, блаженне иоанне, ты явился еси наперсник.

Слово сый единородное, еже в недрех отеческих седящее, воплощенно узреся, иоанне блаженне, и яко таиннику возлюбленну тебе сказа, безплотне Бога никомуже видети когда.

*Богородичен:*

Просвети мою душу рождшая озарение славы отчи, Дево Богородице всепетая: твою бо истинную благодать имуще, беседы языковредия возбраняемся.

*Ин. Ирмос тойже.*

Мудрость плотскую благочестно безстрастием умертвил еси, не возлюбив наследия земнаго, преподобне, от Христа желая, отче арсение, в вышних наследие восприяти.

Солнце явльшееся всенощное твое разреши стояние, мысленнаго солнца несравненное сияние, по еже в нощи жития трудов твоих, провещая осияти тебе, арсение.

*Богородичен:*

Имущи сострадательное, яко рождши человеколюбное слово, спаси нас горькия и лютыя напасти: тя бо едину вернии, пречистая владычце, заступление необоримое стяжахом.

*Кондак, глас в~:*

Величия твоя, девственниче, кто повесть; точиши бо чудеса, и изливаеши исцеления, и молишися о душах наших, яко богослов и друг Христов. (с. 107)

*Икос:*

Высоты небесныя уведети, и моря глубины испытати дерзостно есть и непостижимо. якоже бо звезды изчести, и морский песок невозможно отнюд: сице и богослова исправления изрещи недовольно есть. толицеми того венцы Христос, егоже возлюби, венча: емуже и на перси возлег, и на тайней вечери с ним яде, яко богослов и друг Христов.

*Песнь з~. Ирмос:*

Божия снисхождения огнь устыдеся в вавилоне иногда сего ради отроцы в пещи радованною ногою, яко ко цветнице ликующе, пояху: благословен еси, Боже отец наших.

усердно изшел еси уз вещи, о всеблаженне! яко божий предстатель, и богодухновеннаго быв вестник богословия, вопити научил еси: благословен еси, Боже отец наших.

Яко траву вменил еси злато и богатство, о всеблаженне! и сено яко злато тебе действом божественным бысть, богословящу содетеля и Господа: благословен еси, Боже отец наших.

Дух святый от отца безначальнаго исходящь, и от тебе нераздельне приемлем, слове единородне божий, апостолом звати возвестил еси: благословен еси, Боже отец наших.

*Богородичен:*

Храм и палата царя Христа была еси, и одр едина соломонов: егоже, якоже рече писание, окружают сильнии шестьдесят. с тобою ныне, Дево, зовут, и поют: благословен еси, Боже отец наших.

*Ин. Ирмос тойже.*

Пагубу возмнив древних миров, отче арсение, зловоние терпя, и благовоние Христово быв причастием благодати, глаголал еси: благословен еси, Боже отец наших. (с. 108)

В божественный в телеси мрак вшед, отче арсение, во Христе же поучився познати отца безначальна, и духа, иже в Троице единицу воспел еси: благословен еси, Боже отец наших.

*Троичен:*

Всех убо Господа, единаго же единому единородному сыну, православно отца богословяще, тя возвещаем, и единаго ведяще твоего исходяща духа праваго, соестественна и соприсносущна.

*Богородичен:*

В лето безлетнаго неискусобрачно, чистая, родила еси, прежде безплотное слово, плоти приятием Дева породила еси, емуже поем согласно, зовуще: благословен еси, Боже отец наших.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Яко благолепна, и благознаменита преславная память твоя, благовестниче Иисусова божества, божественная благоухающи церкви возсия. тем радующеся, вернии, поем: отроцы, благословите, священницы, воспойте, людие, превозносите во вся веки.

Богослова имуще лику чиноначальника, тя от него, Христе, богословима, Бога возвещаем со отцем и духом, и единоначальственне песнословяще вопием: отроцы, благословите, священницы, воспойте, людие, превозносите во вся веки.

*Богородичен:*

Воплощеннаго родила еси Бога слова, всенепорочная, сего умоли огня мя избавити: се бо житие мое все отягчися, все поработися лютыми грехами. тем к тебе, Дево, прибегаю, и тя призываю обрадованную. (с. 109)

*Ин. Ирмос тойже.*

Похотей, арсение, душегубных разжжения мучительныя же геенны распаление, благоразумно слезными источники погасил еси. но и нас от обою исхитити, не престай моля Cпаса мира Христа: егоже благословим во вся веки.

Седмь седмицею, преподобне, умиления пещь вавилонскую себе разжегл еси, в нейже орошаемь просвещением благодати, содетелю и спасу вопиял еси: отроцы, благословите, священницы, воспойте, людие, превозносите во вся веки.

*Троичен:*

Трисветлое божество, едину сияющее зарю, от единаго триипостаснаго естества, родителя безначальна: единоестественно же слово отцу, и сцарствующаго единосущнаго духа, отроцы, благословите, священницы, воспойте, людие, превозносите во вся веки.

*Песнь ф~. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Кресту владычню предстояй, Деве же и Богородице чистей, ученик возлюбленный, чистый богословия орган, якоже девственник вручение прият, и хранитель непорочныя быв Богородицы, ныне достойно ублажается.

Достойно возлюбль пречистый, честное и непорочное житие твое, ангельски поживша на земли, тя в брата место прият, блаженне иоанне, своей сына тя возвести матери Богородице, с неюже тя вси ублажаем.

*Богородичен:*

Спасительный буди ми столп, чистая, демонов бездельны сотвори полки, искушений молву и бед отревающи, и страстей находы далече отгоняющи, и чистое дающи свобождение, и божественная дарования, независтне мне преподающи. (с. 110)

*Ин. Ирмос тойже.*

Моисей удивися, сподоблься видети Девыя рождество образне, купину образованную огнезрачно: ты же божественному духу, весь изступлением соединився, огнезрачен виден был еси. темже и достойно ублажаем тя, арсение.

Возсия тебе Христос свет незаходимый, радость же тя под\ъят на небесная: памятию бо о смерти всегдашнею, принесл еси себе житие нескверное прилежно. темже и достойно восприял еси плоды трудов, всеблаженне.

*Богородичен:*

Явилася еси, о Дево Мати божия, паче естества рождши плотию Бога слова, егоже отец отрыгну от сердца своего прежде всех век, яко благ. егоже ныне и телес превышша разумеем, аще и в тело облечеся.

*Светилен. Подобен:*
Жены услышите:

Громов сын быв, к человеком богословил еси, еже в начале бе слово, апостоле иоанне: возлегий бо на перси верно Владыки твоего, и оттуду почерп богословия струи, тварь всю напояеши.

*Слава, преподобнаго:*

Мирскаго пристрастия яко от скверны уклонился еси, и неядением плоть увядив, обновил еси души крепость, преподобне, и славою обогатился еси небесною, арсение: темже молитися не престай о нас Господеви.

*И ныне, праздника.*

*На хвалитех стихиры праздника г~, и апостола г~, глас и~.*

*Подобен: О*
преславнаго чудесе!

Блаженне иоанне премудре, * множеством теплости ко Христове любви * множае всех был еси, * ученик возлюблен * всевидцу слову, * и судящему правыми мерами (с. 111) всей вселенней, * чистотою и девства добротами озарився, * телом и помышлении, * богоблаженне.

Девства процветение, * честных добродетелей приятное жилище, * премудрости орган, духовный храм, * светоносная уста благодати *, церкви пресветлое око, * всечестнаго иоанна * песньми духовными ныне восхвалим, * яко служителя Христова.

Богословия воды, * на перси возлег * премудрости почерпл еси, * и мир напоил еси, * иоанне всеизрядне: * троическим разумом * море изсушил еси безбожия, * столп быв и облак одушевлен, * наставляеши нас к небесному наследию.

*Слава, глас и~. Самогласен:*

Благовестниче иоанне, равноангельне, девственниче, богослове богом наученне, православно мирови пречистое ребро, кровь и воду источившее проповедал еси, имже вечный живот приемлем душам нашым.

*И ныне, праздника.*

*Славословие великое. По трисвятом тропарь апостола: Слава, преподобнаго: И ныне праздника. Ектении, и отпуст, и час а~-й. На а~-м часе тропарь праздника: Слава, апостола: И ныне, Богородичен часов. По трисвятом кондак праздника, и прочее: и совершенный отпуст. На часех кондак праздника, и апостола, глаголем пременяюще.*

*На литургии: блаженна праздника, песнь рядовая, и апостола, з~-я. Прокимен, глас и~:*
Во всю землю изыде вещание их, и в концы вселенныя глаголы их. *Стих:*
Небса поведают славу божию: *Апостол, соборнаго послания иоаннова, зачало кс~и. Аллилуиа, глас а~:*
Исповедят небеса чудеса твоя, Господи. *Евангелие иоанна, зачало кс~а. Причастен:*
Во всю землю: (с. 112)

*указ о празднице святаго и всехвальнаго апостола и евангелиста иоанна богослова.*

Начинается от субботы в~-я недели по пасце, и восходит до з~-я недели святых отец.

*<М\р>*
*Подобает ведати, яко аще случится святаго иоанна богослова в неделю мироносиц, или о разслабленном, или самаряныни или о слепом:*

В субботу, на малей вечерни, на Господи, воззвах, стихиры воскресны д~: Слава, апостола: И ныне, Богородичен. На стиховне стихира воскресна и апостола стиховна великия вечерни, с припевы его: Слава, апостола: И ныне, Богородичен. Тропарь воскресн: Слава, апостола: И ныне, Богородичен. Ектениа малая, и отпуст.

На велицей вечерни по обычной кафисме, на Господи, воззвах, стихиры воскресны гласа г~: и праздника г~: и апостола д~. Слава, праздника, самогласен, триоди: И ныне, Богородичен а~-й гласа. Вход: прокимен дне, и чтения апостола г~. На литии стихира храма, и апостола самогласны: Слава, апостола: И ныне, праздника. На стиховне стихира воскресна, и пасхи: Слава, апостола: И ныне, триоди. На благословении хлебов, тропарь: Богородице Дево, дважды: и апостола, единожды: и чтение в деяниих апостольских.

[Зри] Аще есть неделя мироносиц: На Бог Господь, тропарь воскресн: Егда снизшел еси к смерти: единожды: Благообразный иосиф: единожды: Слава, апостола: И ныне, мироносицам.

[Зри] Аще ли во ины недели, тропарь воскресн, дважды: Слава, апостола: И ныне, Богородичен а~-й, в тойже глас. По кафисмах седальны воскресны, и богородичны их: и чтение во евангелии толковом. Полиелей, и седальны оба апостола: Слава, седален по полиелеи: И ныне, Богородичен: и чтение апостола. Степенна, и прокимен гласа: Всякое дыхание: Евангелие воскресно. Воскресние Христово: трижды. псалом н~. Стихира воскресна. Канон пасхи со ирмосом и с богородичны их на з~: и апостола на д~: и триоди на д~. (с. 113) Поем же сице: на коейждо песни тропарь воскресн един, и праздника един, и троичен, и Богородичен. Катавасиа: Воскресния день: По г~-й песни кондак апостола, и икос, и седален его дважды: Слава, и ныне, праздника, и чтение апостола. По з~-й песни кондак праздника, и икос. На ф~-й песни Честнейшую, не поем. Светилен пасхи: Слава, апостола: И ныне, праздника. На хвалитех стихиры воскресны д~: и апостола д~, со Славою и с припевы его: Слава, праздника: И ныне, Преблагословенна еси: Славословие великое. По трисвятом тропарь воскресн, ектении, и оглашение, и отпуст, и обычное исхождение в притвор. Слава, и ныне, стихира евангельская, и час первый.

На часех тропарь воскресн: Слава, апостола: И ныне, Богородичен часов. По отче наш, кондаки пременяюще глаголем.

На литургии блаженна гласа, на д~: и триоди песнь г~-я, на д~: и апостола песнь з~-я, на д~: По входе тропарь воскресен, и апостола: Слава, кондак апостола: И ныне, праздника. Прокимен, апостол, аллилуиа, евангелие. и причастен, прежде дне, и апостола.

[Зри] Святаго же арсениа служба оставляется, и поется егда хощет настоятель или церкве начальник.

*<М\р>*
*О томже празднице подобает ведати, аще случится праздник святаго апостола иоанна богослова, в среду преполовения.*

Во вторник на малей вечерни, стихиры апостола на д~: Слава, апостола: И ныне, праздника. На стиховне стихиры апостола великия вечерни, со стихи их: Слава, апостола: И ныне, праздника. По трисвятом тропарь апостола: Слава, и ныне, праздника. Ектениа малая, и отпуст. Аще ли не будет бдения: на повечерии кондак апостола: Слава, и ныне, праздника.

На велицей вечерни поем, Блажен муж: антифон а~. На Господи, воззвах, стихиры праздника, на д~: и апостола на д~. Слава, апостола: И ныне, праздника. Вход, прокимен дне, и чтения (с. 114) праздника, и апостола. На литии стихира храма, и апостола самогласны: Слава, апостола: И ныне, праздника. На стиховне стихиры праздника, со стихи их: Слава, апостола: И ныне, праздника. На благословении хлебов, тропарь праздника, дважды: и апостола, единожды. и чтение апостола, во апокалипсии.

На утрени, на Бог Господь, тропарь праздника, дважды: Слава, апостола: И ныне, праздника. По кафисмах седальны праздника, и чтение праздника. Полиелей и седальны апостола оба: Слава, по полиелеи седален: И ныне, Богородичен его: и чтение апостола. Степенна, а~- й антифон д~-го гласа. Прокимен апостола: Всякое дыхание: Евангелие апостола. Воскресние Христово: псалом н~: стихира апостола. Канон праздника, глас д~, со ирмосом на д~, и апостола на з~: и другий канон праздника, глас и~, на д~. Катавасиа, ирмос праздника, и~-го гласа, оба лика вкупе. По г~-й песни кондак апостола, и икос, и седален апостола, дважды: Слава, и ныне, праздника. и чтение апостола. По з~-й песни кондак праздника, и икос. На ф~-й песни, Честнейшую, не поем. Светилен праздника: Слава, апостола: И ныне, праздника. На хвалитех стихиры праздника г~: и апостола г~: Слава, апостола, глас и~: Благовестниче иоанне: И ныне, праздника. Славословие великое. По трисвятом тропарь апостола: Слава, и ныне праздника. Ектении, и оглашение, и отпуст, и обычное исхождение, и час первый в притворе. На часех тропарь праздника: Слава, апостола: И ныне, Богородичен часов. По отче наш, глаголем кондаки пременяюще.

На литургии блаженна праздника, от канона д~-го гласа песнь г~-я, на д~: и апостола песнь з~- я, на д~. По входе тропарь праздника, и апостола: Слава, кондак апостола: И ныне, праздника. Прокимен, апостол, аллилуиа и евангелие, и причастен прежде праздника, таже апостола. Святаго же арсениа служба поется во ин день. (с. 115)

*<М\р>*
*О томже празднице подобает ведати, аще случится в неделю самаряныни:*

Оставляется служба преполовения, и поется воскресна, и самаряныни, и богослова, якоже указася прежде во ины недели.

*<М\р>*
*О томже празднице, аще случится святаго апостола иоанна богослова в среду пред вознесением во отдание пасхи:*

Во вторник вечера, на малей вечерни, стихиры апостола, на д~ Слава, апостола: И ныне, дне. На стиховне стихиры апостола, великия вечерни, с припевы их: Слава, апостола: И ныне, дне. Тропарь апостола: Слава, и ныне: Вся паче: Ектениа малая, и отпуст.

[Зри] Аще же несть бдения: На повечерии глаголем кондак апостола: Слава, и ныне, пасхи: Аще и во гроб: На велицей вечерни по обычном псалме поем, Блажен муж, а~-й антифон. На Господи, воззвах, стихиры о слепом, на з~: и апостола на д~: Слава, апостола: и ныне, дне. Кто возглаголет: Вход, прокимен дне, и чтения апостола. На литии стихира храма, и апостола самогласны: Слава, апостола: И ныне, Се исполнися: На стиховне стихира воскресна, глас е~: Тебе воплощеннаго: таже стихиры пасхи, с припевы их: Слава, апостола: И ныне, пасхи: Воскресния день: и Христос воскресе: единожды. На благословении хлебов, тропарь апостола, дважды. и Богородице Дево, единожды: и чтение во откровении апостола иоанна.

[Зри] Аще же несть бдения: По Ныне отпущаеши, и по трисвятом, тропарь воскресн гласа: Слава, апостола: И ныне, Богородичен: И отпуст. Полунощницу же поем по обычаю. По а~-м Трисвятом, вместо Се жених, глаголем тропарь воскресен: Собезначальное слово: Слава, и ныне, Богородичен его. По в~-м, вместо Помяни, Господи, кондак пасхи: Аще и во гроб: Посем, Господи, помилуй, в~и и отпуст. Молитвы же, Помяни, Господи, не глаголем. На Бог Господь тропарь воскресн, дважды, глас е~: Собезначальное слово: Слава, апостола: И ныне, Вся паче смысла: По а~-й кафисме седален (с. 116) воскресен: и чтение. По в~-й кафисме седален о слепом: и чтение. Полиелей, и седальны апостола вси по единожды: и чтение. Степенна, а~-й антифон д~-го гласа. Прокимен апостола: и Всякое дыхание: Евангелие апостола. Воскресние Христово: псалом н~. Стихира апостола. Канон пасхи без Богородичнов со ирмосом на з~: и апостола на д~: и о слепом на д~. Поем же во всякой песни тропарь о слепом, по дважды: Слава, троичен: И ныне, Богородичен. Катавасиа, ирмос: Спасителю Богу: оба лика вкупе. [Предпразднства же канон зде оставляется, и поем его во вторник, напреди.] По г~-й песни кондак апостола, и икос. Таже впакои пасце: Предварившыя утро. Слава, седален апостола: И ныне, слепаго: и чтение апостола. По з~ песни кондак пасхи, и икос. На ф~ песни, Честнейшую, не поем. Светилен пасхи: Слава, апостола: И ныне, слепаго. На хвалитех стихиры апостола на д~. Таже, Да воскреснет Бог: и стихиры пасхи, с припевы их: Слава, апостола: И ныне, пасхи, глас е~: Воскресения день: Христос воскресе: единожды. Славословие великое. Тропарь воскресн: Слава, апостола: И ныне, Вся паче смысла: Ектении, и оглашение, и отпуст, и исхождение, и час а~-й в притворе. На часех тропарь воскресн: Слава, апостола: И ныне, Богородичен часов. По отче наш, кондак пасхи и апостола, пременяем.

На литургии блаженна от канона пасхи, песнь г~-я, на д~: и апостола песнь з~, на д~. По входе тропарь воскресн, и апостола: Слава, кондак апостола: И ныне, пасхи. Прокимен, и аллилуиа пасхи, и апостола: апостол, и евангелие дне, и апостола. Причастен: Тело Христово: Другий, Во всю землю:

*<М\р>*
*О томже празднице подобает ведати: аще случится святаго апостола иоанна богослова в четверток вознесения.*

На малей вечерни, стихиры праздника г~, на д~: Слава, апостола: И ныне, праздника. На стиховне стихиры апостола, с припевы их, великия вечерни: Слава, апостола: И ныне, праздника. Тропарь апостола: Слава, и ныне, праздника. Ектениа малая, и отпуст. (с. 117) [Зри] Аще ли несть бдения: на повечерии кондак апостола: Слава, и ныне, праздника.

На велицей вечерни поем, Блажен муж, а~-й антифон. На Господи, воззвах, стихиры праздника, на з~: и апостола на д~: Слава, апостола: И ныне, праздника. Вход, прокимен дне, и чтения праздника, и апостола. На литии стихиры праздника, и апостола: Слава, апостола: И ныне, праздника. На стиховне стихиры праздника, с припевы их: Слава, апостола: И ныне, праздника. На благословении хлебов, тропарь праздника дважды: и апостола, единожды: и чтение праздника.

На Бог Господь, тропарь праздника дважды: Слава, апостола: И ныне, праздника. По кафисмах седальны праздника, и чтение. Полиелей и седален праздника, и чтение [праздника]. Степенна, а~-й антифон д~-го гласа: прокимен, и евангелие праздника. Воскресние Христово: псалом н~. Стихира праздника. Канон праздника, глас е~, со ирмосом на з~: и апостола на д~, и другий праздника, на д~. Катавасиа: Божественным покровен: оба лика вкупе. По г~ песни кондак апостола и икос, и седален дважды: Слава, и ныне, праздника: и чтение апостола. По з~ песни, кондак праздника и икос. На ф~ песни, Честнейшую, не поем, но поем припевы праздника: к тропарем же апостола: Святый апостоле и евангелисте иоанне богослове, моли Бога о нас. Светилен праздника: Слава, апостола: И ныне, праздника. На хвалитех стихиры на з~: праздника г~: и апостола г~: Слава, апостола: И ныне, праздника. Славословие великое: по трисвятом тропарь апостола: Слава, и ныне, праздника. Ектении и оглашение, и отпуст. Дается же и святый елей братии от кандила святаго. И обычное исхождение: и час а~-й в притворе. На часех тропарь праздника: Слава, апостола: И ныне, Богородичен часов. По отче наш: кондаки праздника, и апостола, пременяем.

На литургии из\ъобразительныя: и от канона праздника, гласа з~-го песнь г~, на д~: и апостола песнь з~-я, на д~. Входное (с. 118) праздника, тропарь праздника, и апостола: Слава, кондак апостола: И ныне, праздника. Прокимен, апостол, аллилуиа и евангелие, и причастен, прежде праздника, и апостола.

[Зри] Святаго же арсениа служба оставляется, и поется, егда разсудит екклисиарх.

*<М\р>*
*О томже подобает ведати, аще случится святаго апостола иоанна богослова в неделю з~-ю по пасце, святых отец ти~и.*

Оставляется служба вознесения, и поется воскресна, и богослова, и святых отцев.

В субботу на малей вечерни, стихиры воскресны на д~: Слава, апостола, глас в~: Сына громова: И ныне, Богородичен малыя вечерни. На стиховне стихира воскресна едина: таже апостола стиховна великия вечерни, с припевы своими: Слава, апостола: И ныне, Богородичен по гласу. По трисвятом, тропарь воскресн и отцев. Слава, апостола: И ныне, праздника. Ектениа малая, и отпуст.

На велицей вечерни: По обычном псалме и по кафисме. На Господи, воззвах, стихиры воскресны г~: и отцев д~: и апостола г~: Слава, отцев: И ныне, Богородичен а~-й, гласа. Вход, прокимен дне, и чтения отцев, и апостола. На литии стихира отцев, глас г~. и апостола самогласны: Слава, апостола: И ныне, праздника. На стиховне стихиры воскресны: Слава, отцев: И ныне, праздника. На благословении хлебов, тропарь, Богородице Дево: дважды: и апостола, единожды: и чтение. На Бог Господь, тропарь воскресн, и отцев: Слава, апостола: И ныне, Богородичен. По кафисмах, седальны воскресны, с богородичны их: и чтение во евангелии толковом. Полиелей, и седальны святаго вси, и чтение апостола, Степенна, и прокимен гласа: Всякое дыхание: Евангелие воскресное. Воскресние Христово: псалом н~. Стихира воскресна, и прочее. Канон воскресн со ирмосом на д~: и апостола на д~: и отцев на з~. Катавасиа: Божественным покровен: По г~-й песни, кондак апостола и икос: и седален отцев: Слава, апостола: И (с. 119) ныне, Богородичен: и чтение апостола. По з~-й песни, кондак отцев и икос, и пролог. Светилен воскресен, и отцев: Слава, апостола: И ныне, Богородичен. На хвалитех стихиры воскресны г~: и отцев в~: и апостола со славником г~: Слава, отцев: И ныне, Преблагословенна еси: Славословие великое, тропарь воскресн. Ектении и оглашение, и отпуст. И обычное исхождение. Слава, и ныне, стихира евангельская. И час а~-й в притворе. На часех тропарь воскресен: Слава, отцев: И ныне, Богородичен: часов. По отче наш, кондак воскресен. На г~-м часе тропарь воскресен: Слава, апостола. По отче наш, кондаки апостола, и отцев, глаголем пременяюще.

На литургии: Блаженна гласа, на д~: и отцев, песнь г~-я, на д~: и апостола песнь з~-я, на д~. По входе, тропарь воскресн и отцев, и апостола: таже, кондак отцев: Слава, апостола: И ныне, праздника. Прокимен, апостол, аллилуиа и евангелие, отцев и апостола. Причастен: Хвалите Господа: Другий, Во всю землю:

