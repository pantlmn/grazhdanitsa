<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 180)

*Месяца тогоже в д~и-й день.*

*Святаго мученика исидора, иже во острове хиосе:*

*И святаго исидора, Христа ради юродиваго, ростовскаго чудотворца.*

Служба его писана по сей службе.

*Стихиры праздника, г~: и мученика, г~: глас д~. Подобен:*
Дал еси знамение:

Ранами стружемь, * кожанаго умерщвления риз совлеклся еси: * во одежду же нетления * и светлу багряницу одеян, * скоро ко древу жизненному дошел еси, * жизнь приимь воистинну неразоримую, * и неконечную, славне: * еяже ныне насыщаяся, * поющыя тя соблюди.

Ревностию разжигаемь * благочестия, исидоре, * вшел еси в судище, * тепле страдания, * и венец победы, мучениче прият, * на лесть учении богопокорными украшаемь, * крестным же укрепляемь всеоружием, * низложил еси льстиваго томителя, * венценосец показуяся.

Воистинну превзыдоша * мученическая страдания * похвалением подобия, * и слова и помысла: * тверди бо столпи благочестия, * телом мертвенным и страстным, равно нам сообложени, * на огнь же дерзнуша, * и язвы преобидеша, * яко в телеси страждуще чуждем, славнии.

*Слава, и ныне, праздника. Тропарь, глас д~:*

Мученик твой, Господи, исидор, во страдании своем (с. 181) венец прият нетленный от тебе Бога нашего: имеяй бо крепость твою, мучителей низложи, сокруши и демонов немощныя дерзости. того молитвами спаси душы нашя.

*Слава, и ныне, праздника.*

*Канон.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Твоими молитвами, мучениче Христов, исидоре блаженне, с небесе просвещение подаждь мне и благодать, восхвалити праздник твой честный.

Совершенно имея к Богу, исидоре мучениче, сердце и душу, и непорочно стяжав житие, с мученики подвизался еси добре.

Законно устроив твою жизнь, исидоре мучениче, якоже некрадомо сокровище, веру удержал еси непреложну спасения, всеблаженне.

*Богородичен:*

Воистинну рождши естеством Бога, истинно слышишися Богородица, воистинну звание по коемуждо, божественным рождеством, чистая, носящи.

*Песнь г~. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Словом направляемь, страстная стремления, славне мучениче Христов, добродетельми постными, страстотерпче, увядил еси.

Имея непостыдное душевное стремление, славне, всеблагочестно исповедание невредно соблюл еси.

Милостива молитвами твоими, всех судию сотвори, благочестно твое восхваляющым, страстотерпче, торжество. (с. 182)

*Богородичен:*

умертви мудрование плоти нашея, владычце, и душы оживи, Дево, верою поющих тя.

*Кондак, глас д~. Подобен:*
Явился еси:

управитель превеликий вселенней ты явился еси, святе, твоими к Богу молитвами: темже воспеваем тя днесь, мучениче богомудре исидоре преславне.

*Таже седален, глас г~. Подобен:*
Красоте девства:

Подвигся на змия, поставил еси победу, мучениче исидоре, от египта светильник, озаряя подсолнечную, всем возсиял еси, движения творя к возсиявшему из Девы богоотроковицы: егоже ради заклан быв, страстотерпче, жертва благовонна был еси.

*Слава, и ныне, праздника.*

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Всего в тебе слово всельшася имея, якоже воин непобедимый, мучительскую посрамил еси гордыню: и победоносец того ради, блаженне, быв, венец неувядаемый от Бога приял еси, всеславне мучениче исидоре.

Юношски погнал еси, исидоре, враги твоя, сих истнил еси, страшным оружием креста огражден, крепостию же препоясан, и возненавидевших тя потребил еси, зовый: силе твоей слава, человеколюбче.

Последуя смерти владычней, того ради страсти терпел еси: темже нетленней тя жизни, мучениче, сподоби Господи славы. емуже в руце предал еси душу твою, преблаженне исидоре. (с. 183)

*Богородичен:*

Воплощся обновляет всего человека, пречистая, сему соединився, отчих недр не оставль, во твою утробу вселитися изволи: и богатством милосердия, волею обнищав, обогати мир божеством.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих, пути моя направи, молюся.

Жертва принесеся непорочная, и совершена твоему владыце Христу, и заклан быв усердно, кровь твою пролиял еси, исидоре, приобщився страстей его, и царствия его достоин наследник быв.

укрепляемь, Cпасе, всесильною твоею крепостию, погасил есть мглу прелести, добропобедный мученик исидор: усечен бо во главу, тебе душу жизнодавцу благохвально предаде, Владыко.

украшается, блаженне, твоими честными кровьми церковь Христова, и уясняется твоих страданий, сопротивлением, славне, противу греху: ты бо крепко даже до крове противостал еси, исидоре.

*Богородичен:*

Оскверншееся естество человеческое преступлением первым, и люте истлевшее, и мертво бывшее возставила еси, источник рождшая паче ума безсмертия, Богородице пренепорочная владычце.

*Песнь з~. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Совершенную любовь к Богу стяжав, страстотерпче преблаженне, благ ради нетленных, воистинну земных (с. 184) любовь оставил еси, и востекл еси вопия: прилепихся во след тебе, Владыко.

Яко жених благолепен, исидоре, добротами мученическими украшен, к небесем возшел еси радуяся, добротворному сиянию предстояти, моляся всегда о творящих память твою.

Претерпел еси, страдальче, заклание, прозря тебе вечное наслаждение, и пищу присноживотную воистинну с мученики, яко мученик непобедимь, восприял еси истинно венец, преблаженне исидоре.

*Богородичен:*

Марие, владычнее селение, светлыми девства зарями, световидно яко крин сияющи, посреди терновнаго смущения: тебе молюся благой, согрешений подаждь ми прощение.

*Кондак и икос праздника.*

*Песнь з~. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Ныне осияемь, треблаженне, духовною зарею, тя поющым осиятися с тобою благоволи, вопиющым: благословен еси, Господи Боже, во веки.

*Дважды.*

О предобрых твоих подвигов! имиже разрушил еси прелесть идольскую, и мучителя лютыя посрамил еси, зовый: благословен еси, Господи Боже, во веки.

*Богородичен:*

Всесвятая владычце Дево, согрешений моих раны, елеем милосердия твоего исцели, вопиющаго: благословен, пречистая, плод твоего чрева.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и (с. 185) избавителю вопияше: отроцы, благословите, священницы, воспойте, людие, превозносите во вся веки.

Ласканьми покушашеся окрасти мучитель твоего терпения крепость и силу, всеблаженне исидоре, ко своему злоразумию: но ты, богомудре, Христа боюся, вопиял еси, емуже и служу: отроцы, благословите, священницы, воспойте, людие, превозносите во вся веки.

Всесветло яко солнце, тихое твое лице, мучения радованием явльшееся, яко агнец бо непорочен заклан быв, принеслся еси Богу, емуже яко содетелю песньми вопиял еси: отроцы, благословите, священницы, воспойте, людие, превозносите во вся веки.

Световидно тело твое любящым являшеся, ангельским дориносящым чином, блистаяся, исидоре, чудес светлостьми, и благодатьми чудотворения различными, обильная подаваеши исцеления вопиющым: отроцы, благословите, священницы, воспойте, людие, превозносите во вся веки.

*Богородичен:*

Ветийстии языцы тя восхвалити не могут, о богородительнице марие богоневесто: Бога бо родила еси, над всеми сущаго, отроковице чистая, от девическия неискусобрачныя утробы: егоже отроцы благословят, священницы воспевают, людие превозносят во вся веки.

*Песнь ф~. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Богатством милосердия сошедый с небес, крест же и смерть нас ради волею претерпел еси, яко благ: сего ради исидор на тя взирая, вопияше: соумру тебе, да жив буду, сраспнуся, да царствую с тобою. (с. 186)

Законно твоих кровей на земли капли излиявшыяся, исидоре, на небесех одежду тебе обагриша благолепно, исткану благодатию: в нюже ныне одеян, Христу предстоиши в чертозех, преблаженне, небесных, венец нося мучениче, славне.

Яко имея дерзновение ко Христу, молитися не престай, исидоре, от напастей, бури же и скорбей, и страстей, избавити творящих память твою достойно священную, душевнаго же спасения прося, треблаженне, твоего жребия сподоби.

*Богородичен:*

Яко Cпаса рождшая и избавителя, спасение мне, отроковице, сподоби получити, пречистая, прегрешений моих пленицы твоими молитвами разрешающи: вся бо яко хощеши ты исправляеши: яко носила еси в недрех всех царя благостию несравненною.

*Служба святаго исидора, Христа ради юродиваго, ростовскаго чудотворца.*

*На*
Господи, воззвах, *стихиры, глас д~. Подобен:*
Яко добля:

Светло возсия, * яко солнце светозарная память твоя, * лучами облистающи твоих добродетельных деяний, * всеблаженне исидоре, * и озаряющи верных разумы светом чудес твоих. * сию убо празднующе, * радостно тя славим, * и верно ублажаем, * угодниче Христа Бога нашего: * егоже моли, от тли и бед избавитися, * верою празднующым всечестное твое успение.

Земный ангел, * и небесный человек явился еси, (с. 187) преблаженне, * источник умиления, * милости течение, * пучина чудес, * струя исцелений, * исидоре досточудне, * маслина божия воистинну плодовита, * елеем трудов твоих просвещая верно хвалящих тя, * и моля человеколюбца от бед избавити, * любовию чтущыя всечестную память твою.

Разум твой, блаженне, * божественным светом сияя, * телесныя страсти превзыде, * непримесен дольним нося образ, * и воображая себе божественными добродетельми, * показася весь светообразен, * поспешением духа пресвятаго, * исидоре богомудре, праведным похвала. * С нимиже моли Христа Бога нашего, * от бед избавити поющыя тя.

*Ины стихиры, глас и~. Подобен: О*
преславнаго чудесе!

Блаженне исидоре богомудре, * чистая твоя душа, * правоверным смыслом сияющи, * облистающи добродетелей светлостьми, * озаряет верных исполнение, * бесовскую тму отгонящи. * Темже яко причастника тя невечерней благодати, ублажаем благочестно вси, * досточудне.

Имея душу милостивну, * и чист помысл, * и сердце бодро, * веру неблазненну, * и любовь воистинну нелицемерну: * от земли преставился еси к небесным, и с лики праведных водворяешися. * Темже тя почитаем священными песньми, * и благочестно вси славим, досточудне исидоре.

Божественными учении укрепляяся, * страсти плотския от души отгнал еси, * и святей Троице селение преочищенное был еси. * Тем к божественней жизни преставился еси, * Богу соблюдающему и ныне * невредимо твое блаженное тело, * божественным судом, * имже сам весть, * прославляяй тя яве, исидоре. (с. 188)

*Слава, глас а~:*

Яко течение добре скончавшему, и веру соблюдшему непорочну, и враги безплотныя терпением своим поправшему возложися на честный твой верх, победы венец пресветел, от руки вседержителя Бога: егоже ради мир, и яже в нем суетства преобидел еси. тем и святая твоя чистая душа на небеса востече радующися, праведных же лицы сретоша тя веселящеся, и небесная селения светло восприяша: блаженное же и честное тело твое на земли пребывает нетленно, верным подая исцеление. темже верою правою, и теплым желанием, святому твоему гробу припадающе, богомудре исидоре, просим испросити у Христа Бога нашего, граду твоему непоколебиму и безмятежну пребыти от навет вражиих, и поганскаго нашествия, воинству нашему победы на враги, умирения миру, и спасения душам нашым.

*И ныне, праздника или Богородичен. Чтения г~: писаны сего месяца в г~ день. На стиховне стихиры, глас в~: Подобен:*
Доме евфрафов:

Дом и жилище * духа пресвятаго, * мудре исидоре, был еси. * темже и нас домы тому соделай, * святую твою память почитающих.

*Стих:*
Возвеселится праведник о Господе, и уповает на него.

Житие твое яко солнце, * в сердца верных возсия, * зарю чудес испущая. темже и нас светом невечерним озари, * всечестную твою память почитающих.

*Стих:*
Праведник, яко финикс, процветет, яко кедр, иже в ливане, умножится.

Не престай моляся, исидоре, * о присных твоих рабех, * ихже духовным твоим житием просветил еси, * да вси честное твое успение * веселящеся почитаем. (с. 189)

*Слава, глас тойже. Самогласен:*

*От*
нечестия во благочестие пришедый, светом разумным от Бога просвещен быв, возненавидел еси отеческое безбожие, и возлюбил еси истинную веру Христову, града нашего яко достигнув, и в нем чистым, и непорочным житием Господеви угодил еси, и многия люди удивил еси чудесы, богоблаженне исидоре: по ныне имея дерзновение ко владыце всех Богу, моли о иже верою творящих всечестную твою память, притекающих со усердием к чудесному гробу твоему, избавитися страстей душевных же вкупе и телесных, и всяческих бед и искушений, и спастися душам нашым.

*И ныне, праздника, или Богородичен.*
*Тропарь, глас д~:*

Просветився божественною благодатию, богомудре, целомудрием многим и терпением, во временней жизни течение добре скончал еси. Тем и по смерти яви тя светлость жития твоего, источаеши бо исцелений благодать, иже с верою притекающым ко святому твоему гробу, исидоре блаженне: моли Христа Бога, да спасет душы нашя.

*На утрени, по а~-й стихологии седален, глас и~.*

*Подобен:*
Премудрости:

*От*
юности яко светильник возсиял еси, блаженне, зельным воздержанием умертвил еси плотская взыграния: тем и на высоту востекл еси богоразумия, преславне, пожив в мире богоугодно, посрамил еси бесовская ополчения, исидоре всеблаженне. сего ради вопием ти: моли Христа Бога, согрешений оставление даровати чтущым любовию святую память твою.

*Дважды.*
(с. 190)

*Слава, и ныне, праздника, или Богородичен:*

В тину впад грехов, и несть мне постояния, люте потопи мя буря прегрешений. Но яко рождши слово, единаго человеколюбца, на мя раба твоего призри, и избави мя всякаго греха, и страстей душетленных, и всякаго озлобления лукаваго убийцы, Богородице неискусомужная: моли Христа Бога, грехов оставление дати ми, тебе бо надежду имам, раб твой.

*По в~-й стихологии, седален, глас д~:*

Яко в дому воистинну, на месте пусте, посреди безумных человек вселився, богомудре исидоре, всяко озлобление претерпевая, добрыя детели якоже фимиам благовонен, и жертву благоприятну Богу принесл еси. темже дерзновение стяжав к нему, моли, даровати очищение согрешений, верою хвалящым святую память твою.

*Дважды.*

*Слава, и ныне, праздника, или Богородичен:*

Прибежище сущым в лютых, применение к Богу согрешающым, пречистая владычце, спаси нас от всякаго обстояния и озлобления человеческа, и страшнаго мучения, и страстей безчестия, несумненною верою тя присно призывающих, Дево всепетая.

*По полиелеи седален, глас и~. Подобен:*
Премудрости:

Яко врача премудра и угодника господня богоприятна, к чудесному твоему гробу прикасающеся, богомудре, сошедшеся любовию и верою, во псалмех и пениих возрадуемся славяще Христа, таковую благодать тебе даровавшаго исцелений, исидоре всеблаженне. моли Христа Бога, согрешений оставление даровати, верою и любовию празднующым всечестную память твою.

*Дважды.*

*Слава, и ныне, праздника, или Богородичен:*

Яко Деву и едину в женах, тя без семене (с. 191) рождшую Бога плотию, вси ублажаем роди человечестии: огнь бо вселися в тя божества, и яко младенца млеком питаеши зиждителя и Господа. тем ангельский и человеческий род, достойно славим пресвятое рождество твое, и согласно вопием ти: моли Христа Бога, согрешений оставление даровати покланяющымся верою пресвятому рождеству твоему.

*Степенна, а~-й антифон д~-го гласа. Прокимен, глас д~:*
Возвеселится праведник о Господе, и уповает на него. *Стих:*
услыши, Боже, глас мой, внегда молитимися к тебе. *Евангелие матфеа, зачало м~г.*

*По н~-м псалме, стихира, глас з~:*

Человече божий, верный рабе, угодниче Христов, совершителю того божественных повелений, мужу дивный в чудесех, столпе и утверждение граду нашему, царствия небеснаго наследниче, богоблаженне исидоре, дерзновение имея ко Христу Богу, не престай, моляся о душах наших.

*Канон праздника, со ирмосом на з~, и святаго на и~.*

*Глас и~. Песнь а~. Ирмос:*

Колесницегонителя фараоня погрузи чудотворяй иногда моисейский жезл, крестообразно поразив и разделив море: Исраиля же беглеца, пешеходца, спасе, песнь Богови воспевающа.

Выспрь житие стяжав благодеянием божественным, и весь светообразен быв, просвещение ми низпосли, яко да радуяся восхвалю пресветлое житие твое, еже добре совершив, восприял еси, яже уготова Бог любящым его, богомудре исидоре.

Божественным разжегся желанием, вся отеческия отвергл еси нравы, Христа же обрести потщался еси. И сего ради бегая, удалився нечестивых сожительства, благочестия светом озарен был еси, и божественными добродетельми украшен, досточудне исидоре. (с. 192)

Дремания веждома не дал еси, блаженне исидоре, ниже покоя твоему телу, дондеже сном праведным почив, и непоколебимь был еси яко столп, враг невидимых ополчением, Богу присно предстоя во всенощном стоянии и славословии: темже от него ныне прославился еси.

*Богородичен:*

Яко ложницу божественную, и лествицу к небесней возводящую высоте человеческое естество, кадильницу же невещественнаго и светоноснаго угля, в ложеснех понесшу богоизбранную отроковицу Марию, вси ублажаем, зовуще: радуйся, чистая, рождшая начальника жизни нашея.

*Катавасиа праздника.*

*Песнь г~. Ирмос:*

утверждей в начале небеса разумом, и землю на водах основавый, на камени мя, Христе, заповедей твоих утверди: яко несть свят, паче тебе, едине человеколюбче.

Глаголом божественным последуя, и сим выну поучаяся, исполнился еси вод благодатных, и источил еси потоки чудес, и чуждь быв всякаго плотскаго желания, воспевая глаголал еси Богу, исидоре: несть свят паче тебе, человеколюбче.

Благоутробие стяжал еси, милостивому Богу подобствовав, расточил еси богатство убогим: темже на небесех присносущее блаженство тебе уготовася. егоже получив, исидоре, вопиеши: несть свят паче тебе, человеколюбче.

Благоугодив зиждителю делы божественными, наследовал еси благих восприятие: древа убо животнаго присно наслаждаяся, блаженне исидоре, воспеваеши непрестанно: несть свят паче тебе, человеколюбче.

*Богородичен:*

Святых ангел сущи святейши, яже сих содетеля во (с. 193) твоей утробе понесшая, и рождшая, богоотроковице чистая, избавителя человеком. темже ти согласно вопием: несть святы и пречисты, разве тебе, владычце.

*Седален, глас д~:*

*От*
земли воззвавый тя на вечныя обители, соблюдает и по смерти невреждено тело твое, святе: ты бо в целомудрии и чистоте житие пожил еси, не поработився плотским страстем, исидоре богомудре. темже тя любовию почитаем.

*Дважды.*

*Слава, и ныне, праздника, или Богородичен:*

Стена непобедимая нам христианом еси, Богородице Дево: к тебе бо прибегающе невредими пребываем, и паки согрешающе, имамы тя молитвенницу. тем благодаряще вопием ти: радуйся, благодатная, Господь с тобою.

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. Тем с пророком аввакумом зову ти: силе твоей слава, человеколюбче.

Заповедем божественным совершитель явився, неуклонным разумом, всеблаженне, отеческаго небрегл еси неверствия: от юности бо житие имел еси нескверно, и милостивен разум, досточудне, зовый непрестанно: силе твоей слава, человеколюбче.

Ни мира возмущение, ни власти удержание, ни слава временная, ниже тлеемое богатство, твоея к Богу любве возмогоша уклонити, исидоре, но благоволил еси воистинну житие изрядно, божественным рачением укрепляемь взывая присно: силе твоей слава, человеколюбче.

Возвышаяся божественными повелении выну, враг невидимых смирил еси возвышения умиления слезами, (с. 194) якоже кедр присно сый напояемь, приял еси исцелений детель, исидоре, судом праведным всяческая оправдающаго, емуже предстоя, вопиеши: силе твоей слава, человеколюбче.

*Богородичен:*

Преукрашена божественною славою, всяческая от не сущих словом составльшаго, Бога слова родила еси, человека воистинну бывша: егоже о нас рабех твоих молящи непрестай, Богородице Мати приснодево, верою тебе зовущих: силе твоей слава, владычце.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

Светом невещественным трисияннаго божества озарен, досточудне исидоре, нощь жития настоящаго непоткновенно прешел еси: и ныне в вечных обителех с лики преподобных водворяяся, поминай нас всечестную твою память на земли торжествующих.

Ныне еже о тебе чудо велие зримо есть, и ужаса исполнено, богоблаженне исидоре: како на многа лета землею покровенно, нетленно твое тело во гробе лежаще соблюдается, судьбами, имиже весть Бог, прославляя тя.

Богоприятному твоему начинанию и чудному совершению по Христе жития твоего, ангельстии чини удивишася, богомудре исидоре: ибо во плоти сый, тех житию подражатель явился еси. темже и дар прозрения от Бога приял еси, еже преславная творити чудеса.

*Богородичен:*

Моли из тебе рождшагося Господа, Дево отроковице чистая, сохранити рабы твоя от сопротивных обстояний и бесовскаго искушения, тя воистинну божию матерь (с. 195) исповедающих, и страстей душетленных свободити, и вечнаго осуждения.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Струи благодати, яко миро благовонно, от святаго твоего гроба истекают, всебогате, веселяще сердца верных, от любве к тебе приходящих, и прогоняюще коварства духов лукавых, силою духа пресвятаго, исидоре.

Во дворех Господа саваофа насажден, якоже финикс, процвел еси, богомудре, и страстей воистинну тлетворных победитель явился еси, исидоре, поспешением божественным. темже и радости праведных сподобился еси, досточудне.

Царствия божия возжелав, течение добре скончал еси, и веру соблюл еси нескверну, виноград быв благоплоден, богозванне исидоре, принося всекрасныя грозды добродетели, содетелю всех Богу, венцем нетления тебе украсившему.

*Богородичен:*

Избра тебе Господь во всех родех, благословенная в женах, непорочная Дево Богородице, яко прекрасное селение пространное, божественную ложницу и кивот святыни, и свещник, и трапезу, чистая.

*Кондак, глас и~. Подобен:*
Взбранной:

Взбранному и дивному в праведницех, иже убо от Христа дар чудес приимшему, похвальныя ныне принесем глаголы: но яко имея дерзновение ко святей Троице, юже моли, избавитися от бед рабом твоим, да зовем ти: радуйся, богомудре исидоре.

*Икос:*

Како возмогу грешный и скверный аз вкупе душею и телом исписати, еже во плоти сый равноангельное (с. 196) житие твое, и преславная чудеса; аще убо мнози премудрии не достигнут исповедати многаго твоего терпения и смирения, и теплыя ко Христу любве: но обаче надеяся на твое беззлобие, о блаженне, сице вопию ти: радуйся, пресветлая звездо, от запада возсиявшая и к востоку пришедшая: радуйся, возненавидевый отеческую и богомерзскую веру, Христа же единаго, над\ всеми сущаго Бога всем сердцем возлюбивый, и тому невозвратным желанием последовавый: радуйся, буйственное и юродственное, еже по апостолу, жительство избравый: радуйся, пременивый тленная и нестоящая надеждею будущих благ: радуйся, древнему иову уподобивыйся терпением: радуйся, страстотерпче Христов непобедимый, но присно победивый диавола твоим смирением: радуйся, яко древний он лазарь нищий, почивая ныне в лонех авраамлих: радуйся, иже по отшествии мира сего, сущым в бедах и искушениих готов обретаяся предстатель и заступник: радуйся, везде призывающих тя быстро предваряеши: радуйся, богомудре исидоре.

*Песнь з~. Ирмос:*

Божия снисхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси, Боже отец наших.

Силою укрепляемь всемогущаго Бога, плоти умертвил еси, и яже долу влекущая мудрования, всебогате, чистотою и бдением непрестанным, и разум горе стяжал еси, вопия непрестанно, исидоре: благословен еси, Боже отец наших.

Светлости ради жития твоего, удиви тя Господь в чудесех, богомудре исидоре, купцу убо в мори утопающу скорейшим явлением предстал еси, досточудне, (с. 197) и от глубины сего избавил еси, вопиюща: благословен еси, Боже отец наших.

Горнее царствие, веселие присносущное, и славу неувядающую, богатство неистощимое, и еже преподобных наслаждение, почесть трудов твоих восприял еси от Бога, благодетеля всех. емуже ныне предстоя, вопиеши: благословен еси, Боже отец наших.

*Богородичен:*

Егоже родила еси Господа, владычце чистая, не престай молящи, из\ъяти мя присно от враг оскорбляющих мя, и тяжкое бремя грехов моих расточити, богоневестная, яко да радуяся вопию: благословен, пречистая, плод твоего чрева.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Не токмо в житии сый, но и по отшествии мира, множайшая чудеса от честнаго твоего гроба содеваются приходящым с верою, всеблаженне исидоре, ибо недуги прогониши силою духовною, и от бед изимаеши. темже не престающе вопием: священницы, воспойте, людие, превозносите во вся веки.

Дерзнувша убо иереа извещение прияти о святем телеси твоем, божественная абие сила напрасно порази: но твоими молитвами исцеление получи, всехвальне исидоре. темже и мы веселящеся вопием: священницы, воспойте, людие, превозносите во вся веки.

Добродетельным нравом, и сердцем смиренным, милостив ты явился еси, досточудне исидоре, требующым от тебе помощи, присно помогая, и чудес (с. 198) деянием удивляя, верою Господеви вопиющыя: священницы, пойте, людие, превозносите во вся веки.

*Богородичен:*

Адама содетель в ложеснах твоих, чистая, зиждется, и млеком питается, питаяй всяко дыхание, Дево Богородице. темже яко матерь божию, вернии тя прославляем, и превозносим чистую во веки.

*Песнь ф~. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Зрети присно возжелав славу Бога нашего, исидоре, многих добродетелей различными образы себе удобрил еси: и свещу нося украшену елеем терпения твоего, возшел еси в светоносный чертог, со ангелы сый яснее наслаждаешися боговидения.

Яко утреннее солнце возсия память твоя в мире сущым, сердца озаряющи божественною светлостию: ты бо света и дне, яко воистинну сын явился еси, богомудре исидоре: темже тя непрестанно ублажаем.

Премудростию украшаяся, и разумом просвещаяся, смирением сердца радуяся, высотою же жития сияя, досточудне, в небесная селения прешел еси: и тамо в лице праведных предстоя, нас поминай чтущих тя, блаженне исидоре.

*Богородичен:*

Света божественнаго приятелище, лучами божества мир озарившаго, видена была еси, богоблагодатная, мост же и лествица на высоту земныя возводящи, Дево: темже вернии, ублажающе тя, величаем.

*Светилен. Подобен:*
Жены услышите:

удалився бегая мирских сожительства, Христу над всеми Богу нашему, непорочным житием благоугодил (с. 199) еси, всеблаженне исидоре, егоже ныне моли о нас рабех твоих, верою празднующих всечестную память твою.

*Дважды.*

*Богородичен:*

Мудрость впостасную и слово пресущное, и врача всех Христа рождшая, Дево, струпы и язвы души моея исцели лютыя и многовременныя, и сердца моего страстная утоли помышления.

*На хвалитех стихиры, на д~. Глас д~ Подобен:*
Дал еси знамение:

Дал еси притчу терпения и мужества, * преблагий Господи, * праведнаго исидора, и многочудеснаго * добродетельми и словесы * и делы сияюща, * целомудрием украшаема и кротостию. * тем твое неизреченное смотрение славим, * Иисусе всесильне * и Cпасе душ наших.

*Дважды.*

Праведен и незлобив, * истинен же и непорочен, и верен, * уклоняяся от всякия злобныя вещи, * показался еси, исидоре блаженне, * просвещен добродетельми, * и благочестием сияя. * тем тя ублажаем, * и святое твое и честное днесь празднуем успение, * радующеся, богомудре.

Целомудрием и благоверием, * яко багряницею многоценною, одеявся, исидоре, * правдою же и кротостию, * яко божественным, венцем венчался еси, * со страждущими Христа ради, * царствовати возжелел еси. * И ныне царю сил предстоиши, Иисусу всемилостивому * и спасу душ наших.

*Слава, глас и~:*

Добродетелей твоих, богомудре исидоре, исправления уясниша верных сердца: кто бо слыша безмерное твое смирение, и терпению не удивися; яже ко всем кротости и беззлобию, к скорбящым милованию, и к сущым в бедах скорому поможению, к плавающым (с. 200) немятежному пристанищу, и в путь шествующым благому поспешению вся боголепно научил еси, досточудне. И ныне неувядаемым венцем венчался еси от руки вседержителя Бога: егоже моли, спастися душам нашым.

*И ныне, праздника, или Богородичен. Славословие великое и отпуст.*

*На литургии: Блаженна, песнь г~ и з~. Прокимен:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Апостол к галатом, зачало сг~и. Аллилуиа:*
Блажен муж, бояйся Господа, в заповедех его восхощет зело. *Евангелие матфеа, зачало и~. Причастен:*
В память вечную будет праведник:

