<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 200)

*Месяца тогоже в е~и-й день.*

*Преподобнаго отца нашего пахомиа великаго:*

*И иже во святых отца нашего исаии епископа, ростовскаго чудотворца:*

*И убиение благовернаго царевича князя димитриа московскаго и всея россии, новаго чудотворца.*

Службы их писаны по сей службе.

*Стихиры праздника г~: и преподобнаго, г~. Глас з~.*

*Подобен:*
Все отложше:

Все твое желание * к Богу простер, мирскую красоту, * яко не пребывающую, оставил еси, * и Христу, всемудре, * себе возложил еси, * всеобразно воздержанием очищаяся, * и терпеливое показуя противление, пахомие, * ко страстным разгорением, * и совести мучение, * (с. 201) богомудре, под\ъемый, * и яко победоносец приял еси * венец неувядаемый.

Тебе ныне прибысть * от деятельнаго видения, * отложением тела, * дебелаго покрывала, * и пристрастие плотское отвергшу, * Богу срастворитися, * отонудными облистаемь зарями и благодатьми, * и богодетельными сиянии, * и мановением обожаемь, * и иже к лучшему восхождению. * и ныне, богоносе, блажен быв, * Христа со дерзновением моли * о душах наших.

Все чувство превозшед, * владыце чисто беседовал еси, * плоти быв вне, всечестне, * помыслом лучшим * страсти удержав, * и демонская шатания разорив, * попрал еси, пахомие. * и ныне живый в небесных селех, * вся чтущыя память твою поминай, * Христу со дерзновением * моляся о душах наших.

*Слава, глас з~:*

Еже по образу соблюд невредимо, ум Владыку на страсти пагубныя постнически поставив, во еже по подобию яко мощно возшел еси: мужески бо естество понудив, потщался еси хуждшее покорити лучшему, и плоть поработити духу. темже монашествующих явился еси верх, житель пустынный, благотекущих обучитель, правило добродетели известнейшее: и ныне на небесех зерцалом разрешшымся, отче наш пахомие, чисте зриши святую Троицу, моляся несредственне о верою и любовию чтущих тя.

*И ныне, праздника.*

*На стиховне праздника, Слава, глас з~.*

Преподобне отче, во всю землю изыде вещание исправлений твоих: тем на небесех обрел еси мзду трудов твоих, демонския погубил еси полки, и ангельския достигл еси чины, ихже житию без порока поревновал (с. 202) еси. дерзновение имея ко Христу Богу, мир испроси душам нашым.

*И ныне, праздника.*

*Тропарь, глас и~:*

Слез твоих теченьми пустыни безплодное возделал еси, и иже из глубины воздыханьми, во сто трудов уплодоносил еси, и был еси светильник вселенней, сияя чудесы, пахомие отче наш, моли Христа Бога, спастися душам нашым.

*Канон праздника со ирмосом на з~: и святаго на з~, егоже краегранесие.*
Пахомию похвалу любезно плету.

*Глас в~. Песнь а~. Ирмос:*

Во глубине постла иногда фараонитское всевоинство преоруженная сила, воплощшееся же слово всезлобный грех потребило есть, препрославленный Господь славно бо прославися.

Надеявся благости твоих нравов, усердно тебе песнь рабски возглашаю: но мой, богогласе, ум светолучными сияньми, твоими мольбами просвети, пахомие преизрядне.

Безстрастия желанием теплым, отче, одержимь, вещныя увядил еси страстей волны, пахомие, и достигл еси, любовию вперяемь, сего текущаго сияния, преблаженне, божества.

Радости исполнил еси, мудре, небесныя чины, творца познав всея твари: во хранилищи бо навыкл еси имущаго неизреченную силу, сего, богоносе, верно ученьми наказуемь.

*Богородичен:*

Превышши была еси, чистая, всея невидимыя и видимыя, приснодево, твари, зиждителя бо родила еси, якоже благоизволи воплотитися во утробе твоей: егоже со дерзновением моли, спасти душы нашя. (с. 203)

*Песнь г~. Ирмос:*

Процвела есть пустыня, яко крин, Господи, языческая неплодящая церковь, пришествием твоим, в нейже утвердися мое сердце.

Якоже елень притекл еси к воде, преподобне, и окроплен быв крещением святым, росу приял еси, еюже усладися сердце твое.

Не терпяще твердости зрети твоея, преподобне, демонстии полцы, богоносе, воздержательныя, искушения тебе различная простроша.

Яко священное стяжав житие, был еси постником, пахомие, законоположник, и первый вождь, Христу сия привел еси, славне, в немже утвердися твое сердце.

*Богородичен:*

Чини удивишася ангельстии, пречистая, и человеческая устрашишася сердца: о рождестве твоем: темже тя, Богородице, верою почитаем.

*Кондак праздника и икос.*

*Таже седален, глас и~: Подобен:*
Премудрости:

Слез тучами твою душу напоив богатно, отче мудре, многоплодный добродетелей твоих пожал еси клас: и пастырь овцам преподобным быв, на злаце сия воздержания воспитал еси. темже разрешся от жития славно, отеческим, пахомие, ликом сочетался еси. сего ради вопием ти: моли Христа Бога, согрешений оставление подати чтущым любовию святую память твою.

*Дважды.*

*Слава, и ныне, праздника, или Богородичен:*

Солнца облаче разумнаго, божественнаго света светильниче златокованный, нескверная, неблазная, всенепорочная владычце, омраченную душу мою ослеплением страстей, безстрастия зарею просвети, молюся, и (с. 204) оскверненное мое сердце омый, потоки умиления, покаяния же слезами, и от тимения мя очисти дел моих, да любовию зову ти: Богородице приснодево, моли Христа Бога, прегрешений оставление подати ми, тебе бо имею надежду раб твой.

*Крестобогородичен:*

Агнца и пастыря, и избавителя, агница зрящи на кресте, восклицаше плачущи, и горько рыдающи, вопияше: мир убо радуется, приемля тобою избавление, утроба же моя горит, зрящи твое распятие, еже терпиши за милосердие милости. долготерпеливе Господи, милости бездно, и источниче неисчерпаемый, умилосердися, и даруй согрешений оставление верою поющым божественныя страсти твоя.

*Песнь д~. Ирмос:*

Пришел еси от Девы не ходатай, ни ангел, но сам, Господи, воплощся, и спасл еси всего мя человека. тем зову ти: слава силе твоей, Господи.

Яко изряден правитель был еси, пахомие, монашеских соборов: видением бо, премудре отче, известился еси, добродетели воздвигнути попечение.

Духа святаго зарю прием, звезда пресветлая, сияющая благодатию был еси всем, ихже наставил еси ко спасения пристанищу твоими ученьми.

Житие твое, богоносе, преблаженне пахомие, правило известно монашествующих бысть, имже ныне живут, твоим последующии, отче, божественным учением.

уязвляемь владычнею любовию, погасил еси плоти пристрастие воздержанием, пахомие: все житие твое, яко благовонну жертву освятил еси.

*Богородичен:*

Тя пристанище спасения, и стену недвижиму, Богородице владычце, вси вемы вернии: ты бо молитвами твоими от бед избавляеши душы нашя. (с. 205)

*Песнь е~. Ирмос:*

Ходатай Богу и человеком был еси, Христе Боже: тобою бо, Владыко, к светоначальнику отцу твоему, от нощи неведения приведение имамы.

Любовию божиею, учением беседовал еси духа: из нихже просвещаемь, добродетели совершение приял еси, от страстей изменив душевное устроение.

Молитвенника твоего постника приводим тебе, Владыко, того ради просяще, просвещением благодати просветитися, и твоим всеоружием всегда сохранитися.

укрепив ум заповедей соблюденьми, пахомие, плоти взыграние твоим воздержанием увядил еси, и пастырь показался еси боголюбезнаго сонма.

*Богородичен:*

Моли твоего сына и Господа, Дево чистая, пленным избавление от противнаго обстояния, и на тя уповающым умирение даровати.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Всегубительная демонская попрал еси, отче, коварства, Владыки твоего одеян силою, и крестом честным ограждаемь.

умно паче временных проразсудив вечнующая, болезни воздержания претерпел еси, преподобне, и душам строитель был еси.

Вольне обнищав духом, отче, безсмертное и непреемное на небесех наслаждение, и несказанное богатство восприял еси.

*Богородичен:*

Неискусомужно, Дево, родила еси, и вечнуеши Дева, являющи истиннаго божества, сына и Бога твоего образы.

*Кондак, глас в~. Подобен:*
Вышних ищя:

Светильник светел показался еси в концех, (с. 206) пустыню же грады сотворил еси множествы монашескими: сам себе распен, крест твой на рамо взем, и воздержанием тело изнурил еси, моля непрестанно о всех нас.

*Икос:*

Пресветлая блаженнаго память, другий явися день спасения нам, светлостию воздержания, нощь глубоку страстей отгонящи, и вседобродетельным деянием светло облистающи, в нейже ясна звезда и светла явися. верно песни с веселием пахомию божественному принесем: с высоты бо зря просвещает нас, и дает мир неоскуден, моля непрестанно о всех нас.

*Песнь з~. Ирмос:*

Богопротивное веление беззаконнующаго мучителя высок пламень вознесло есть: Христос же простре богочестивым отроком росу духовную, сый благословен и препрославлен.

Крепостию одеяся владычнею, яко прах сладострастия жития попрал еси, любовию побеждаемь нетленныя жизни, ейже ныне и причастился еси, с лики ангел, отче, водворяяся.

Сердце стяжав чисто, видети сподобился еси всеми невидимаго: отсюду якоже блажен служитель, отче, был еси, поя благодетеля и препрославленнаго.

Православную мудрость ты стяжав, единицу тричисленную, Троицу единосущную, преблаженне, проповедал еси, и слова страшное воплощение, научил еси пети благодетеля, яко препрославленна во веки.

*Богородичен:*

Святых святейшую тя разумеем, яко едину рождшую Бога непременнаго, Дево нескверная, Мати безневестная: всем бо источила еси верным нетление божественным рождеством твоим. (с. 207)

*Песнь и~. Ирмос:*

Пещь иногда огненная в вавилоне действа разделяше, божиим велением халдеи опаляющая, верныя же орошающая, поющыя: благословите, вся дела господня, Господа.

Постных яве воображения, от ангела научився, мудре, от божественнаго повеления, имиже ныне питаеми благочестия питомцы, песньми зовуще: благословите, вся дела господня, Господа.

Якоже молния великими блистании, житие сияющее всем возсия, воздержания твоего, всемудре, благочестно зиждителю зовущым: благословите, вся дела господня, Господа.

Тя паче ума из нерожденна отца, прежде век рожденна, Христе, славя проповеда пахомий славный, и духа всесвятаго, едино Троицы естество ведый и божество.

*Богородичен:*

Дверь тя света, Дево Богомати, благочествующе именуем, отчее бо сияние, соединшееся плоти дебельству, паче естества родила еси, пречистая: егоже поем вся дела господня, Господа.

*Песнь ф~. Ирмос:*

Безначальна родителя сын, Бог и Господь, воплощся от Девы, нам явися, омраченная просветити, собрати расточенная. тем всепетую Богородицу величаем.

Лучами благодати озарився, пахомие, яко верен служитель Богу предстоиши, и насладитися славы сподоблься неразрушимыя. темже честный праздник твой величаем.

Исплетеся тебе венец, яко победителю, пахомие, десницею живоносною и вседержительною: и ныне поющыя твою память славную, сподоби, блаженне, улучити оставление согрешений, всеприснопамятне. (с. 208)

Плоды ныне об\ъем болезней твоих, пахомие, радости наслаждаешися, яже паче ума: но ходатайствуя избавити твоя ученики, Христа умоли, тя ныне славящыя и чтущыя, достославне.

*Богородичен:*

Яко руно, пренепорочная, дождь небесный во утробе приемши, нам родила еси пищу дающаго, благочестно того воспевающым, и тя всепетую Богородицу исповедающым.

*Светилен. Подобен:*
Небо звездами:

Ангельскаго жития желая, удалил еси себе в пустынях, и страсти покорил еси плотския, равноангелен показався, пахомие богоносе.

*Дважды.*

*Слава, и ныне, праздника. На стиховне, Слава, глас и~:*

Монахов множества наставника тя почитаем, отче наш пахомие: твоею бо стезею воистинну право ходити познахом. блажен еси Христу работав, и вражию обличил еси силу, ангелов собеседниче, преподобных сопричастниче и праведных: с нимиже молися Господеви, помиловатися душам нашым.

*И ныне, праздника.*

*На литургии блаженна праздника, песнь рядовая: и святаго, песнь г~, Прокимен глас з~:*
Честна пред\ Господем смерть преподобных его. *Стих:*
Что воздам Господеви о всех, яже воздаде ми; *Апостол к коринфяном, зачало ро~з. Аллилуиа, глас з~:*
Блажен муж, бояйся Господа: *Стих:*
Сильно на земли будет семя его. *Евангелие луки, зачало о~з. Причастен:*
В память вечную: (с. 209)

*Служба иже во святых отца нашего исаии епископа, ростовскаго чудотворца.*

*Вечер,*
Блажен муж, *а~-й антифон.*

*На*
Господи, воззвах, *стихиры глас д~. Подобен:*
Яко добля:

Яко добля во святителех, * блаженнаго исаию сошедшеся похвалим днесь: * яко бо другое солнце пресветлое возсияв, * пречистыя церкве божия матере, * отгоня тму нечестия, * и просвещая новокрещенныя люди светом богоразумия. * тем и приял еси венец от Бога нетленный: * егоже моли, от бед и напастей избавитися, * верою поющым всечестную память твою.

Добродетельными светлостьми * просветися житие твое, * и сердечною правостию, * и разумом духовным, богомудре, удобряемь, * научил еси новопросвещенныя люди * неподвижным быти во Христове вере. * темже память твою честную и светоносную * совершаем, приснопамятне, * любовию тя почитающе.

Разума духовнаго исполнився, * посрамил еси врага, * прельстившаго праотца, * и сего оружием духовным сокрушив, * богонасажденный сад церковный * учением твоим напоил еси, * и ко Христу привел еси яко истинный делатель * винограда Владыки твоего: * егоже моли о чтущих верою память твою.

*Слава, глас з~:*

Ты еси пастырь добрый и учитель теплый, святителю исаие, тебе всегда похваляюще, вопием ти: тобою украси (с. 210) Бог церковь матере своея, и тело многолетное твое покровенное в земли, нетленно яви людем твоим. темже молися непрестанно о хвалящих тя, и чтущих память твою, прося оставления грехов, и спасения душам нашым.

*И ныне, праздника.*

*Вход. Прокимен дне. И чтения г~, писаны сего месяца в ф~ день.*

*На стиховне стихиры праздника. Слава святителя, глас з~:*

Излияся благодать во устнах твоих, преподобне отче, святителю исаие, и был еси пастырь Христовы церкве, уча словесныя овцы веровати в Троицу единосущную, во едином божестве.

*И ныне, праздника.*

*Тропарь, глас и~:*

Православия наставниче, благочестия учителю и чистоты, ростову пресветлый светильниче, святителем богодохновенное удобрение, исаие премудре: учением бо твоим вся российския концы просветил еси благодатию духовною, святителю блаженне, моли Христа Бога, да спасет душы нашя.

*Слава, и ныне, праздника.*

*На утрени, по а~-й и по в~-й стихологии, седальны праздника.*

*По полиелеи седален, святаго, глас д~. Подобен:*
Скоро предвари:

*От*
младенства по Христе шествовал еси, и сосуд святаго духа, святителю исаие, был еси, от негоже премудрость приим, научил еси человеки, многобожие идольское преобидети, и Христу веровати. егоже моли, спасти всех любовию тя почитающих.

*Дважды.*

*Слава, и ныне, Богородичен:*

Дево всенепорочная, пресущественнаго Бога рождшая, со святителем того непрестанно моли, оставление прегрешений, и исправление жития, дати нам прежде конца, верою и любовию поющым тя по долгу, едина всепетая. (с. 211)

*Степенна, а~-й антифон д~-го гласа. Прокимен:*
Честна пред Господем смерть преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие иоанна, зачало л~е от полу. По н~-м псалме стихира глас д~*
:

Яко солнце пресветлое просвещаеши страну всю российскую: тебе бо показа Бог от юности, святителю блаженне исаие, пастыря словесному своему стаду новоизбранным людем, и украсил еси всечудно церковь божия матере, в нейже и до ныне лежат честныя твоя мощи, яже имут в себе исцеления дар благодати, святителю пречудне. тебе Христос показа второе светило в ростовстей церкви: ты похвала земли нашей и заступление. темже днесь празднующе светло память твою, и честное обретение пречуднаго твоего телесе, вкупе же и преславное пренесение пречестных мощей твоих, и молим тя, святителю, мир миру испроси и душам нашым велию милость.

*Канон праздника, со ирмосом на з~: и святаго на и~.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою, радуяся, тоя чудеса.

Твоего, Христе, угодника блаженнаго исаию пети ми желающу, молитвами его, яко Бог, осияние всесвятаго духа даруй ми, и свет премудрости твоея, да достойно воспою того чудеса.

Приидите, вернии, церковнаго светильника, и столпа непоколебима, и православия учителя, и благочестия проповедника, блаженнаго исаию достохвальными песньми почтим. (с. 212)

Яко святитель верен, и пастырь истинный ростовския церкве быв, и словеснаго стада Христова, новых людей нелестный учитель явился еси блаженне, исаие: ихже научил еси славити божия величия.

*Богородичен:*

Марию чистую, приидите, вси воспоем, едину украсившую человечество, и рождшую Бога воплощенна, Деву же пребывшую неврежденну.

*Катавасиа праздника.*

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя духовно утверди, в божественней твоей славе венцев славы сподоби.

Глаголы божественными, делы же и учении преславными, по всему уподобися преславным апостолом, и обтече всю российскую землю, идольскую лесть попаляя, просвещая же верных сердца благодатию.

*От*
младенства Христа вожделев, красная мира сего вся уметы вменил еси по апостолу, отче, вышних ища: Христовою же благодатию святительства сподобился еси, и ростову пастырь новым людем посылаешися: ихже и научил еси, и на небесех венцы славы восприял еси.

Святаго духа благодатию, идольское изоставшее нечестие до конца потребил еси в российстей земли, поборник воистинну православия явився крепкий. тем просветил еси твоими учении российския концы.

*Богородичен:*

Поем, Дево Богомати, паче естества рождество твое, и твою нетленную чистоту: ибо в тебе во едино сочетася девство и рождество.

*Седален, глас и~. Подобен:*
Премудрости:

*От*
мирския молвы избежав, и Христово иго (с. 213) восприим, и заповеди совершив, пастырь обители бываеши, потом же и на святительском седалищи сед, богоугодно пожил еси, и люди православию научив, на небеса востекл еси: у престола вседержителя со ангелы предстоя, святителю блаженне, молися о рабех твоих.

*Дважды.*

*Слава, и ныне, праздника, или Богородичен:*

О тебе радуется, благодатная, всякая тварь, ангельский собор, и человеческий род, освященный храме, и раю словесный, девственная похвало, из неяже Бог воплотися, и младенц бысть прежде век сый Бог наш. ложесна бо твоя престол сотвори, и чрево твое пространнее небес содела. о тебе радуется, благодатная, всякая тварь, слава тебе.

*Песнь д~. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Седяща во славе Господа пророк исаиа древле узрев, и от серафима клещами угль приим очистися. ты же, святителю, всегда Господеви предстоиши со множеством безплотных, и серафимом подобяся, якоже клещами, твоими руками тело Христово приемлеши, и верным подаеши, непрестанно вопия: слава силе твоей, Господи.

Любовию божиею паче огня распалаемь, отче, обходя грады и веси, в ростовстей и суждальстей области, идольская капища разоряя, церкви же созидая, люди научил еси пети: слава силе твоей, Господи.

Преславный и чудный леонтий, яко благоцветущь сад насади ростовския люди, просветив их святым крещением. ты же, блаженне, до конца сих напоил еси (с. 214) твоим учением, и ко Христу яко зрел плод принесл еси, с веселием вопия: слава силе твоей, Господи.

*Богородичен:*

*От*
матерних пелен чисто житие имел еси, блаженне, и сего ради пречистыя Богородицы изрядный служитель быв, сию возвеличил еси в российских странах, и научил еси пети: слава силе твоей, пречистая.

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

удивляется святитель, князь же и вси людие, скорому твоему пришествию, ко освящению пречистыя церкве: ангелом бо зван был еси, и облаком носимь, якоже древле апостоли, на успение божия матере. темже тя всем воспевающым мир подаваеши.

удивишася ангельстии чинове преславному твоему житию, како в бреннем телеси безплотнаго врага победил еси, блаженне, и воздушными темными князьми не удержан быв, престола Христова достигл еси к превышним силам, и оттуду мир нам подаваеши.

удивляются Христоименитии людие, егда обретоша пречестное твое тело, еже многими леты землею покровено, и явися якоже златозарное солнце, чудес лучы испущая, и просвещая верных сердца, и воспевающым Господеви мир подаваеши.

*Богородичен:*

умилосердися, владычце, на непотребныя твоя рабы, и не предаждь нас в руце поганых, грех ради наших: но молитв наших не презри, во твою церковь притекающым, и вопиющым ти, мир подающи. (с. 215)

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

Божественною благодатию укрепляемь, апостолом ревнитель быв, российския вся концы научил еси благочестию, и вся нечестивая учения до конца потребил еси: темже твою память светло празднуем.

Гроб честнаго твоего телесе иногда в небрежении бысть, и от святителя твой престол держащаго, и к тебе любовь показующа, оттуду преносится, явственно ныне полагается, источающий исцеления всем.

Иже всегда к раце мощей твоих приступающе, любезно ту целуем, и от души вопием ти: святителю блаженне исаие, молися прилежно за град и люди, и скорбь нашу в радость претвори, и грехов прощение испроси.

*Богородичен:*

Притецем, вернии, в церковь божия матере, и верно молящеся возопием ей: помилуй, владычце, твое достояние, и от враг избави угодника твоего исаии молитвами.

*Кондак, глас г~. Подобен:*
Дева днесь:

Яко гром возгремел еси, божественными твоими учении, в российстей земли, и явился еси светильник пресветел, осияя светом богоразумия, исаие блаженне. темже вопием ти: Христа Бога моли непрестанно о всех нас.

*Икос:*

Приидите, богоизбраннии Христоименитии собори, похвалим ныне, и песньми почтим светоносную память пречуднаго отца блаженнаго исаии, апостолом равнаго, благочестия проповедника, наставника же и учителя российскому языку: явибося яко светильник (с. 216) незаходимый, во тме сущым неведения, и всех возводя к божественней высоте и на пажитех закона живоноснаго тех упасе, и исцелений лучами всех просвещая. темже молим тя ныне: облистай в сердца раб твоих незаходимый свет разума, Христов угодниче, и моли непрестанно о всех нас.

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Не служат ктому российстии сынове тме прелести: но тобою, отче, истинный богоразумия свет познаша, и непрестанно радующеся ныне Христу вопиют: благословен Бог отец наших.

Празднует церковь честно твое преставление: житие бо благочестно на земли совершил еси, чудне, и плод сторичествующий владыце твоему принесл еси, и от него приял еси венцы славы неизреченныя, непрестанно вопия: благословен Бог отец наших.

Иже во искушениих и скорбех сущии, к раце мощей твоих притекающе, приемлют честная исцеления от яже в тебе божественныя благодати, и непрестанно Христу вопиют: благословен Бог отец наших.

*Богородичен:*

укрепи, владычце, славящыя тя верныя люди на противныя враги, яко Давида на голиафа, да веселящеся вопием ти: радуйся, покрове святый, и заступнице граду нашему.

*Песнь и~. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте, дела, и превозносите его во вся веки. (с. 217)

Блаженную жизнь пожил еси в житии сый, и со святительскими лики у престола Христова радуяся предстоиши, божественное наследив наслаждение, непрестанно вопиеши: Господа воспевайте, дела, и превозносите его во вся веки.

Божественнаго духа благодать имея в души твоей, блаженне исаие, обтекл еси российскую землю яко молния, разсевая божие слово во всех странах, просвещая всех и научая: Господа воспевайте, дела, и превозносите его во вся веки.

Словесныя плоды Господеви принося, исаие премудре, озарил еси твоей пастве свет богоразумия, и нечестивая уста заградил еси пращею богодохновенных словес твоих, и ясно всем проповедал еси: Господа воспевайте, дела, и превозносите его во вся веки.

*Богородичен:*

На благодеяние человеком слово воплотитися изволи: девства бо врата пройде яко Господь, и Богородицу показа. Тем зовем: Господа воспевайте, дела, и превозносите его во вся веки.

*Песнь ф~. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Кто может, блаженне, по достоянию тя восхвалити; исцеления бо неоскудно подаваеши приходящым к тебе с верою, и непрестанно вопиющым: избави, святителю, от всяких искушений, и до конца неврежденных нас соблюди.

окрест стояще раки мощей твоих, с любовию ту припадающе целуем, и верно ти вопием, блаженне: помилуй святителя, престол твой ныне украшающаго, (с. 218) и до конца его сохрани невредима: Христолюбивым людем на сопротивныя победы даруй, и на враги одоление.

Приими хвалу от раб недостойных, святителю исаие, и жития сего непостоянную пучину даруй нам немятежно прейти, и молитву о нас к Богу сотвори, честно почитающих твою память, и одержащих зол и ждущих нас избави, да во веки тебе величаем.

*Богородичен:*

Приидите, Христоименитии людие, в честную церковь божия матере, и поклоншеся пречудному ея образу, и руце воздевше, от сердца возопием: помилуй нас, Богородице, недостойных раб твоих, и град наш, в немже великое твое, и многославное имя величается, от всех злых свободи, угодника твоего исаии молитвами, да во веки тебе величаем, чистая.

*Светилен:*

Якоже пресветлая заря светоносна, явися днесь память твоя, святителю преблаженне исаие, предвозвещающи нам пресветлаго солнца незаходимый свет, пречуднаго леонтиа светоносный праздник: да молитвами вашими приимем оставление грехов.

*Дважды.*

*Слава, и ныне, праздника, или Богородичен:*

Пощади мя, Господи, пощади мя, егда приидеши судити, и не осуди мене во огнь, ни яростию же обличи мене: молит тя Дева чистая, рождшая тя, Христе, и ангел множество со пророки и святители и мученики.

*На хвалитех стихиры на д~, глас и~. Подобен:*
Что вас наречем:

Что тя наречем, святителю; * ангела, яко безплотен на земли пожил еси, * апостола, яко научил еси * благоверию российския концы, * мученика же, яко Христа ради до смерти подвизался еси, * обращая люди от тмы (с. 219) нечестия, * и приводя их на пажить богоразумия. * моли, спастися душам нашым.

*Дважды.*

Что тя именуем, богоблаженне исаие; * реку, духовных вод наполняему, * и проходящу российския концы, * жаждущая сердца напаяюща твоим учением, * чашу, божественнаго духа наполняему, * свещу, церковь озаряющу, * светильника, яко паству твою просвещаеши. * многа ти имена, и больша дарования: * моли, спастися душам нашым.

Что тя ныне нареку, исаие пречудне; * служителя таин, и делателя винограда Христова, * веры утверждение, * церкве столпа непоколебима, * источника чудес, * обидимых заступника, * сирот кормителя, * пастве твоей тепла предстателя. * многа ти имена, * и множайша даров приятия: * моли, спастися душам нашым.

*Слава, глас и~:*

Святителю Христов, божественных преданий учителю, церковное утверждение, тебе яко истиннаго пастыря Христос показал есть новоизбранному твоему словесному стаду, российским людем, ихже и от соблазн спасл еси, и укрепил еси их быти в православии. темже и ныне молим тя, исаие досточудне: молися Богу и спасу, о иже верою празднующих пречестную память твою.

*И ныне, праздника.*

*Славословие великое. И отпуст.*

*На литургии блаженна святаго, песнь г~-я и з~- я. Прокимен, глас а~:*
уста моя возглаголют премудрость: *Стих:*
услышите сия, вси языцы: *Апостол к евреем, зачало тл~е. Аллилуиа, глас в~:*
уста праведнаго поучатся премудрости: *Стих:*
Закон Бога его в сердце его: *Евангелие луки, зачало к~д. Причастен:*
В память вечную: (с. 220)

*Служба святаго благовернаго царевича князя димитриа московскаго и всея россии, новаго чудотворца.*

*На*
Господи, воззвах, *стихиры, глас е~. Подобен:*
Радуйся:

Царствовавшаго на земли отрасль быв, пострадал еси терпеливно, и кровию своею обагрил еси землю: тленнаго ради и мимотекущаго царства, от твоих раб убиен быв, нетленное царство восприял еси на небесех: в немже радуяся предстоиши Христу, венец нося от вседержителевы руки на версе твоем, всечестне. тем молися, даровати душам нашым мир и велию милость.

осмолетным юностным цветом украшаемь, мучения раною просвещаемь, пресветло, премудре, сияеши. и вместо тленных и мимотекущих, нетленная и превечная восприем, Христу предстоя, молися о нас, премудре, и посещай творящих верно твою светоносную память, даровати нам мир и велию милость.

Приидите убо, московстии народи, страстотерпца и мученика димитриа царевича торжество составим: и светло того псалмы и песньми ликовствующе, празднуем с похвалами: созывает бо нас духовне день страдания его торжествовати, в оньже восходит от земли к небесным, и видит, яже ангели видят, и хвалами от ангел венчается, и предстоит престолу Христову, и молит даровати нам мир и велию милость.

*Ины стихиры, глас в~. Подобен:*
Киими похвальными:

Киими духовными похвалами восхвалим чудотворца (с. 221) и мученика димитриа, в настоящее сие торжество; в пречестнем храме сем верою и любовию возопием празднственная: радуйся, верных людей теплый заступниче, и земли российския удобрение, и всея вселенныя наслаждение, егоже венцы венчает Христос Бог наш, имеяй велию милость.

Киими похвальными песньми ныне составим ликование; в честнем празднице твоея памяти, страстотерпче Христов димитрие, духовно празднующе молимся: моли воинству нашему, победительная на враги даровати: тебе бо тепла молитвенника ко владыце стяжахом, подающему мирови велию милость.

Киими похвальными добротами, воспоем димитриа царевича страстотерпца; безконечную бо благодать от Христа приял есть, и всем подает неоскудная исцеления, и молится за нас, своя люди, во еже спастися нам, того память верою почитающым. егоже чудесы прослави Христос Бог наш, имеяй велию милость.

*Слава, глас и~:*

Кто от земных по достоянию возможет твоему величеству хвалу принести; всегда бо питаешися боговидением святыя Троицы, божественными зарями просвещаемь, неизреченным светолитием осияемь, ясно зриши божественную славу, и со дерзновением предстоя престолу всех царя, и милостива того нам сотворяя, верою совершающым и светло празднующым день божественныя твоея памяти, славы же и радости, ейже ты сподобился еси, и вечнаго наслаждения, и нам причаститися моли, и вселенней даровати мир и велию милость.

*И ныне, праздника.*
(с. 222)

*Вход. Прокимен дне и чтения.*

*Пророчества исаиина чтение.*

[Глава м~г] Тако глаголет Господь: вси языцы собрашася вкупе, и соберутся князи от них: кто возвестит сия в них; или яже от начала, кто слышана сотворит вам; да приведут свидетели своя и оправдятся, и да услышат, и да рекут истину. Будите ми свидетели, и аз свидетель, глаголет Господь Бог, и отрок, егоже избрах, да познаете и веруете ми, и разумеете, яко аз есмь: прежде мене не бысть ин Бог, и по мне не будет: Аз есмь Бог, и несть разве мене спасаяй. Аз возвестих и спасох, уничижих и не бе в вас чуждий. Вы мне свидетели, и аз Господь Бог: и еще от начала аз есмь, и несть от рук моих избавляяй, сотворю, и кто отвратит то; Сице глаголет Господь Бог, избавляяй вас, святый израилев.

*Премудрости соломони чтение.*

[Глава г~] Праведных душы в руце божией, и не прикоснется их мука. Непщевани быша во очесех безумных умрети, и вменися озлобление исход их, и еже от нас шествие, сокрушение: они же суть в мире. Ибо пред лицем человеческим аще и муку приимут, упование их безсмертия исполнено, и вмале наказани бывше, великими благодетельствовани будут: яко Бог искуси я, и обрете их достойны себе. Яко злато в горниле искуси их, и яко всеплодие жертвенное прият я. И во время посещения их возсияют, и яко искры по стеблию потекут. Судят языком, и обладают людьми, и воцарится Господь в них во веки. Надеющиися нань разумеют истину, и вернии в любви (с. 223) пребудут ему: яко благодать и милость в преподобных его, и посещение во избранных его.

*Премудрости соломони чтение.*

[Глава д~] Праведник, аще постигнет скончатися, в покои будет. Старость бо честна не многолетна, ниже в числе лет исчитается: седина же есть мудрость человеком, и возраст старости, житие нескверное. Благоугоден Богови быв, возлюблен бысть, и живый посреде грешник, преставлен бысть. Восхищен бысть, да не злоба изменит разума его, или лесть прельстит душу его. Рачение бо злобы помрачает добрая, и парение похоти пременяет ум незлобив. Скончався вмале, исполни лета долга: угодна бо бе Господеви душа его: сего ради потщася от среды лукавствия. Людие же видевше, и не разумевше, ниже положше в помышлении таковое: яко благодать и милость в преподобных его, и посещение во избранных его.

*На литии стихиры глас и~:*

Паче плотскаго благородия духовное получил еси: Христу бо от младенства душею прилепився, всяко наслаждение мирское, яко не сущее оставль, достигл еси на небесех первородных множество: идеже с ними предстоиши святей Троице, со ангелы веселяся, яко мученик непобедимь, нетленными венцы венчался еси от Бога: егоже моли о нас единаго человеколюбца.

Новый страдальче, светлая мучеников доброто, царевиче димитрие, яко оружие крест державно нося, веру яко щит, надежду яко броня, вооружился еси на прелесть: и ныне в мире глубоце православных житие утверди, и междоусобную брань укроти, и (с. 224) вся полезная даруй всегда людем твоим молитвами твоими.

Сопрестольное слово отчее, даждь утешение людем твоим, и печаль нашу в радость претвори, и междоусобныя брани умири, и вся полезная даруй людем твоим: твоея бо всегда требуем вси помощи, да спасеши от всех зол рабы твоя, молитвами страстотерпца твоего царевича димитриа.

*Слава, глас тойже.*

Приидите, празднолюбцы, лик составим, приидите, восхвалим чудотворца и мученика. стецемся верою и любовию, и возопием празднственная в настоящее торжество, преименитаго сего и твердаго поборника, великомученика царевича димитриа: сей бо молит о нас Христа Бога нашего, и подает нам молитвами своими отпущение грехов, и душам спасение.

*И ныне, Богородичен.*

*На стиховне стихиры, глас и~. Подобен:*
Что вас наречем:

Что тя наречем, димитрие благородне; * вышних желая, дольняя презрел еси, * и конец жития осмолетным возрастом мученически совершив, * венцем царским от Бога венчался еси, * яко сын царев и мученик непобедимь, * и вместо земных и тленных, * на небеси нетленная восприял еси. * моли, спастися душам нашым.

*Стих:*
Праведник яко финикс процветет, и яко кедр, иже в ливане, умножится.

Что тя наречем, прехвальне, * мучениче и чудотворче димитрие; * звезду, сияеши бо чудесы: * реку ли; источаеши бо недугом исцеления, * всем человеком (с. 225) даруеши здравие, * и чудес дарование, * и к Богу о всех ходатай. * моли, спастися душам нашым.

*Стих:*
Насаждени в дому господни, во дворех Бога нашего процветут.

Что тя именуем, страстотерпче; * родителя земнаго оставил еси, * и небеснаго Бога отца получил еси. * вышний иерусалим матерь всех возлюбил еси, * идеже со Христом ныне царствуеши. * великое твое страдание, * и больша дарования: * моли, спастися душам нашым.

*Слава, глас з~:*

Приидите, вернии, во святую церковь, в той бо днесь приносится слава на небеса Богу, и на земли поется хвала новому мученику, и страстотерпцу царевичу димитрию: совершающым бо память его, прошение во всем исполняет, и от напастей, и бед избавляет, и от всех зол покрывает, и спасает всех своими молитвами. подает бо Христос молитв ради его, на враги победу, и мир вселенней, и душам нашым отпущение грехов и велию милость.

*И ныне, праздника. Тропарь, глас д~:*

Царскую диадиму обагрил еси кровию твоею, богомудре мучениче, за скиптр крест в руку приим, явился еси победоносец, и жертву непорочную владыце принесл еси себе: яко бо агнец незлобив от раба заколен еси. и ныне радуяся предстоиши святей Троице, молися о державе сродников твоих богоугодней быти, и сыновом российским спастися.

*На утрени, по а~-й стихологии, седален, глас а~:*

*От*
чресл царских произшед, цвет чистоты произникнул еси, и плод благоверия возрасл (с. 226) осмолетен возрастом, жилище был еси пресвятаго духа, божественными чудесы сияя, благородне димитрие, мир миру испроси, и душам нашым велию милость.

*Дважды.*

*Слава, и ныне, Богородичен:*

упование Христиан, пресвятая Дево, егоже родила еси Бога, паче ума же и слова, непрестанно моли с вышними силами подати оставление грехов наших всех, и исправление жития, верою и любовию присно тя славящым.

*По в~-й стихологии, седален, глас д~:*

Кровь твою якоже алавастр мира Христу принесл еси, благоверный царевиче димитрие. тем и преблагий великий дародатель Бог прослави тя, и возвыси чудесы своими благодатными: и сего ради память твою радостно почитаем, досточудне.

*Дважды.*

*Слава, и ныне, Богородичен:*

Дево всенепорочная, пресущнаго Бога рождшая, со безплотными того непрестанно моли, оставление прегрешений и исправления жития дати нам прежде конца, верою и любовию поющым тя по долгу, едина всепетая.

*По полиелеи седален, глас и~:*

*От*
младенства душею к Богу прилепился еси, и сего ради венцем мучения венчался еси, яко предобр страдалец всечестен: тем с мученическими лики веселяся, небесныя дары приемлеши: имиже подаеши от всяких недуг здравие, приходящым к тебе с верою и любовию, чтущым святую и многоцелебную память твою.

*Дважды.*

*Слава, и ныне, Богородичен:*

Яко Деву и едину в женах, тя без семене рождшую Бога плотию, вси ублажаем роди человечестии: огнь (с. 227) бо вселися в тя божества, и яко младенца млеком питаеши зиждителя и Господа. тем ангельский и человеческий род, достойно славим пресвятое рождество твое, и согласно вопием ти: моли Христа Бога, согрешений оставление даровати покланяющымся верою пресвятому рождеству твоему.

*Степенна, а~ антифон д~-го гласа. Прокимен:*
Возвеселится праведник о Господе, и уповает на него. *Стих:*
услыши, Боже, глас мой, внегда молитимися к тебе. Всякое дыхание: *Евангелие луки, зачало р~з. По н~-м псалме, стихира, глас и~:*

Из младенства изгнан быв земнаго царства, небесному царству от Бога сподобился еси: ныне же благодатный дар от подвигоположника Христа совершенно восприим, неоскудно источаеши всем исцеление: со ангелы ликовствуя, Христу, димитрие, молися, яко да милостив будет нам в день страшнаго его пришествия.

*Канона два: первый канон,*

*Глас в~. Песнь а~. Ирмос:*

Во глубине постла иногда фараонитское всевоинство преоруженная сила, воплощшееся же слово всезлобный грех потребило есть: препрославленный Господь, славно бо прославися.

Мученика твоего, Христе, димитриа, пети мне желающему, молитвами его яко благ осияние пресвятаго духа даруй, да воспою светло твоего угодника торжество.

умертвившему крепость смерти подобяся, мучениче димитрие, от раба заколение претерпел еси, и преславно в небесныя обители вселився, трудов воздаяние приял еси, прехвальне.

Честная твоя память, мучениче, освящающи мир приспе: радуется же днесь преславный град москва, твоего благаго получив заступления, и благодаря спасу вопиет, препрославленный Господь, яко прославися. (с. 228)

*Богородичен:*

О тебе ныне пророчество совершися, богородительнице владычце чистая: егоже бо провозвестиша высокогласно вси пророцы, того невместимаго преславно во чреве вместила еси, во двою естеству совершенна Бога же и человека.

*Другий канон, егоже краегранесие сицево:*

Хвалю славу царевича димитриа.

*Прочая же кроме сего да разумеются.*

*Глас и~. Песнь а~. Ирмос:*

Колесницегонителя фараоня погрузи чудотворяй иногда моисейский жезл, крестообразно поразив и разделив море: Исраиля же беглеца, пешеходца, спасе, песнь Богови воспевающа.

Христе мой преблагий, отжени тму от мрачнаго ума моего, и просвети отягченную мою душу многими грехи, и направи мысль мою, да достойно воспою новаго сего страдальца царевича димитриа.

В мученических лицех предстоя, и неизреченный свет зря, страдальче димитрие, просвети моя недоуменная помышления, яко да воспою тя, якоже подобает ми рещи.

Аще раб твой и убийца земнаго тя царства и лиши, ты же вместо того, страдальче димитрие, небесное восприял еси, и тамо наслаждаяся божественных красот и веселия, моли Христа Бога, даровати нам велию милость.

*Богородичен:*

Лествица еси воистинну высокая ты, владычце, юже иаков видев, яко ангели божии восхождаху и низхождаху по ней, Господь же утверждашеся на тебе: очисти тину грехов моих, и спаси мя недостойнаго раба твоего.

*Катавасиа праздника.*
(с. 229)

*Песнь г~. Ирмос:*

Процвела есть пустыня яко крин, Господи, языческая неплодящая церковь, пришествием твоим, в нейже утвердися мое сердце.

Егда оставль земнаго мира темность, страдальчески же обагрено кровию тело твое скрыв на углече, душу в небесныя обители, димитрие, вселил еси, прехвальне.

Нощи и тмы сынове нарекошася убийцы беззаконнии: яко агнца бо тя непорочна ножем сбодоша, ходатаи твоему венцу божественному, димитрие, бывше.

Исцеления струи источаеши ко гробу твоему, мучениче димитрие, верою притекающым: благодарно же радование подаеши поющым: несть свята, якоже Бог наш.

*Богородичен:*

Марие, златая кадильнице, страстей моих отжени смрад, и утверди мя колеблема прираженьми лукаваго ратоборца.

*Ин. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Юношескаго совершеннаго цвета не доспев, пожался еси, неповинный страдальче димитрие, и нуждную смерть претерпел еси: того ради ныне ликуеши с лики мученическими, предстоя у царя и Бога всех.

Смерть твоя уби раба твоего, и убийцу, благородне, нарицавшихся же во твое благородное имя, такожде до конца всех погуби: ты же смертию твоею вечный живот приобрел еси.

Лютое колебание бысть в российстей земли, по смерти твоей, благоверный димитрие, от онех злых и наветных человек, лжущихся именем твоим: Бог же (с. 230) молитв ради твоих, до конца всех погуби, и лютое колебание от них укроти.

*Богородичен:*

Аще Бог тя избра себе небесное селение, Дево Мати чистая, и кто не подивится преславному рождеству твоему, имже всех искупи от клятвы законныя; тем и аз молютися, свободи и мене недостойнаго раба твоего от клятвы греховныя.

*Седален, глас д~. Подобен:*
Скоро предвари:

Наста, празднолюбцы, светлое торжество, память славная страстоносца Христова, веселящи всяческая, сияющи в мире зарями чудес. темже непрестанную благодать твоими молитвами у Христа испроси, мучениче димитрие, душам нашым и велию милость.

*Слава:*

Яко от младенства лишен еси земнаго царства, благородне димитрие, и в того место в небесное преселився, тамо сподобился еси небесная благая видети: и ныне ясно зриши святую Троицу, и молишися о державе твоих сродников, и за вся верныя люди, во еже бы им получити вся благая и полезная.

*И ныне, Богородичен:*

Дево всенепорочная, яже пресущнаго Бога рождшая, с мучеником того непрестанно моли, оставление прегрешений, и исправление жития дати нам прежде конца, верою и любовию поющым тя по долгу, едина всепетая.

*Песнь д~. Ирмос:*

Пришел еси от Девы, не ходатай, ни ангел, но сам, Господи, воплощся, и спасл еси всего мя человека. Тем зову ти: слава силе твоей, Господи.

Кровию страдания, тленнаго смрада избежав, богомудре, вместо земнаго, небеснаго царствия наследник был еси, страстотерпче: тем вси чтуще тя ублажаем. (с. 231)

Ангельскаго селения во дворех пребываеши, и в российстей земли благодать источаеши, к раце мощей твоих любовию припадающым, страдальче, и вопиющым: слава силе твоей, Господи.

Двери небесныя светло отверзошася, приемше тя, мучениче, и церковь тя ныне имеет ликовствующи со избранными, поющи Богу: силе твоей слава, человеколюбче.

*Богородичен:*

Священнии провозвестиша древле гласи, чревоношения твоего глубину. ихже сбытие видяще, чистая, поем: силе твоей слава, владычце.

*Ин. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Вместо земныя высоты, небесную достигл еси, благородне димитрие, и ныне с праведными лики водворяешися, и поеши, и славиши Бога, емуже поем: силе твоей слава, человеколюбче.

удиви Бог всех своих чудотворением, яко посла на раба твоего убийцу, некоего врага и отметника правыя нашея веры, нарекшагося тезоименством твоим, да свержет убийцу твоего с престола царска, еже и бысть.

Царь царей и Господь господей, дарова тебе вместо земнаго царства, небесное: рабу же твоему и убийце даде зде злое отмщение, во оном же веце по лукавству сугубая мучения, якоже сам вся ведый весть.

*Богородичен:*

Адамова дщи и внука ты была еси, владычце, от негоже весь род человечь произыде, ты же всех (с. 232) живот породила еси Христа Бога нашего: егоже моли, да спасет душы нашя, яко благ и человеколюбец.

*Песнь е~. Ирмос:*

Ходатай Богу и человеком был еси, Христе Боже: тобою бо, Владыко, к светоначальнику отцу твоему, от нощи неведения, приведение имамы.

Мучениче димитрие, яко звезда пресветлая в российстей земли возсиял еси, церковь Христову светом богоразумия озарив: тму же от нея отгнав неведения, просветил еси ту преславных чудес явлением.

Имея к Богу дерзновение, божественное твое торжество, мучениче, творящыя, и честное твое страдание верою чистою хвалящыя, поминай, преблаженне, и от бури, и бед, и напастей, спасай.

Ты яко крин благоцветущ, течением крове твоея показался еси, блаженне, и грозд мысленный винограда Христова, благовонием чудес мир облагоухал еси, верою тя, мучениче, славящыя.

*Богородичен:*

Ново яко младенца нам, превечное слово родила еси, двема волема и действы суща сугуба, яко человека, купно же и Бога, всенепорочная.

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго; но обрати мя, и к свету заповедей твоих, пути моя направи, молюся.

Рождение твое от царскаго корене бысть, убиени же твое от рабскаго звания случися: ты же, страдальче димитрие, сим не повредился еси, но и паче от земнаго царствия в небесное преселился еси.

Ей воистинну речеся, яко праведник и по смерти жив будет: такожде и ты, неповинный страдальче (с. 233) димитрие, и по смерти твоей жив и царствуеши со всеми святыми во царствии небеснем.

Велия радость сотворися по всей российстей земли, яко Бог молитвами твоими погуби вся враги, и наветники человеки, смущающыя державу сродник твоих, о нихже ныне молишися, даровати им велию милость.

*Богородичен:*

Из тебе Бог произыде и спасение дарова всему роду человечу. темже и аз, недостойный раб твой, молютися, пречистая: спасение ми даруй, яко да пою тя и величаю, Дево всепетая.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Разжегся завистию раб убийца, победися властолюбием и к зависти убийство приплете, закла тя, яко агнца непорочна, мучениче, отмщения же праведнаго не убежа.

Истинную чашу от твоих кровей страдальческих почерпл еси, прехвальне мучениче, и сию всегда предлагаеши церкви, и питаеши твоими чудесы, димитрие, вопиющыя Христу: от тли, Боже, избави нас.

Яко пречестна жертва тайней трапезе принесен быв заколением, мучениче, в небесных обителех преславно водворяешися, зря славу божию, и приемля болезней твоих почести и страдания.

*Богородичен:*

На тя сошедши роса небесная, и оляденевшую землю, приснодево, богоразумия водами напоивши, многоплодну яви.

*Ин. Ирмос:*

Бездна грехов и прегрешений буря мя смущает, и во глубину нужднаго реет мя отчаяния: но твою крепкую руку мне простри, яко петрови, о управителю, и спаси. (с. 234)

Чудно паки, и дивно видети, яко раб твой и убийца, седя на престоле отечествия твоего, и слыша издалеча благородное твое имя, боязнию обдержася, и смертию скончася, ты же присно живеши в царствии небеснем.

Аще и во едином часе, лютую сию смерть претерпел еси, страдальче димитрие, но со многострадавшими мученики вечный живот приобрел еси. и ныне с ними наслаждаешися райския красоты и веселия.

Дивство велие показа Бог тобою, како по толицех летех, вопиющи неповинная кровь твоя, аки авелева на каина, на раба твоего и убийцу, иже и царь бысть, и пришедши зле погуби его ты же присно радуешися, пребывая у Христа царя и Бога всех.

*Богородичен:*

Из корене иессеева прозябла еси, владычце, и корень породила еси всех царя Христа Бога нашего, от негоже вси спасение получаем. тем непрестанно моли его, даровати нам велию милость.

*Кондак, глас и~:*

Возсия днесь в славней памяти твоей, верным веселие, яко бо доброрасленный грезн прозябл еси, и Христу красен плод принесл еси себе. темже и по убиении твоем соблюде тело твое нетлено, страдальчески обагреное кровию. благородне святе димитрие, соблюдай отечество твое, и град твой невредимь: тому бо еси утверждение.

*Икос:*

Яко агнец непорочен кровь твою излиял еси, богомудре димитрие, и от благодателя всех Бога чудес дар приял еси, и вместо тленнаго обрел еси богатство нетленное: предстоиши бо престолу славы всех царя. емуже о нас, мучениче, молися, да твоими молитвами (с. 235) от бед свободившеся, радостно возопием глаголюще: радуйся, верных правителю: радуйся, веры твердое забрало: радуйся, чудо чудес преславное, и пристанище тихое притекающих к тебе: радуйся, кореню веры, и молебниче о молящихтися: радуйся, отечеству твоему похвала, и воинству нашему на враги поборник, сохраняяй град твой невредимь: тому бо еси утверждение.

*Песнь з~. Ирмос:*

Богопротивное веление беззаконнующаго мучителя высок пламень вознесло есть: Христос же простре богочестивым отроком росу духовную, сый благословен и препрославлен.

Соблазн лукаваго раба, и того хитростей превыше, яко победитель изряден, мучениче, быв, прославился еси зовый: Боже, благословен еси.

Лучами яко звезда, соборную церковь чудесы просветил еси, верою же притекающым к раце мощей твоих исцеление неоскудно подаеши, преблаженне, и зовущым: Боже, благословен еси.

Аки агнец непорочен и кадило благоприятно, агнцу истинному и пастырю, мучениче, принеслся еси в приношение всебогатно, и приятно всесожжение, емуже поем: благословен Бог отец наших.

*Богородичен:*

Невещественнаго света вселение твое чрево бысть, светлостьми божественнаго разума безбожие отгнавшаго, пречистая богоневесто отроковице. емуже поем взывающе: благословен Бог отец наших.

*Ин. Ирмос:*

Божия снисхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси, Боже отец наших.

Многи козни умышляше на тя раб твой и убийца, да предаст тя неповинней и лютей смерти, (с. 236) якоже и бысть: послежде же сам живота своего гонзает, и царства отбывает, ты же, страдальче, во веки царствуеши.

Из чрева матерня изыде, и не во мнозе времени настоящее се житие виде, и лютою и неповинною смертию от онаго раба своего и убийцы ко Господу отиде, и в кровы небесныя вселися.

Течет слава аки река в российстей земли, поведающи и неповинную смерть твою: како повелением онаго раба твоего, таковою смертию вечный живот себе получил еси.

*Богородичен:*

Род земных по достоянию воспети тя не может, владычце: аз же окаянный и скверный како могу прострети недостойнии устне мои, и воспети тя, Дево всепетая;

*Песнь и~. Ирмос:*

Пещь иногда огненная в вавилоне действа разделяше, божиим велением халдеи опаляющая, верныя же орошающая, поющыя: благословите, вся дела господня, Господа.

Вшед, мучениче, в небеснаго круга течения, на добродетельный воздух, страданьми препоясан, крест за скипетр в десную руку имея, сцарствовати Христу сподобился еси, димитрие царевиче. моли, спастися нам, поющым: благословите, вся дела господня, Господа.

украшен разумом, красному владыце предстоиши светел присно, яко победоносец богоприятен, укроти молитвами твоими варварская нахождения, и низложи мучащее нас искушение, согнетающее злом во глубину погибели, страстотерпче димитрие, поющих: благословите, вся дела господня, Господа.

Пречестная память, освящающи мир, приспе, всехвальне страстоносче, в нюже молимся, получити (с. 237) тобою заступление, димитрие, поющым славу благаго угодника: благословите, вся дела господня, Господа.

*Богородичен:*

Священных пророк честный лик тя прописует кивот и несекомую гору, жезл и дверь, еюже яко весть пройде вышний, и паки затворену остави тя Деву.

*Ин. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Из отца благочестива царя благодати тезоименна, матере же царицы госпожи нареченныя, произшел еси, благородне димитрие, и самаго матере градовом, горняго иерусалима достигл еси. того ради молим тя, не престай молити о душах наших.

Яко агнец незлобив, ничимже противися рабу твоему и убийце: он же завистию диаволею ят бысть, и предаде тя неповинней смерти, того ради живота своего зле гонзает: ты же присно пребываеши во царствии небеснем.

Явися первый враг в российстей земли по смерти твоей, иже прежде носяй на себе образ иноческ, последи же сверже его с себе, и возложи на ся тезоименитство твое, и бысть царь: Бог же молитв ради твоих до конца сего погуби.

*Богородичен:*

Истинная еси Мати небеснаго царя и Бога всех, владычце: тобою весь род человечь обновися, и от древния клятвы свободися. темже и аз недостойный молютися: свободи и мене непотребнаго раба твоего от содержащаго. греха моего. (с. 238)

*Песнь ф~. Ирмос:*

Безначальна родителя сын, Бог и Господь, воплощся от Девы, нам явися, омраченная просветити, собрати расточенная. Тем всепетую Богородицу величаем.

Обрел еси от Христа возмездие, мудре мучениче, правды венец приим, и радость некончаемую: и небеснаго селения во дворех пребывая, державу отечества твоего поминай, мучениче димитрие.

Егда принесени быша честныя твоя мощи, страстотерпче димитрие, тогда святители обстояще одр, царь же и князи, и вси российстии народи, воскликнуша купно память вечную, Христа величающе.

Мученик днесь сословие, святых и праведных душы, яко победоносца тя и сликовника прияша, мучениче димитрие: с нимиже поеши, радуяся, Бога в Троице, спасающаго душы нашя.

*Богородичен:*

Разумевше издалеча прозорливыма очима пророцы, тя яве провозвестиша, хотящую матерь быти вседетелю и всех владыце. тем тя поем, всепетая Богородице, и исповедуем яко воистинну сущую Богородицу.

*Ин. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Тезоименит еси, страдальче, древнему великомученику димитрию селунскому: егоже убо молитвами славный мученик нестор лиа уби, ты же именем твоим раба твоего и убийцу зле погубил еси.

Аще аки клас незрел и пожался еси телесне, благоверне царевиче димитрие, но благородною твоею душею (с. 239) невредимь пребыл еси: и ныне пребываеши в небесных селениих радуяся, и веселишися, поя и славословя Господа.

Во осмолетном возрасте ко Господу отшед, и со многомучившимися мученики в радость и веселие вшед, радуешися с ними, и веселишися у Христа и Бога всех: егоже поя, молися о нас.

Аще и не во мнозем времени пострадал еси, но во едином часе, сию лютую и неповинную смерть претерпел еси, страдальче димитрие: сего ради введе Бог тя в вечное веселие и некончаемую радость.

*Богородичен:*

Соприсносущное слово отцу и духу, во чреве твоем заченши, и без семене порождши, Мати Дево чистая, от негоже вернии спасение и просвещение приемлем душам и телом нашым: того моли, да спасет душы нашя, яко благ и человеколюбец.

*Светилен:*

Яко цвет краснейший от царска прозябл еси корене, прекрасне димитрие, и обагрением страдания твоего, яко царскою порфирою, обагрился еси кровию. тем всечестную твою память любовию творящыя от бед спасай.

*Дважды.*

*Богородичен:*

Стояще окрест тебе девы богомудрыя, богородительнице марие, якоже царевы дщере, сыну твоему приведошася невестолепно, пречистая, яко царю всяческих: егоже, Мати Дево отроковице, о нас моли.

*На хвалитех стихиры на д~, глас д~. Подобен:*
Дал еси знамение:

Дал еси знамение * церкви твоей, Господи, * новоявленнаго чудотворца, благовернаго царевича димитриа, * неповинно пострадавшаго, * и кровь свою яко воду пролиявшаго: * тебе бо всеми владущаго возлюбив чистым сердцем, * (с. 240) душею сокрушенною * бысть поборник веры, * и источник чудес, * потопи бесовская ополчения.

*Дважды.*

*От*
корене израсл еси благочестиваго, * розга благоверная, димитрие, * из младенства крест, * яко оружие на рамо твое взем, * веру яко щит, * надежду яко броня, * кротость и незлобие яко оскорд, * побеждающыя враги, * и бесовская ополчения, * и тех прилоги: * сего ради ликуя со ангелы, * непрестанно моли о душах наших.

Яко звезда пресветлая, * просвещающи душы верных * чудесными сиянии, * страстоносче Господень, * благоверный димитрие, * мрак страстей и болезней наших отгоняеши: * здравие же всем даруеши, * любезно целующым многострадальная твоя мощи, * молитвенниче о душах наших.

*Слава, глас и~:*

Приидите днесь, собори российстии, и видите незлобиваго агнца, закланнаго неповинно, победоносца димитриа. телом убо во гробе погребен бысть яко мертв: душею же на небесех со ангелы и с мученики ликовствует яко жив, якоже свидетельствуют и богодарованная его чудеса. емуже поюще возопием: страстоносче Христов димитрие, смолебники приим ангельския лики и мученики, молися пресвятей Троице, верно чтущему тя народу здравие даровати, и на враги одоление, и спасти душы нашя.

*И ныне, праздника.*

*На литургии служба мученическая.*

