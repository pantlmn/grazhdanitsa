<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 241)

*Месяца тогоже в з~и-й день.*

*Преподобнаго отца нашего феодора освященнаго, ученика преподобнаго пахомиа великаго:*

*И преподобнаго отца нашего ефрема перекомскаго, новогородскаго чудотворца.*

Служба его писана по сей службе.

*Стихиры феодора, глас з~: Подобен:*
Все отложше:

облак восхождение, * прежде положивый яко Владыка, * на облаце легце ныне сошед в египет, * просияти избранныя пронарече, * восхищаемая на облацех, * яко богомудрыя: * с нимиже феодор освященный отец наш, * столп непоколебимый, * в добродетели неуклонный, * пресветлыми сиянии сияя Христовыми, * со дерзновением молится * о душах наших.

Египет первее * демонскими неистовяся жертвами и страстьми, * постническими ныне чиньми украшается, * и различными добротами, * добродетельми божественными украшаемь показуется. * в немже просия, * божественных даров тезоименитый, * феодор преподобный и боговидный, и богоприятный, * иже чудным смирением подобяся Христу, * со дерзновением молится * о душах наших.

Пощение, воздержание, * смирение, терпение, * ошаяние злобы, * добродетели приятие, * от юности мудрый феодор, * постник великий, * богомудрый показася, * тепл быв божественныя любве рачитель, * и вся видимая радуяся превзыде чудный, жительством возвышаемый, * (с. 242) беседуя Богу, * со дерзновением молится * ныне о душах наших.

*Слава, и ныне, праздника. Тропарь, глас, а~:*

Пустынный житель и в телеси ангел, и чудотворец явился еси, богоносе отче наш феодоре: постом, бдением, молитвою, небесная дарования приим, исцеляеши недужныя, и душы верою притекающих ти. слава давшему тебе крепость, слава венчавшему тя, слава действующему тобою всем исцеления.

*Канон, егоже краегранесие:*
Пою Богу тя дара священна.

*Глас в~. Песнь а~. Ирмос:*

Во глубине постла иногда фараонитское всевоинство преоруженная сила, воплощшееся же слово всезлобный грех потребило есть, препрославленный Господь, славно бо прославися.

Песнопении хотящему твое пети ныне торжество, божественных даров, яко сый тезоименит, дар подаждь ми светоносен, от сокровищ почерпая неиздаемых благодать божественную, всеприснопамятне.

*Дважды.*

Поучаяся закону прилежно, отче, чистому, весь чист и пречист был еси: всечистому же слову совокупляяся, чистоты светел сосуд показался еси, и освящен, всеблаженне.

*Богородичен:*

умертвив себе миру, жизнь, отче, равноангельну на земли благочестно проходя, возсиявшему от ложесн девических последовал еси, крест твой на рамо взем, богомудре преблаженне.

*Песнь г~. Ирмос:*

Процвела есть пустыня, яко крин, Господи, языческая неплодящая церковь, пришествием твоим, в нейже утвердися мое сердце. (с. 243)

Яко дар любимь владыце, преподобне, твою душу, феодоре, спасаему, и воздержанием от страстей изменену принесл еси.

*Дважды.*

Богу освящен, превозшел еси, всемудре, зримых чувство, чистым же умом беседовал еси уму превыспреннему, преблаженне.

*Богородичен:*

удалился еси в пустыни бегая, славне, иже от Девы просиявшаго Бога слова ты приим, о немже и спаслся еси, досточудне.

*Кондак, глас в~. Подобен:*
Вышних ищя:

В дому божии яко финикс процвел еси, плоды же добродетелей Господеви принесл пощением изрядным, отче преподобне: темже и ублажаешися, яко безплотных равностоятелен.

*Седален, глас г~. Подобен:*
Божественныя веры:

Божественною силою одеян, обнажил еси полки супротивных сил, богоносе, и добродетелей просияв светлостию, исцелений зари облистал еси, отче преподобне: Христа Бога моли, даровати нам велию милость.

*Слава, и ныне, праздника, или Богородичен:*

Божественная скиния была еси слова, едина пречистая Мати Дево, чистотою ангелы превозшедшая, паче всех мене персть бывша, осквернена плотскими прегрешеньми, очисти молитв твоих божественными водами, подающи, чистая, велию милость.

*Крестобогородичен:*

Нескверная агница слова, нетленная Дева Мати на кресте зрящи повешена, из нея без болезни прозябшаго, матерски подобно рыдающи, вопияше: увы мне, чадо мое, како страждеши волею, хотя избавити от страстей безчестия человека;

*Песнь д~. Ирмос:*

Пришел еси от Девы не ходатай, ни ангел, но сам, Господи, (с. 244) воплощся, и спасл еси всего мя человека. тем зову ти: слава силе твоей, Господи.

Купносельник пахомию божественному быв, нравы подражал еси, отче богомудре феодоре, того воздержания, и православною верою уподобляемый.

Певаемаго царства, и божественнаго сияния, достойно получил еси, яко быв худог, отче, чистотою, к причастию неизреченныя красоты.

Села ефиопская, демонская сонмища, твоего ужасошася терпения и смирения, и непрестаннаго во бдениих твоего стояния, досточудне.

*Богородичен:*

Во изступлении главы сильных ссекошася, страхом рождества твоего, богородительнице всенепорочная: собор же преподобных удивися, достойно божественною благодатию.

*Песнь е~. Ирмос:*

Ходатай Богу и человеком был еси, Христе Боже: тобою бо, Владыко, к светоначальнику отцу твоему, от нощи неведения приведение имамы.

учения тепле честная имев, разорил еси всех ересей прелестная приятия, мудре, троическою верою ограждая стадо твое.

*Дважды.*

Яко свет воистинну на земли был еси, феодоре, житие непорочно пожив, всеприснопамятне, постников украшение, монашествующих похвала.

*Богородичен:*

Течением постнических слез напаяя сердце твое, плодоносно показал еси возсиявшему владыце Христу от Девы святыя, феодоре пребогате.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи. (с. 245)

Светлое и богоугодное житие твое, тебе небесную, отче, светлость святых показа, в селех небесных, феодоре.

*Дважды.*

Победитель, одолевая, феодоре, лукавствия духов, был еси, утешителя духа помощника стяжав, богоприятне.

*Богородичен:*

облак легкий еси, чистая, на немже седя прииде во египет вседержитель Господь, и светильники преподобныя содела.

*Кондак и икос праздника.*

*Песнь з~. Ирмос:*

Богопротивное веление беззаконнующаго мучителя высок пламень вознесло есть: Христос же простре богочестивым отроком росу духовную, сый благословен и препрославлен.

Разумно возжелал еси якоже боговидец, божественную светлость видети, феодоре: темже видимая вся оставил еси, во мрак же вшед зрети сподобился еси непостижимаго.

*Дважды.*

Яда ты змиина душетленнаго, преблаженне феодоре никакоже приим, сего память, отче, погубил еси, память непрестанно божию в сердцы, блаженне, стяжав.

*Богородичен:*

Святых святаго, во святых почивающаго, свято породила еси, Дево всенепорочная, за милосердие многое человека бывша из тебе воплощенна, прежде безплотнаго.

*Песнь и~. Ирмос:*

Пещь иногда огненная в вавилоне действа разделяше, божиим велением халдеи опаляющая, верныя же орошающая, поющыя: благословите, вся дела господня, Господа.

Ты световиден, свету пресветлому беседовав, явился еси, преблаженне феодоре, единением же лучшим, (с. 246) паче естества обожаемь, зовый ныне: благословите, вся дела господня, Господа.

*Дважды.*

Мученик быв тверд ко греху, даже до крове противлься, богомудре феодоре, венцем страдания твою главу украсил еси, зовый ныне: благословите, вся дела господня, Господа.

*Богородичен:*

Явися нам из тебе, богородительнице, правды светлое солнце, просвещая всяческая зарею божества, воплощся вышний. егоже ныне воспеваем: благословите, вся дела господня, Господа.

*Песнь ф~. Ирмос:*

Безначальна родителя сын, Бог и Господь, воплощся от Девы, нам явися, омраченная просветити, собрати расточенная. тем всепетую Богородицу величаем.

Ныне не в гаданиих, тебе Христос видимь есть, к лицу же паче видится лицем, истинным явлением, иже сеновным разрешшымся зерцалом, даров тезоимените, Cпаса и Бога нашего.

*Дважды.*

Желание божественное твое исполнися, феодоре, яко достиг кончину, еже пощением издалеча зряше со умилением, егоже и получив, желания уставил еси, постников похвало, монашествующих благолепие.

*Богородичен:*

Недуговав растлетися преслушанием, первый адам тобою, Богомати, обновися: ты бо воплощенна слова рождши без истления неизреченно, тлю искоренивши, нетление процвела еси. (с. 247)

*Служба преподобнаго отца нашего ефрема перекомскаго.*

*Стихиры, глас е~. Подобен:*
Радуйся:

Преподобне отче ефреме, любовию божественною разжизаемь, отечество и род оставил еси, и в пустыню достиг, и тамо малу хлевину создав, в ней добре подвизался еси. темже и по преставлении твоем благодать от Господа приял еси чудес: моли, спастися тебе почитающым.

Преподобне отче ефреме, любве ради учителя твоего, вся яже на земли преобидел еси: и в пустыню вселився, плоти похотное мудрование умертвил еси, и постническими труды твое житие уяснил еси. отонудуже и ученики собрав, ревнующыя твоему житию, сих Христу привел еси: егоже моли, спасти всех тебе поющих.

Иже неправедно разбойнически нашедших на обитель твою, преподобне, хотящих оскорбити ученики твоя, ты же от келлии яко тех видел еси, токмо жезла ударением устрашил еси. отонудуже яко познавше свое безчеловечное суровство, со студом бегству устремишася: Христу молися, спасти душы нашя.

*Слава, глас з~:*

На усть веренды, на острове водворився, преподобне, и в пустыню безмолвия вшед, тамо келлию создал еси: в нейже небесное богатство стяжал еси. слезами убо постяся, радостию пожинаеши труды плодов (с. 248) твоих. темже обитель, юже труды твоими стяжал еси, со ученики не остави, но милостивно посещай: Христу, отче ефреме, молися, спасти душы нашя.

*И ныне, праздника.*

*Вход. Прокимен дне. И чтения г~, писаны сего месяца в г~ день.*

*На стиховне стихиры, глас в~. Подобен:*
Доме евфрафов:

Яко преходящую жизнь * на земли презрев, блаженне, * тамо сподобился еси улучити * жизнь божественную: * и тоя сияние приял еси, богоносе.

*Стих:*
Честна пред Господем смерть преподобных его.

Любве ради Христовы, * преподобне ефреме, * плоти рачительное умертвил еси мудрование, * и душу от страстей свободну * Богу представил еси.

*Стих:*
Блажен муж, бояйся Господа, в заповедех его восхощет зело.

Бодренными молитвами, * и слезными источники, * церковь верных * обогатил еси, * богоблаженне ефреме.

*Слава, глас и~:*

Монахов множества наставника тя почитаем, отче наш ефреме: твоею бо стезею воистинну право ходити познахом. блажен еси Христу работав, и вражию обличил еси силу, ангелов собеседниче, преподобных сопричастниче и праведных: с нимиже молися Господеви, помиловатися душам нашым.

*И ныне, праздника. Тропарь, глас д~:*

*От*
юности твоея весь Богови поработился еси, блаженне: и того ради любве, отечество и род оставил еси, в пустыню вселився, в нейже жестокое житие показав, и чудес дарования от Бога приял еси, ефреме преподобне: моли Христа Бога, да спасет душы нашя. (с. 249)

*На утрени, на*
Бог Господь, *тропарь праздника дважды.*

*Слава, святаго: И ныне, праздника.*

*По а~-й стихологии, седален, глас д~:*

Юность твою, преподобне, воздержанием увядил еси, страсти телесныя, яко пленника худа связав, духови повинул еси: и сего ради, отче ефреме, Христос чудесы преславно тебе венчает, един прославляяй святых своих.

*Дважды.*

*Слава, и ныне, Богородичен:*

умертвися вся крепость моя, от множества безмерных зол моих, и многими скорбьми обдержимь, уже отчаяхся: но помози ми, владычце, ефрема блаженнаго предстательством, яко радость рождшая, плачущым утешение.

*По в~-й стихологии, седален, глас е~. Подобен:*
Собезначальное:

Постника господня песньми почтим, яко умертвивша вся прилоги страстей, воздержанием твердым, и крепким терпением воистинну, и посрамивша зело сопротивнаго всю гордыню, ныне молящася Господеви, помиловатися душам нашым.

*Дважды.*

*Слава, и ныне, Богородичен:*

ужасно чудо зачатия, несказанен образ рождества, в тебе познася, приснодево чистая, ужасает мой ум, и удивляет помышление: слава твоя, Богородице, во всех простреся, ко спасению душ наших.

*По полиелеи, седален, глас д~:*

Яко солнце возсиял еси зарями всему миру, издалеча чудесы твоими, чудотворче ефреме, светоносче блаженне, преподобных похвало.

*Дважды.*
(с. 250)

*Слава, и ныне, Богородичен:*

В кров твой, Дево, вси прибегающе, вопием ти: мольбу приими от нас, и не престай молящися человеколюбцу, спастися рабом твоим.

*Степенна, а~ антифон д~-го гласа. Прокимен:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Евангелие матфеа, зачало м~г.*

*По н~-м псалме, стихира, глас з~:*

Преподобне отче, во всю землю изыде вещание исправлений твоих: тем на небесех обрел еси мзду трудов твоих, демонския погубил еси полки и ангельския достигл еси чины, ихже житию без порока поревновал еси. дерзновение имея ко Христу Богу, мир испроси душам нашым.

*Канон праздника на з~: и преподобнаго на и~.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою, радуяся, тоя чудеса.

Смирился еси Христа ради, отче, и крест взем, от отечества и сродник яко от змия бегал еси. отонудуже в пустыню вшед, в нейже трудолюбно подвизался еси, преподобне.

*От*
юности твоея, отче ефреме, ум к Богу вперив, тленными нетленная яко добрый купец искупил еси: темже ныне сошедшеся память твою почитаем.

Христовым рачением, отче ефреме, паче огня распалаемь, настоящая яко ничтоже сущая презрел еси: сего ради в покоища вселился еси, идеже праведных душы веселятся.

*Богородичен:*

Боляща исцели душею же и телом, владычце, раба (с. 251) твоего, блаженнаго ефрема молением: тебе бо предстательницу вси сущии в печали стяжахом, яко рождшую спасение наше.

*Катавасиа праздника.*

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя духовно утверди, в божественней твоей славе венцев славы сподоби.

Сна твоима очима не дал еси, блаженне ефреме, ни веждома дремания, дондеже сподобился еси праведных селения, еже уготова Бог, преподобне, любящым его.

Бодренными твоими молитвами, отче ефреме, и жестоким воздержанием Господу на земли добре угодил еси: сего ради страшен врагом и славен человеком, был еси.

Райскую жизнь и тамо святых веселие, всегда во уме твоем поминая, преподобне, в слезах и воздыханиих всю твою жизнь, отче ефреме, прошел еси: сего ради и по смерти от Христа чудесы прославился еси.

*Богородичен:*

Источаеши исцелений струи болящым, Дево, всюду: тя бо источник показа милосердия, владычце, иже милости Господь, из тебе рождейся паче ума.

*Седален писан по а~-й стихологии.*

*Песнь д~. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Житие твое, отче ефреме, чудно на земли показал еси, велико пощение и смирение: сего ради тамо величество наследовал еси, моли, спастися от бед поющым тя. (с. 252)

Сергиа великаго житию последуя, преподобне: темже того, елико мощно, именование от жития стяжал еси, ефреме пребогате.

Постом и молитвами тело твое изнурил еси, и сего ради сподобился еси видети неизреченная благая, яже святым уготована: с нимиже, отче ефреме, о нас молися.

*Богородичен:*

Кров и заступление, и прибежище буди ми, Дево, рабу твоему, и исцели мя от безмерных зол воспевати, пречистая: слава рождеству твоему.

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Чисто житие твое от юности потщался еси, преподобне, сохранити: темже чистоту твою видев пресвятый дух, в тя вселися.

Яко преобидев тленная, вечная, отче, сподобился еси прияти, по неложному словеси, просите и приимете: и еже яко просил еси, сия по достоинству приял еси.

Место, еже сподобися прияти честныя мощи твоя, преподобне, освятися, и по многим странам прославляемо есть, яко в себе мощи твоя имеет.

*Богородичен:*

Не престай молящи, егоже родила еси, богоневесто, яко Cпаса и Владыку, разрешение подати скорбем и болезнем, к радости нетленней мя возведи, прощая ми согрешения.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим. (с. 253)

Твое великое житие и чистоту, к сим же безмерное смирение провидев пресвятый дух, славна тя, отче, всем показа. темже от сего жития ко оному веку прешед, получил еси с праведными веселие.

Днесь начинаема священная память твоя, преподобне ефреме, веселит ученики твоя, воспевающыя любовию подвиги твоя, и честное успение славящыя торжествующе: ихже молитвами твоими, отче, соблюди.

Разбойницы первее пришедше тебе оскорбити, преподобне, но ты тех разумев лукавство, воздвигнути тем древо рекл еси, немогущым же многим тебе единому противитися. темже яко посрамлени прочее со страхом отбежаша, паче побеждени бывше, нежели победиша.

*Богородичен:*

Твою подаждь ми помощь, и избави мя, владычце, от бед и скорбей, и прегрешений моих: яже всех рождшая избавление.

*Кондак, глас и~. Подобен:*
Взбранной:

Ангельскому житию поревновав, преподобне, вся земная оставив, ко Христу притекл еси, и того заповедьми ограждся, явился еси столп непоколебимь от вражиих нападаний. тем зовем ти: радуйся, ефреме, светило пресветлое.

*Икос:*

Иже в мертвеннем теле, ангельскому уподоблься житию паче естества, и с теми на небесех ликуя, приидите, вси вернии, воспоем преподобнаго ефрема: той бо яко уметы вмени мирская вся красная, яко да небесных получит, вшед на гору, якоже древле моисей, и великий илиа, постом очищся, сподобися видети троическую светлость, не во мраце, ни в вихре, но во свете благодати божия. тем и чудес лучы испущая (с. 254) светло, и реки исцеления источая верным от гроба, яко недугов исцелитель, радуйся, отче ефреме, светило пресветлое.

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Источает чудеса честная рака твоя, преподобне, преиз\ъобилующи благодатию, верою приходящым здравие дарует, Христу от души вопиющым: благословен еси, Господи, Боже отец наших.

Древним онем великим отцем, в посте провозсиявшым, житию подобяся, преподобне, в пустыню вселился еси, и тамо в пощениих многа лета пребыл еси.

Яко истиннаго и кроткаго пастыреначальника Христа, незлобивое овча, отче ефреме, был еси: темже незлобив, к хотящым тебе озлобити был еси, Христови вопия: Боже, благословен еси.

*Богородичен:*

Обощрены болезни ран моих, от безмерных моих прегрешений, владычце, ведут в смерть душевную и телесную: но исхити, яко сильна, всяких скорбей и недугов.

*Песнь и~. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте, дела, и превозносите его во вся веки.

Из млада, преподобне отче, потщался еси твою совесть, и сердце с душею чистою Господеви представити. темже и Христос чудесы тебе прославляет, тому вопиюща: Господа воспевайте, дела, и превозносите его во вся веки.

Ныне пустыня веселием, отче, красуется, имущи (с. 255) мощи твоя в себе, ефреме преподобне: ученицы же твои твоему житию ревнующе, о твоей памяти радующеся, творцу вопиют: Господа воспевайте, дела, и превозносите его во вся веки.

В пустыни, преподобне, идеже селение имел еси, тамо пречестен храм в славу Христову воздвигл еси, в нем прославлятися пречистому того имени, и всем вопити: Господа воспевайте, дела, и превозносите его во вся веки.

*Богородичен:*

Свещниче света трисолнечнаго сущи, зарею благоутробия твоего тму отими прегрешений моих, богородительнице, избавление нуждных болезней подающи верою поющему и превозносящему пречистое твое рождество.

*Песнь ф~. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

*От*
пустыннаго жития к премирному и вечному житию яко прешед, блаженне, не престай моля избавителя, от различных напастей и бед избавити, любовию честное твое успение ныне песньми славящих.

Певцев искреннею любовию поющих, и верою тебе пение хваления приносящих, преблаженне ефреме, от всяких бед и скорбей избавляй: да тя вси любовию величаем.

*От*
рук моих недостойных малое сие песненное хваление, приносящаго ти с любовию приими, блаженне ефреме: не бо возмогох противу твоего величества украсити, но малое сие яко велико приими, да тебе всегда величаем в песнех. (с. 256)

*Богородичен:*

Пение с песнию и хваление исплетенное от болезненныя души приношу с любовию тебе рождшей Христа, естеством Бога: егоже благоприятно приимши, прошения моя, Богородице, исполни, и молитвами твоими соблюди.

*Светилен, дважды:*

Ангельскаго жития желая, удалил еси себе в пустынях, и страсти покорив плотския, равен ангелом явился еси, отче наш богоносе ефреме.

*Богородичен:*

Державным твоим покровом, от врагов навета нас, чистая, твоих раб соблюди всех невредных: тя бо едину имамы прибежище в нуждах.

*На хвалитех стихиры на д~, глас и~. Подобен: О*
преславнаго чудесе!

Преподобне отче ефреме, * ты иго Христово на рамо взем, * доблественне наитие вражие попрал еси. * сего ради тя вернии вси почитаем, о преблаженне, * монашествующих похвало: * темже Христа непрестанно моли, * спасти душы нашя.

Верою сошедшеся вси, * яко постника тя Христова почитаем, ефреме: * радуяся убо шествовал еси в пустыню непроходимую, мудре, * наставник был еси честен. * темже тебе мы верою взываем, блаженне, * постников похвало: * о нас молися ко Господу, * помиловатися душам нашым.

Преподобне отче наш, * будущия ради жизни, * при езере на острове перекоме вселился еси, * никакоже бояся невидимых врагов, * многажды толцания творящих к тебе: * ты же молитвами сих без вести творил еси. * о терпеливый душею! в пусте месте, * чудное овча, Христа агнца пастыря имея: * темже тя верою вси чтим и ублажаем. (с. 257)

*Слава, глас тойже. Самогласен:*

На небо текущую возшед колесницу, чудне, добродетелей, достигл еси крайнее житие воздержанием, из пустыни смотряя вышняго иерусалима красоты: и болезненным подвигом достойно почести прием, с небесными радуешися чиноначалии, преблаженне, вечных благих наследник, и царствия житель быв. молися, преподобне ефреме, спасу всех, умирити мир и спасти душы нашя.

*И ныне, праздника.*

*Славословие великое. На литургии служба преподобническая.*

