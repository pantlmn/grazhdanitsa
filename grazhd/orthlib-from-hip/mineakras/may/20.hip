<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 294)

*Месяца тогоже в к~-й день.*

*Святаго мученика фалалеа*
{<::рус>Исправлена опечатка оригинала:<::слав> фелалеа. <::рус>Прим. <::лат> оrthlиb<::слав>}*:*

*И обретение мощей, иже во святых, отца нашего алексиа митрополита московскаго и всея россии, чудотворца.*

Служба его писана по сей службе.

*Стихиры мученика, глас д~. Подобен:*
Яко добля:

Великому обдержащу * поднебесную волнению, * и душу обуревающу, всеславне, * окормлением вышняго (с. 295) звания направляяся, * мучений невредно * многоболезненную пучину прешел еси: * и вышняя пристанища достиг, * исполнился еси вечныя тишины, * мучениче фалалее.

Воображал еси страдание * Владыки твари, на древо славне, воздвижен, * и в ребра растерзаемь, * мучителей суровством: * и обличаеши тех растерзаемую мысль, * идольскую же укоряя лесть, * и проявленно благочестие укрепляя, * великомучениче фалалее.

Повелении мучителя, * глубине предался еси морстей, * пребываеши же божественною благодатию * неистоплен, премудре: * токи же кровными * фараона мысленнаго * и сего воинство потопил еси, * и конечней, богомудре, погибели предал еси, * вельми от Христа укрепляемь.

*Стихиры Богородицы, глас и подобен тойже:*

Осуждения избави, * пресвятая богоневесто, * и лютых прегрешений смиренную мою душу, * и смерти измени молитвами твоими, * и даруй оправдание получити * в день испытания, * еже получиша святых собори: * покаянием очищена мя прежде конца покажи, * и слезными излиянии.

Тучами духа пресвятаго, пречистая, * мою мысль ороси, * яже каплю рождшая Христа, неизчетно, * безмерная беззакония человеков * щедротами измывшую: * изсуши источник страстей моих, * и потока мя сподоби * пищи живыя присно, * молитвами твоими.

Покаяния изрядное * и спасительное врачевство, * яже Бога рождшая Cпаса моего, и слез токи, * и часа помысл грознаго и страшнаго, * и суда неумытнаго, * ты ми даруй избежати молитвами твоими, * о Дево, мучения трепетнаго, * и божественную улучити благодать.

*Слава, и ныне, Богородичен:*

Тмами, пречистая, обещахся * покаяние сотворити * о (с. 296) моих согрешениих: * но не оставляет мя любимый зол моих обычай. * сего ради тебе вопию, * и припадаю моляся: * ты мя, владычце, изми таковаго мучительства, * наставляющи мя к лучшым, * и спасения близ сущым.

*Крестобогородичен:*

Агнца и пастыря тя * на древе яко виде, * агница рождшая рыдаше, * и матерски ти вещаше: * сыне возжеленне, * како на древе крестнем повешен еси, долготерпеливе; * како руце и нозе твои, слове, * пригвоздишася от беззаконных, * и кровь твою излиял еси, Владыко;

*Канон.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Омоченою багряницею страдальческими кровьми, благоукрашенно церковь Христова одеяна хвалится в страстоносцех, и красится.

Силу непобедиму от Бога прием, страстотерпче, во тмах врагов воевал еси един, в подвизех страдания, фалалее.

Вещь отверг плотскую, и невещественных житие на земли пожив, фалалее, ангельским ликостоянием счислился еси.

*Богородичен:*

Земнороднии рождеством твоим от земли к небесней высоте вознесохомся воистинну, чистая Богородице, и ангельским ликостоянием причтохомся.

*Песнь г~. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Масть помаза главу твою, славне, Христова, сего ради прелести не принесл еси масти, целение кровь твоя (с. 297) всем человеком источи и от земли кровь нечестия омыла есть, фалалее.

Плоть покорил еси, тебе ради крест приемшему, мучениче Христов, и жизни нетленныя сподобился еси, блаженне.

Падеся мучитель под нозе твои, славне, низложен быв твоим терпением и сопротивлением, фалалее.

*Богородичен:*

Разреши рождество твое согрешений наших долги, и правде вся верныя привяза.

*Седален, глас д~. Подобен:*
Вознесыйся:

Световиден показався, страстотерпче, безбожия омрачение отринул еси, и казнем, и смерти отлучился еси. темже скончав твоя великия подвиги, великое приял еси наследие, и славу никакоже мимоходящую, доблий страдальче, фалалее славне.

*Слава и ныне, Богородичен:*

По Бозе во твой, Богородице, прибегаю, смиренный, покров божественный, припадая молюся: помилуй, пречистая, яко превзыдоша главу мою греси, и боюся, владычце, муки и трепещу, моление сотвори, чистая, к сыну твоему, от сих избавити мя.

*Крестобогородичен:*

*От*
безначальнаго отца рожденнаго, напоследок тя плотию рождшая, на кресте висяща зрящи, Христе, увы мне, любезнейший Иисусе, вопияше: како славимый яко Бог от ангел, от беззаконных ныне человек, сыне, хотя распинаешися; пою тя, долготерпеливе.

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Просвещена тя, славне, * зарею добродетелей, Христос прият на судищи страдания, якоже в чертозе, и прославил есть. (с. 298)

Исцеление тя даде Владыка всем верным, фалалее, и твоими божественными молитвами целиши страсти душ наших.

Потоцы кровей твоих миро исцеления всем источают, и отгоняют смрад недугов, фалалее, и скорбей.

*Богородичен:*

Якоже неистощимое, владычце, тя дарований сокровище имуще, независтныя дары от тебе чудес вси приемлем.

*Песнь е~. Ирмос:*

Просвети нас повелении твоими, Господи, и мышцею твоею высокою, твой мир подаждь нам, человеколюбче.

облак болезней и мук не покры светлости терпения твоего: просиял бо еси, страстотерпче, паче солнца.

Растый мысленно в ливане веры, благовоние всяко дхнул еси мучения, преславне фалалее.

оружием, мудре, одеян страдания, воздушным шествием возшел еси к божественней высоте благодати, фалалее.

*Богородичен:*

Скверну страстных помышлений очищши душу мою, богоневесто, твоими молитвами, чиста мя Богу представи.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Служя живому Богу, и творцу всея твари, служения мирских отринул еси, фалалее. тем тя прослави подвигоположник во страданиих и чудесех.

Простерл еси прозябения, якоже маслина плодовита, терпения, мудре, на высоту разумеваемь. темже источил еси елей чудес верным, мучениче фалалее.

Свещу душевную, елеем, мучениче фалалее, (с. 299) добродетелей разумно украшь, славне, огнем страдания возжегл еси. темже в чертог божественный достигл еси.

*Богородичен:*

Быхом мертвии безсмертни, божественною благодатию рождества твоего: и тления перваго избавихомся, Богородице пречистая, и нетления одеждею украсихомся.

*Кондак, глас г~. Подобен:*
Дева днесь:

Мучеником сострадалец явлься и оружник, воин изрядный царя славы был еси, искушеньми и мукою, возвышение идолослужителей попрал еси: сего ради честную твою поем память, мудре фалалее.

*Икос:*

Храбра Христова истины служителя, яко тверда страдальца, и проповедника веры, низложившаго вражию рознь, идолов обличившаго все неистовство душегубное, песньми и хвалами вси воспоем ныне, и благочестно похвалим: яко бо агнец посреде волков пребеззаконных представ, проповедает благочестно Господень закон, егоже творяще единомысленно, честную поем память премудраго фалалеа.

*Песнь з~. Ирмос:*

*От*
иудеи дошедше, отроцы в вавилоне иногда верою троическою пламень пещный попраша, поюще: отцев Боже, благословен еси.

Возшед на высоту Христова благочестия, мучениче фалалее, идольския возгнушался еси, долу влекущия лести, и непрестанно взываеши: отец наших Боже, благословен еси.

Водружся на камени зиждителя любве, мучениче фалалее, мучений треволнении никакоже поколебался еси, сего божественныя веры, и благодарно того поеши, яко благодетеля. (с. 300)

*От*
независтных вод, духовныя благодати почерп чудес, просящым независтно сия всем раздаваеши, фалалее, вопия: отец наших Боже, благословен еси.

Дивен яко сый во святых всех, едине человеколюбче, удиви, щедрый, молитвами фалалеа богатыя милости твоя, поющым, Христе, твое смотрение.

*Богородичен:*

Да вся привлечет к небесней славе творец всяческих, из тебе, Богородице, благоизволи родитися, и нам яко человеколюбец, и благодетель Бог плотию примеситися

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Отложь непостоянную мудрость, мучениче славне, хвалящихся еллин в плетениих, разум непадающий, и слово непоколеблемое Владыки всех и Бога привлекл еси, вопия ему непрестанно: отроцы, благословите, священницы, воспойте, людие, превозносите во вся веки.

Превземься, фалалее, от земных духом, творца и избавителя зря ума чистотою, и болезни претерпел еси, стражда доблественною душею, посем и зовый: благословите, священнии, Владыку, людие, превозносите его во веки.

Мученическими кровьми обагрив одежду, фалалее, сею одеялся еси мысленно, царское яко украшение, и со всеми страдальцы и мученики в небесных кровех ликуеши, вопия непрестанно: отроцы, благословите, священницы, воспойте, людие, превозносите во вся веки.

*Богородичен:*

Иже от не сущих вся словом составлей, плоть (с. 301) человечу от тебе прият, един безсмертный, за милосердие, чистая, да обновит, яко Бог благодетель, вся поющыя: отроцы, благословите, священницы, воспойте, людие, превозносите во вся веки.

*Песнь ф~. Ирмос:*

устрашися всяк слух неизреченна божия снизхождения, яко вышний волею сниде даже и до плоти от девическаго чрева быв человек. темже пречистую Богородицу, вернии, величаем.

Цветы ныне добродетелей, страстотерпче, мысленный исплетенный венец страдания, якоже камением сего украсил еси, и удобрил еси красными, фалалее, ранами. имже обложен, в небесный чертог вшел еси.

уязвился еси стрелою мысленною терпения, и уязвляяй тело твое враг злоначальный, изнемог, на земли падеся: ты же укрепляемь душею, к высоте, фалалее, взялся еси небесней, воспевая укрепльшаго тя Господа.

Явишася исцеление верным кровей твоих капли, фалалее, недуги отмывающе, и исцеления чудес точаще, и огнепаления лютая угашающе, благодатию венцедавца Христа, и тя песненно славящыя орошающе.

Познана быша всем земнородным, страданием воздания твоя, фалалее: преимуща бо паче надежды дарования источают: имиже и нас, благочестно и верно чтущыя твоя борения, от сердца просящыя посети.

*Богородичен:*

Возвыси, владычце чистая, души моея долу влекущее мудрование, к пресветлому и божественному желанию твоего сына и Бога: да любовию его присно огнепален и пленяемь, к нему добродетелию приближуся. (с. 302)

*Служба на обретение мощей, иже во святых отца нашего алексиа, митрополита московскаго и всея россии.*

*На малей вечерни стихиры, глас д~. Подобен:*
Дал еси знамение:

Дал еси крепкаго адаманта, * правды и мужества венцем украшена, * целомудренна сущно, * и добродетельми превосходяща, * святителя алексиа. * тем твое неизреченное смотрение славим, * Иисусе всесильне, * Cпасе душ наших.

Дал еси знамение * твоего благосердия и милования * боящымся тебе, Господи, * и хранящым заповеди твоя, * явление честных мощей, * угодника твоего алексиа, * целеб пучину неизчерпаему. * темже неизреченное смотрение твое славим, Иисусе всесильне, * Cпасе душ наших.

Дал еси дар благодарный Христолюбивым людем, * богоглаголива учителя православныя веры, * иноком твердое защищение, * сирым яко отца чадолюбива и милосерда: * вдовицам же теплое заступление, * и всем скорбящым утешение. * тем твое человеколюбное смотрение славим, * Иисусе всесильне, * Cпасе душ наших.

Дал еси, всесильне, * церкви твоей правителя изрядна, святителя алексиа, * богатящася благочестием, * и яко порфирою многоценною красящася, * непорочным житием и милостынею, * и правдою яко божественным венцем обложившася, * и чудес дар приемша от всемощныя десницы твоея. * темже твое человеколюбное смотрение славим, Иисусе всесильне, Cпасе душ наших. (с. 303)

*Слава, глас д~:*

Яко звезду пресветлую, осиявающую страну всю российскую, тебе Бог прежде избра от юности, отче святителю алексие, пастыря овцам словесным, воздвигшаго церковь боголепну, преукрашену и всечудну, в нейже вси празднуем честное благовещение пресвятыя Богородицы, и еже в хонех чудо архистратига михаила, окрест же стояще раки твоея, яже имать в себе дар исцеления благодати, честныя мощи твоя, святителю алексие: твоими бо молитвами и пособием, верное воинство наше державно побеждает поганых супостат. тебе Христос светило великое показа в россии: ты похвала земли нашей и защищение. темже днесь празднующе честное пренесение твое, молим тя, святе: мир миру испроси, и душам нашым велию милость.

*И ныне, Богородичен.*

*На стиховне стихиры, глас а~. Подобен:*
Небесных чинов:

Небесным чином * поревновал еси, * святителю алексие, * и на земли, богоносе, * освящен сосуд явился еси, * и жилище пресвятаго духа.

*Стих:*
Священницы твои облекутся в правду, и преподобнии твои возрадуются.

Небесным чином радование, * и на земли святителем показался еси, * священником слава, * алексие премудре, * монашествующым правило, * и церкве утверждение.

*Стих:*
Блажен муж, бояйся Господа, в заповедех его восхощет зело.

В небесных водворяяся, * земных ныне приими хвалу, * чад твоих, отче: * празднующым же честное пренесение мощей твоих * подавай сердечная прошения.

*Слава, и ныне, Богородичен:*

Небесным ликом радование * и на земли человеком, * (с. 304) Христа жизнодателя * родила еси, * отемши печаль, * Дево, праматернюю.

*Тропарь, глас, в~:*

Яко сокровище пребогатое, многолетно в земли сокровенное, честныя мощи твоя обретошася чудоточащыя, всеблаженне отче святителю алексие: от нихже врачевство приемлюще, обогащаемся, и Христа славословим глаголюще: слава прославляющему святыя своя.

*Ин тропарь, глас д~.*

Апостольских преемников архиереев сопрестольниче, россии всея пастырю и учителю, всеблаженне отче алексие, владыце всех молися, мир пастве твоей даровати, и спасение душам, и велию милость.

*Слава, и ныне, праздника, или Богородичен:*
Иже нас ради рождейся:

*На велицей вечерни поем:*
Блажен муж: *а~-й антифон.*

*На*
Господи, воззвах, *стихиры на и~: праздника, г~: и святаго е~.*

*Глас а~. Подобен: О*
дивное чудо:

О дивное чудо! * источник чудодеяний, * от гроба возсияша святыя мощи святителя Христова алексиа: * веселися и радуйся, Христоименитый граде москва, * таковаго святителя приим, * богопроповедника благодати. * воспоем, вернии, Давида имуще ликоначальника: * священницы твои облекутся в правду, * и преподобнии твои возрадуются, * просяще у Христа мира и велия милости.

Дивныя твоя цветы добродетелей, алексие, * яко маслина плодовита в дому божии: * светло возшел еси в небесныя обители, * идеже воздадеся тебе венец, * за труд воздаяния: * нам же честная дарования обретошася, * от мног лет сокровены честныя твоя мощи нетленны, чудес зарю испущающыя, чтущым (с. 305) память твою, святителю, * и вопиющым: * Господа умоли, преподобне, * даровати нам велию милость.

Преславная чудеса явишася днесь, * сокровище неиздаемо дарований духовных, * источник исцелений, и спасение верным, * чудотворныя мощи святителя, * и пастыря овцам словесным, * святительское честное украшение, * закон церковных великое утверждение, * воспоем, вернии, * святителя алексиа, * Господа моляща, * подающаго нам велию милость.

*Слава, глас и~:*

Приидите, российстии собори, и видите, яко украшение царско, и яко венец пресветлый прият днесь преименитый град москва, честныя мощи святителя алексиа: от мног бо лет сокровены, обретошася нетленны. о нихже украшается, и хваляся вселенную созывает на веселие божественных дарований, неисчерпаемых чудес, от них бываемых всегда, и велегласно вопиет: ты проявил еси, Владыко Христе, сицеваго святителя Христоименитым людем, светло празднующым: и царствия сподоби их небеснаго, молитвами его.

*И ныне, праздника, или*
Царь небесный за человеколюбие:

*Вход. Прокимен дне:*
Чтения три.

*Притчей чтение.*

[Глава г~] Память праведнаго с похвалами, и благословение господне на главе его. Блажен человек, иже обрете премудрость: и смертен, иже уведе разум. Лучше бо сию куповати, нежели злата и сребра сокровища. Честнейшая же есть камений многоценных: все же честное недостойно ея есть. Долгота бо дней, и лета живота в деснице ея: в шуице же ея богатство и слава: от уст ея исходит правда, закон же и милость на языце носит. [и~] Послушайте убо мене, о чада! (с. 306) честная бо реку: и блажен человек, иже пути моя сохранит: исходи бо мои, исходи живота, и уготовляется хотение от Господа. Сего ради молю вас, и предлагаю мой глас сыновом человеческим: яко аз премудрость устроих, совет и разум, и смысл, аз призвах. Мой совет и утверждение, мой разум, моя же крепость. Аз мене любящыя люблю, ищущии же мене обрящут благодать. Разумейте убо, незлобивии, коварство, ненаказаннии же, прилагайте сердца. Послушайте мене и паки, честная бо реку: и отверзу от устен правая, яко истине поучится гортань мой, мерзски же предо мною устны лживыя. С правдою вси глаголы уст моих: ничтоже в них стропотно, ниже развращенно. Вся права суть разумевающым, и проста обретающым разум. Научаю бо вас истине, да будет о Господе надежда ваша, и исполнитеся духа.

*Притчей чтение.*

[Глава и~] уста праведнаго каплют премудрость, язык же неправеднаго погибнет. устне мужей праведных каплют благодати, уста же нечестивых развращаются. [а~и] Мерила льстивая, мерзость пред Господем, вес же праведный приятен ему. Идеже аще внидет досаждение, тамо и безчестие: уста же смиренных поучаются премудрости. Совершение правых наставит их, и поползновение отрицающихся упасет их. не пользуют имения в день ярости, правда же избавит от смерти. умер праведный, остави раскаяние: наручна же бывает и посмеятельна нечестивых пагуба. Правда непорочнаго исправляет пути, в нечестие же падает неправда. Правда мужей правых избавит их: безсоветием же пленяются беззаконнии. Скончавшуся мужу праведну, не погибнет (с. 307) надежда: похвала же нечестивых погибнет. Праведник от лова убегнет, в негоже место предается нечестивый. Во устех нечестивых сеть гражданом, чувство же праведных благоспешное. Во благих праведных исправится град, и в погибели нечестивых радование. Во благословении правых возвысится град, усты же нечестивых раскопается. Ругается гражданом лишенный разума, муж же мудрый безмолвие водит.

*Премудрости соломони чтение.*

[Глава д~] Праведник, аще постигнет скончатися, в покои будет. Старость бо честна не многолетна, ниже в числе лет исчитается: седина же есть мудрость человеком, и возраст старости, житие нескверное. Благоугоден Богови быв, возлюблен бысть, и живый посреде грешник, преставлен бысть. Восхищен бысть, да не злоба изменит разума его, или лесть прельстит душу его. Рачение бо злобы помрачает добрая, и парение похоти пременяет ум незлобив. Скончався вмале, исполни лета долга: угодна бо бе Господеви душа его: сего ради потщася от среды лукавствия. Людие же видевше, и не разумевше, ниже положше в помышлении таковое: яко благодать и милость в преподобных его, и посещение во избранных его.

*На литии стихиры, глас з~. Самогласны:*

Возсия днесь яко солнце, и яко молния возблиста, отче, вещание твое, и якоже гром возгреме: с небесе бо имел еси свыше дохновение истинно. ныне же честныя мощи твоя неугасимы лучы чудес испущают от гроба яко от чертога светла, просвещающе душы поющих тя.

Преславно прославися святая церковь, в нейже положены быша честныя мощи твоя. к нимже вси вернии, (с. 308) притекающе, неисцельным страстем приемлют исцеления, о имени твоем, святителю алексие: моли, спастися нам.

*Слава, глас тойже:*

Святителей удобрение, алексие премудре, столпе и утверждение церкве, богословия труба златокованная, Троицы поборниче, благочестия законописче, празднующым нам обретение честных мощей твоих, оставление грехов испроси, и паству твою добре сохрани: да вси ублажаем тя.

*И ныне, праздника, или Богородичен.*

*На стиховне стихиры, глас е~. Самогласны:*

Приидите, внидем в церковь господню, в дом Бога нашего, и узрим (славу единороднаго от отца,) славу и украшение церковное, светильника неугасима, и яко от окрина благовонна, и от цветец райских неувядаемых, мировонна благовония, услаждающа сердца верных, честныя мощи святителя алексиа, различная исцеления испущающа, яко от источника приснотекущаго. о премудрых судеб твоих, Христе! таковую благодать даровавый угоднику твоему, егоже молитвами помилуй нас.

*Стих:*
Священницы твои облекутся в правду, и преподобнии твои возрадуются.

Благодать святаго духа действующая есть, к раце мощей твоих верою притекающым. тем бо благовоние мира чудес испущаеши, и недугов исцеление подаваеши. но, о пресвященный отче алексие! имеяй дерзновение к Богу, и с безплотными ликуя на небесех, с нимиже молися ему, еже спастися стаду твоему невоевану.

*Стих:*
Честна пред Господем смерть преподобных его.

Яко масличен новый сад возлюблен, божия трапезы был еси, яко истинный свидетель благовестия (с. 309) Христова, царя удивил еси чудес сиянии: царице же душею и телом ослепшей свет чувственный даровал еси, церкви же Христове пространно свет троичный зрети открыл еси. тем и Христос тя благослови, и видиши благая иерусалима, и в нем пищи божественныя наслаждаяся, достохвальне и преосвященне, святителю Христов алексие, и нас молитвами твоими общники быти царствия небеснаго сподоби.

*Слава, глас з~:*

Неиздаема есть благодать святителя алексиа, юже прият от всех царя Христа Бога: тем и честныя его мощи божиею силою выну содевают чудеса, и всех верою призывающих имя его от неисцельных недуг изменяют. егоже молитвами, Господи, Христолюбивому воинству нашему пособствуй на враги, и належащих нас скорбей душевных и телесных страстей свободи, яко человеколюбец.

*И ныне, праздника, или Богородичен.*

*Тропарь, писан на малей вечерни.*

*На утрени, на*
Бог Господь, *аще есть н~- ца, тропарь праздника, дважды: Слава, святителя: И ныне, праздника: аще ли пост, тропарь святителя, дважды: Слава, и ныне, Богородичен.*

*По а~-й стихологии, седален, глас и~:*

Наста светоносный день, чудотворца архиепископа алексиа память. приидите, сошедшеся празднуем светло, и составим лики, и похвалами почтим его и рцем ему: радуйся, честный светильниче российския земли: источаеши бо чудеса, и изливаеши исцеления, и молишися о душах наших.

*Дважды.*

*Слава, и ныне, праздника, или Богородичен:*

Да твой паки созиждеши образ, Cпасе, истлевший страстьми, небесных утаився существ, воплотился еси (с. 310) от Девы. ейже со страхом вопием: радуйся, обрадованная, Господь с тобою.

*По в~-й стихологии седален, глас д~:*

Приидите, торжествуем светло, празднующе память святителя алексиа чудотворца: преставися бо от земли к невещественным обителем, идеже зрит доброту неизреченную, ангельским ликом собеседник быв. темже со апостолы и мученики ликуя, отче наш алексие преподобне, прилежно молися владыце Христу о чтущих верою память твою.

*Дважды.*

*Слава, и ныне, праздника, или Богородичен:*

Стена непобедимая нам Христианом еси, Богородице Дево, к тебе бо прибегающе невредими пребываем, и паки согрешающе, имамы тя молитвенницу. тем благодаряще вопием ти: радуйся, благодатная, Господь с тобою.

*По полиелеи седален, глас и~:*

Проповедует, отче, твоя чудеса ныне российская митрополиа, и вся отечествия и страны чудодействия: яко вся от болезней и скорбей избави, богоблаженне алексие, питателю вдовиц и сирых аки отец помощник в скорбех всеизряден, плачущих утешение, пастырь и наставник блудящих, алексие преподобне: и нас твоими молитвами от бед избави, моляся Христу Богу, прегрешений оставление подати верою и любовию чтущым святую память твою.

*Дважды.*

*Слава, и ныне, праздника, или Богородичен:*

Яко Деву и едину в женах, тя без семене рождшую Бога плотию, вси ублажаем роди человечестии: огнь бо вселися в тя божества, и яко младенца млеком питаеши зиждителя и Господа. тем ангельский и человеческий род, достойно славим пресвятое рождество твое, (с. 311) и согласно вопием ти: моли Христа Бога, согрешений оставление даровати покланяющымся верою пресвятому божеству твоему.

*Таже степенна, а~-й антифон д~-го гласа. Прокимен:*
Честна пред Господем смерть преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие иоанна, зачало л~е от полу.*

*По н~-м псалме стихира, глас и~:*

Всяк язык да подвижится к похвалению преславнаго святителя и чудотворца алексиа, весь род и возраст всяк, юношы и девы, и старцы, монахи и священники, и вси земнии концы духовный лик составим пением, трубный глас восприимем, и благодарныя песни принесем, глаголюще: радуйся, Христов святителю, положивый душу за овцы твоя, яко общник Христа Бога нашего: радуйся, служителю небесный, и пастырей пастырю, и страдалец непобедимый: радуйся, приемый благодать духовную, отемлеши недуги, и отгониши духи лукавыя, и исцеляеши страсти, и просвещаеши верныя блистании чудес твоих: с вышними же лики ныне водворяяся, священнотаинниче, радости неизреченныя наслаждаешися. егоже моли, избавитися всякаго гнева и мучения творящым славную твою память.

*И аще есть н~-ца: канон праздника, на з~, и святителя канона два, на и~. Творение питирима, епископа пермскаго.*

*Глас з~. Песнь а~. Ирмос:*

Яко по суху пешешествовав Исраиль, по бездне стопами, гонителя фараона видя потопляема, Богу победную песнь, поим, вопияше.

Отверзи ми устне, благодатию твоего божества, Христе, и озарив просвети душу же и сердце, несумненною верою воспети обретение честных мощей святителя твоего алексиа. (с. 312)

*От*
уст недостойных, и от сердца нечиста, и от недостижнаго ума нашего, приими малое хваление, святителю алексие, воспети обретение честных мощей твоих.

Троицу лицы, единицу же существом, проповедал еси, святителю, и от тоя независтныя дары приял еси, и исцеления различная подаваеши верою приходящым к раце мощей твоих.

*Богородичен:*

Языков чаяние древле тобою даровася, пречистая Богородице: ты бо Христа родила еси, от рова прегрешений возводяща во тлю поползшыяся, и от бед избавляюща тя величающыя.

*Другий канон.*

*Глас и~. Песнь а~. Ирмос:*

Воду прошед, яко сушу, и египетскаго зла избежав, Исраильтянин вопияше: избавителю и Богу нашему поим.

Даждь ми слово, слове, и ум мой благодатию духа просвети, еже восхвалити твоего угодника, святителя алексиа.

Испроси у Христа даровати ми благодать духа, еже соплести тебе достодолжную хвалу, богомудре отче алексие.

Приими моление наше, святителю алексие, и озари нашя мысли светом твоих добродетелей, пети тя достойно.

*Богородичен:*

Земнороднии рождеством твоим, Дево Богородице, от земли к небесней высоте взяхомся, и ангельским ликом причтохомся.

*Катавасиа праздника.*

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Смиреномудрия нравом, и образа кротостию, ангельскому житию подобяся, нескверно и непорочно тело твое соблюл еси, пресвященный отче святителю алексие. (с. 313)

Яко звезда многосветлаго солнца, от гроба возсияша от многих лет сокровены честныя мощи святителя алексиа, чудес лучы испущающе, и исцеления всем подающе.

Радостию убо возрадовашася вси московстии народи, архиерей великий со святители, и Христолюбивии князи, и церковное все совокупление, егда обретошася честныя твоя мощи ничимже вредимы, святителю алексие.

*Богородичен:*

Рождшая свет всему миру, просвети наша помышления, пречистая владычце, и неразумия мглу далече отжени, едина богоблаженная.

*Ин. Ирмос:*

утвердися сердце мое во Господе, вознесеся рог мой в Бозе моем, разширишася на враги моя уста моя, возвеселихся о спасении твоем.

Молим тя, святителю, моли о хвалящих тя, и притекающих любовию к честным мощем твоим, еже получити грехов прощение, и бед свобождение.

Прослави тя Господи, святителю алексие, многа бо лета тело твое землею покровено соблюде нетленно, точащее чудеса просящым тя тепле.

Прояви Господь мощи твоя, и яко светильник светел постави я не под спудом, но на свещнице, да светят сиянием чудес притекающым ти с верою.

*Богородичен:*

Приводим тебе в молитву милостивную ходатаицу, рождшую тя плотию, Христе Боже наш, еяже молитвами, щедре, мир твой умири.

*Седален, глас а~:*

Память обретения честных мощей твоих наста нам светло празднество, пречудный святителю Христов алексие, прехвальне: в нюже чудес благодать приял еси от всех царя Христа Бога, различныя недуги от человек (с. 314) отгонити, и от уз избавляти, и обидимых от лют из\ъимати, темже зовем: избави нас от враг наших.

*Дважды.*

*Слава, и ныне, праздника, или Богородичен:*

Гавриилу вещавшу тебе, Дево, радуйся, со гласом воплощашеся всех Владыка, в тебе святем кивоте, якоже рече праведный Давид: явилася еси ширшая небес, поносивши зиждителя твоего. слава всельшемуся в тя, слава прошедшему из тебе, слава свободившему нас рождеством твоим.

*Песнь д~. Ирмос:*

Христос, моя сила, Бог и Господь, честная церковь боголепно поет, взывающи от смысла чиста, о Господе празднующи.

Благодарственныя песни принесем Христу Богу нашему, таковаго святителя даровавшему церкви своей, пречестное удобрение, и граду москве великое утверждение.

Яко аарон незлобием, духа благодатию, славне, в ризу свыше облеклся еси преподобия и правды: и предстоя престолу Христову, моли о нас непрестанно, святителю алексие.

Яко луча светозарнаго солнца, от гроба нам взыде, святителю, озаряя всех верою почитающих обретение честных мощей твоих, богоблаженне алексие.

*Богородичен:*

Радости нам ходатаица явилася еси, яко приемши исполнение всего божества, всенепорочная. тем вси радуйся, ангелово велегласно зовем, богорадованная.

*Ин. Ирмос:*

Из горы приосененныя, слове, пророк, единыя Богородицы, хотяща воплотитися боговидно усмотри, и со страхом славословяше силу твою.

Теплый предстателю бедствующих, и молящихся (с. 315) скорый услышателю, отче наш, святителю алексие, избави от всяких напастей вся призывающыя тя.

Светильниче всесветлый, просиявый добродетельми твоими, озари сердца наша, омраченная прилоги льстиваго, и разжени тму страстей присно борющих ны.

Празднующым светло память твою, отечеству нашему и людем, мир у Христа испроси, и избави от междоусобныя брани, и нашествий противных.

*Богородичен:*

Палата прекрасная, и престол всецаря Христа показалася еси, честншая бо еси воистинну всех тварей, Богомати, предстательница и покров душ наших.

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Благодатию божественнаго духа молитва твоя поспешествуема. егда убо церковь падеся, образов, иже в ней, святых ничимже вреди, яко ни праху прикоснутися им: тако и ныне сохраняй град твой от сопротивных враг.

Всем Христианом в бедах помощник, и граду москве велий заступник, недугующым врачь безмездный, и сущым в нуждах и скорбех готовейший утешитель, и ходатай теплый ко всех царю Христу Богу.

На земли положено бысть честное тело твое, святителю алексие, дух же возлете на небеса. со апостолы же и святители, со ангелы ликовствуя, святей Троице предстоиши: молися прилежно за град и люди твоя, святе.

*Богородичен:*

Тайны твоея глубина, пречистая Богородице, ангельския чины (с. 316) удивляет и честная твоя икона бесы смущает и прогоняет: мы же покланяемтися, ведуще тя божию матерь.

*Ин. Ирмос:*

*От*
нощи неведения, боговедением просветивый концы, просвети мя утром человеколюбия твоего, Господи.

Блистаньми чудес твоих, богомудре, церковь твою озари, и люди возвесели, Христа моля, дати всем нам грехов прощение.

Моли о нас всесвятую Троицу, святителю алексие, яко да низпослет нам благодать свою, хвалящым тя любовию. всечестная рака твоя, святителю алексие, чудеса точит приходящым верно, и просящым подает цельбу обильно.

*Богородичен:*

Единаго от Троицы воплощеннаго Бога истинно родила еси. егоже моли, от бед избавитися рабом твоим.

*Песнь з~. Ирмос:*

Житейское море воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Христовою силою облеклся еси, алексие премудре, и священнодетель истинен показался еси, божиим сиянием просветився, яко от окрина честныя твоея раки исцеления различна неоскудно подаеши празднующым верно честных твоих мощей обретение.

Вседетельнаго духа пресветлыми лучами осияемь присно от различных искушений и бед, и скорбей обдержащих нас, яко Христов угодник, отче, избави рабы твоя, светоносное твое торжество всегда совершающих верно, святителю алексие.

Ясно проповедал еси единство Троицы, и немудрых сердца в разум привел еси, и рождшему слово (с. 317) сопрестольно, богоразумием истинным равно славословив. тем, в небесных селениих водворяяся, от бед нас избавляй.

*Богородичен:*

Рождшая сияние славы отчи, Дево Богородице всепетая, просвети душы поющих тя: твоею бо благодатию нетленны сохранены быша честныя мощи святителя алексиа, различная дарования источающа верою чтущым память его.

*Ин. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Преосвященне алексие, красото церковная, архиереев благолепие, равностоятелю же святых ангел, моли о хвалящих тя, и испроси получити всем грехов оставление.

Преблаженне святителю алексие, молися прилежно за град и люди твоя, и обдержащия скорби премени: и грехов прощение, и горняго веселия наследие испроси.

Подвиг твоих трудами приял еси божественная дарования: честныя бо твоя мощи в шестьдесятное лето обретошася нетленны, исцеления различная подающыя.

*Богородичен:*

Припадающе молим тя прилежно, всемилостивая владычце: моли из тебе рождшагося, избавити ны лютыя скорби и варварскаго прещения, и всякаго навета вражия.

*Кондак, глас и~:*

Яко солнце незаходимое от гроба возсия нам, от мног лет сокровенны честныя твоя мощи нетленны, святителю алексие, тобою благодать приемлем: всю бо страну сию, и вся ны чудесы и добротою обогащаеши действом благодати, да поем ти: радуйся, отче, светило россии. (с. 318)

*Икос:*

Похвалим ныне святителя песньми, российскаго пастыря и учителя, и благочестно притецем в раце мощей его, и почерпем дарования, яко от источника исцелений: юже обстояще ныне радостно веселимся, и усердно обшедше, светоносными песньми прославим глаголюще: чудотворче святителю алексие, чудесы обогащай всех нас содеянием благодати, да поем ти: радуйся, отче, светило россии.

*Песнь з~. Ирмос:*

Росодательну убо пещь содела ангел преподобным отроком, халдеи же опаляющее веление божие мучителя увеща вопити: благословен еси, Боже отец наших.

*От*
светоносныя десницы прием благодать чудес, верою просящым, отче, исцеления различная подаваеши, святителю Христов алексие, благочестно поющым: благословен Бог отец наших.

Гроб, идеже положено бысть честное тело твое, сокрушен бысть от многаго камения, егда распадеся церковь, мощем же твоим никакоже прикоснуся. ихже мы зряще неизреченно светящихся, радостно зовем: благословен Бог отец наших.

В триех впостасех богоначальных, державу отца, равнодетельна сына, и духа богословил еси, и той тя прослави, и заступника тя показа, нам зовущым ти: избави нас, святе, от всех зол, находящих на ны.

*Богородичен:*

Тя заступницу, чистая Богородице, стяжахом, и на тя вси надежду возложихом, и к тебе прибегаем: спаси нас, всенепорочная, и избави молитвами твоими от одержащия скорби и мятежа, и лютых напастей, и бед. (с. 319)

*Ин. Ирмос:*

*От*
иудеи дошедше отроцы в вавилоне иногда, верою троическою пламень пещный попраша, поюще: отцев Боже, благословен еси.

орган духовный был еси, отче святителю алексие, умно движимь благодатию, присно бряцал еси, поя: отец наших Боже, благословен еси.

На земли яко солнце сияеши чудесы, отче блаженне, на небесех же венценосец радуяся поеши: отец наших Боже, благословен еси.

Благодатию духа честныя мощи святителя алексиа, различныя цельбы подают верою поющым: отец наших Боже, благословен еси.

*Богородичен:*

Телесныя слабости и душевныя недуги, богородительнице, любовию приходящих к крову твоему исцели, врача Христа нам рождшая.

*Песнь и~. Ирмос:*

Из пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. тя превозносим во вся веки.

На небесех чини ангельстии ликуют, и на земли верных собори светло празднуют обретение честнаго твоего телесе, святителю алексие, песньми славяще Христа во веки.

Вонми и услыши глаголы нашя, святителю Христов алексие, и спаси святейшаго патриарха нашего, град же и люди изми от всякаго зла поющыя, и превозносящыя Христа во веки вся.

Единоначальная Троица, всеми владычествующая, иже тобою воспеваемая, сим одари тя мановением (с. 320) божественным, цело и нетленно священное твое тело сохрани: славящих бо ю прославляет во веки.

*Богородичен:*

Не умолчим никогдаже величати и глаголати заступление твое, еже твориши, утишающи мятеж прибегающым к покрову твоему, Богомати, и надежду тверду имущым тя во веки.

*Ин. Ирмос:*

На горе святей прославльшася, и в купине огнем приснодевы моисеови тайну явльшаго, Господа пойте и превозносите во вся веки.

Потщися, святе, избавити ны от напастей и скорбей многих, обдержащих ны, плотских и душевных, да радующеся поем Христа во вся веки.

Призывающыя тя, отче, избави всякаго зла и лютых нахождений, и от напрасныя смерти исхити поющыя Христа во вся веки.

Манием божественным различныя цельбы подают честныя твоя мощи, святителю, просящым тя усердно, и Христа поющым во вся веки.

*Богородичен:*

Рождшая единаго от Троицы молити не престай, Богородице, избавитися нам от бед, поющым и превозносящым его во веки.

*Песнь ф~. Ирмос:*

Бога человеком не возможно видети, на негоже не смеют чини ангельстии взирати: тобою бо, всечистая, явися человеком слово воплощенно. егоже величающе, с небесными вои, тя ублажаем.

Со апостолы и святители владычню престолу, и с лики ангельскими предстоя, моли, избавити нас от печалей находящих на ны: яко бо огнь палящь и разжизающь, лютый пламень обходящий нас, от негоже избави ны, святителю алексие премудре, да тя ублажаем. (с. 321)

Явися звезде подобно светоносивей подобие образа твоего, духовными лучами просвещая сердца верных: богоразумия же светом, лучы чудес испущаеши, и исцеления подаваеши, святителю, празднующым любовию обретение честных мощей твоих.

В триех богоначальных впостасех един сый Бог славимый всегда, и царство имея непременно, всемощною твоею десницею шатания враг нечестивых, и братоубийц выи низверзи под нозе воинству нашему.

*Богородичен:*

Роди вси тя ублажают ныне, пречистая Богородице, и всяк град, и страна, оружие и заступление, и забрало тя имуще, хвалятся тобою, яко крепость их рождшую, Владыку всех Христа Бога, силу имущаго непобедимую.

*Ин. Ирмос:*

Проявленное на горе законоположнику во огни и купине, рождество приснодевы, в наше верных спасение, песньми немолчными величаем.

Помилуй ны смиренныя рабы твоя, святителю алексие, и от тмы скорбей изми, и пламене искушений исхити, верно к тебе притекающыя.

Яко звезда светозарная на небесех водворяяся с лики святых ангел, молися о хвалящих тя, и притекающих к раце честных мощей твоих.

Архиереев украшение, монахов удобрение, всех верных прописание, церкве изрядный пастырь и учитель, ты еси, алексие пресвященне.

*Богородичен:*

Безсеменно рождшая плотию впостасное слово пребезначальнаго отца, молися ему, Богородице всепетая, спасти душы поющих тя. (с. 322)

*Светилен:*

Приидите вси, дивнаго и славнаго в чудесех, великаго святителя алексиа песньми священными похвалим, российскаго светильника и учителя, и ангельским чином ссельника, и молитвенника тепла ко Господу, о чтущих память его.

*Дважды.*

*Слава, и ныне, праздника, или Богородичен:*

По Бозе упование наше имуще на тя, пречистая Богородице, молимтися, молися о нас ко из тебе рождшемуся, невредны нас даже до конца сохранити пририщущих к покрову твоему.

*На хвалитех стихиры на д~, глас и~.*

*Подобен: О*
преславнаго чудесе!

О преславное чудо, * ангелом подобное, * человеком же недоведомое, * еже много время во гробе лежащее пречистное тело * обретеся невредимо * чуднаго и предивнаго святителя алексиа, * исцеляющее недуги неисцельныя, * и прогоняющее духи лукавыя от приходящих к нему, и радостными сердцы Христа прославляющих, * возвеличившаго своего угодника.

*Дважды.*

О преславнаго чудесе, * приидите, насладимся, яко от окрина благими ухании, * невлажную сердец наших ниву умягчим: * како плотяный человек * небесоходец бысть, * какову же лествицу водрузи, * и божественнаго разума восход обрете, * и к Богу приближися, * и с лики святых ангел божественному престолу предстоя, * о нас непрестанно молится;

О преславное чудо, * богоизбранный святителю, * всей стране российстей звезда пресветлая, * и всем верным дарования различная подаваеши * от сокровища (с. 323) неиздаема, * источник исцелений, * немощным врачевство безмездно, * в напастех готовейший утешитель, * и молитвенник теплейший, алексие премудре, * моля о нас не престай человеколюбца, истинный наш учителю.

*Слава, глас и~:*

На небо ведущий путь, неблазненна спутника обрет, легце преименитаго града дойде, пощением горняго иерусалима прекрасная селения видит: и ныне к духовней трапезе совокупляет нас, теплый наш заступник, пресвященный и честный наш учитель алексий, чудотворныя и многоцелебныя своя мощи предложив нам яко снедь сладку и всестройну, во исцеление недужным, и скорбящым во утешение, прибежище же труждающымся, и духов злых отгонение: приидите, вси российстии народи, к честней раце его, и различная дарования приемлюще, того прославим, и молимся вопиюще: того молитвами, Христе Боже, спаси душы нашя.

*И ныне, дне: или Богородичен. Славословие великое. И отпуст.*

*На литургии блаженна, от канона песнь г~-я и з~-я. Прокимен:*
уста моя возглаголют премудрость, и поучение сердца моего разум. *Стих:*
услышите сия, вси языцы: *Апостол ко евреем, зачало тл~е. Аллилуиа, глас в~:*
уста праведнаго поучатся премудрости: *Стих:*
Закон Бога его в сердце его. Евангелие луки, зачало к~д. Причастен: В память вечную будет праведник.

