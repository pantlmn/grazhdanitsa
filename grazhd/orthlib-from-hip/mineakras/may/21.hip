<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 324)

*Месяца тогоже в к~а-й день.*

*Святых великих царей и равноапостолов, константина и елены:*

*И сретение пречистыя Богородицы чудотворныя иконы владимирския:*

*И память святаго благовернаго князя константина и чад его: михаила и феодора, муромских чудотворцев.*

Службы их писаны по сей службе.

*Стихиры праздника г~: И святых е~, глас д~.*

*Подобен:*
Дал еси знамение:

оружие крепчайшее царю нашему дал еси * крест твой честный, * имже царствова на земли праведне, * просияв благочестием, * и царствию небесному сподобися * милосердием твоим: * с нимже твое человеколюбное смотрение славим, * Иисусе всесильне, * Cпасе душ наших.

Дал еси, человеколюбче, * благочестивому твоему угоднику * соломонову мудрость, * Давидову кротость и апостольское православие, * яко царей царь, * господьствующих всех Господь. * темже твое человеколюбное смотрение славим, * Иисусе всесильне, * Cпасе душ наших.

Первый повинул еси багряницу, * приснопомнимый (с. 325) царю, * волею Христу, * того познав Бога, * и всеми царствующаго всех благодетеля, * победотворна всякому началу, и власти превышшаго. * отсюду тебе, Христолюбче, * царство исправил есть Иисус человеколюбец, * и Спас душ наших.

*Слава, глас в~. Византиево:*

Богатых даров лучшая прием от Бога, царю державнейший, константине превеликий, добре в сих преуспев: озарився бо зарями пресвятаго духа от сильвестра святителя крещением, во царех явился еси непобедимь, вселенную яко дар дал еси зиждителю твоему, и царствующий град благочестивый. темже моляся не престай Христу Богу, даровати всем творящым память твою, яко дерзновение имея, согрешений прощение и велию милость.

*И ныне, праздника. Вход. Прокимен дне. И чтения.*

*Царств третиих чтение.*

[Глава и~] Ста соломон пред лицем жертвенника господня, пред всем собором Исраилевым, и воздев руце свои на небо, и рече: Господи Боже Исраилев, несть бог, якоже ты на небеси горе, и на земли доле. Аще бо небо, и небо небесе не довлеют тебе, како дом сей, егоже создах имени твоему; обаче и призриши на молитву мою, Господи Боже Исраилев, услышати моления и молитву, еюже раб твой молится пред тобою, к тебе днесь. Да будут очи твои отверсты на дом сей день и нощь, на место сие, о немже глаголал еси: будет имя мое тамо, еже услышати молитву, еюже молится раб твой на месте сем, во дни и нощи: и послушати мольбы раба твоего, и людей твоих Исраиля. И елика аще помолятся к тебе на месте сем, и ты услышиши на (с. 326) месте жилища твоего на небеси: и сотвориши, и милостив будеши им.

*Пророчества исаиина чтение.*

[Глава кс~а] Да возрадуется душа моя о Господе: облече бо мя в ризу спасения, и одеждею веселия одея мя: яко жениху возложи мне венец: яко невесту украси мя красотою. И яко земля растящая цвет свой, и яко вертоград семена своя прозябает: тако возсияет Господь правду, и радость пред всеми языки. [кс~в] Сиона ради не умолкну, и иерусалима ради не попущу, дондеже убо изыдет яко свет правда моя, спасение же мое яко свеща разжжется. И узрят языцы правду твою, и вси царие земстии славу твою, и нарекутся именем твоим новым, еже Господь именует е. И будеши венец доброты в руце господни, и диадима царствия в руце Бога твоего. И ктому не наречешися оставлен, и земля твоя ктому не наречется пуста: тебе бо наречется воля моя, и земля твоя вселенная, яко благоволит Господи в тебе, и земля твоя населится. И яко живый юноша с девою, тако поживут сынове твои с тобою: и будет имже образом возвеселится жених о невесте, тако возвеселится Господь о тебе.

*Пророчества исаиина чтение.*

[Глава кс~] Светися, светися, иерусалиме: прииде бо твой свет, и слава господня на тебе возсия. Яко се тма покрыет землю, и мрак на языки: на тебе же явится Господь, и слава его на тебе узрится. И пойдут царие светом твоим, и языцы светлостию востока твоего. Возведи окрест очи твои, и виждь собранная чада твоя: приидут вси сынове твои издалеча, и дщери твои на рамех возмутся. Тогда узриши и возрадуешися, и (с. 327) убоишися, и ужаснешися сердцем, егда приложит на тя богатство моря, и язык, и людей. И приидут ти стада велблуд, и покрыют тя велблуды мадиамстии и гефарстии, вси от сава приидут, носяще тебе злато и ливан, принесут тебе и камень честен, и спасение от Господа благовестят. И вся овцы кидарския соберутся тебе, и овни навеофстии приидут тебе, и вознесутся приятная на жертвенник мой, и дом молитвы моея прославится. Кии суть, иже яко облацы летают, и яко голубие со птенцы своими; Со мною есть сион, мене острови ожидаша, и корабли фарсийстии в первых, еже привести чада твоя издалеча, и сребро, и злато их с ними, за имя господне святое, и за еже святому Исраилеву славну быти. И созиждут сынове инороднии стены твоя, и царие их предстанут тебе: за гнев бо мой поразих тя, и за милость мою возлюбих тя. И отверзутся врата твоя, иерусалиме, выну день и нощь, и не затворятся, еже ввести к тебе силу языков, и цари их ведомыя. Языцы бо и царие, иже тебе не поработают, погибнут: и языцы запустением запустеют. И слава ливанова к тебе приидет в кипарисе и певке, и кедре, вкупе, прославити место святое мое, и место ног моих прославлю. И пойдут к тебе боящиися, сынове смиривших тя, и прогневавших тя, и поклонятся следам ног твоих вси прогневавшии тя, и наречешися град Господень сион святаго Исраилева. За еже быти тебе оставлену и возненавидену, и не бе помогаяй тебе: и положу тя в радость вечную, веселие родом родов. И иссеши млеко языков, и богатство царей снеси, и разумееши, яко аз Господь спасаяй тя, и избавляяй тя Бог Исраилев. (с. 328)

*На литии стихира храма, и святых, глас а~:*

Достодолжно совершаем память твою, константине равноапостольне, всех царей степень и похвало: просвещен бо быв лучами духа, всю уяснил еси церковь Христову: соборы верных отвсюду собрав, в светлем граде никейстем, идеже злочестивых угасися шатание, и еретическия изнемогоша языки, и обуяша, православных же вознесеся венец, явльшейся вере. отнюдуже от них прославися православнейший, и всем царем проповедан был еси отец, яко первый багряницу от Бога прием. темже молимтися совершающии память твою верно: испроси очищение прегрешений душам нашым.

*Глас в~. Византиево:*

Не от человек звание приим, но яко божественный павел, имел еси сие паче свышше, преславне константине, от Христа Бога. Знамение бо креста на небеси видев, сим уловился еси яко добрейший лов: о сем и победитель противу видимых и невидимых врагов явился еси непобедимь. темже молим тя яко тепла молитвенника земнии, достойно память твою почитающе, в дерзновении испросити нам просвещения, очищения и велия милости.

Благочестиваго константина память, яко миро истощеваемо днесь возсия: Христа бо возжелев, идолы пренебреже, храм воздвиг на земли распеншемуся нас ради, на небесех же восприя надежды венец.

*Глас г~:*

Юношеский провождая возраст, якоже божественный павел, с вышних приял еси божественное дарование: и лютаго борца рать всеоружеством креста низвергл еси, царей похвало, константине апостоле, о нас ко Господу молися, спастися душам нашым. (с. 329)

*Глас д~:*

Хвала Богу от бренных устен воспеваема есть в божественней памяти твоей, константине всехвальне: ты бо явился еси преизящный воин словесе веры, поругав изваянныя идолов зраки: и ныне причелся еси светлости троичней, просвещаяй помышления наша мольбами твоими.

*Слава, глас е~:*

Церковь днесь украсившися державою твоею, царю, тайно веселится, и твою всечестную память по достоянию прехвально почитает зовущи: радуйся, иже павлу поревновавый, и крест Христов вземый и сети сокрушивый сопротивоборца: радуйся, царей всеизрядне, и апостолом равночестне, радуйся, верных утверждение, и воинов крепкое забрало, константине блаженне, о нас ко Господу не оскудей моляся, яко дерзновение имеяй, царей украшение.

*И ныне, праздника: или, Богородичен.*

*На стиховне стихиры, глас в~. Подобен:*
Егда от древа:

Первый царь во Христианех от Бога, константине, скиптр восприял еси: тебе бо явися в земли крыемо спасительное знамение, имже и языки вся покорил еси под ноги римлян, оружие необоримое имеяй животворящий крест, блаженне, имже и привелся еси Богу нашему.

*Стих:*
Вознесох избраннаго от людей моих, обретох Давида раба моего.

Воистинну блаженно чрево, и освященная утроба тебе носившая, царю мировожделенне, Христианов радосте, константине боговенчанне: римлян славо, богатство и поборниче сирых и вдовиц, покров смиренных, и недоумеющихся в скорбех исправление, воистинну и пленных избавление. (с. 330)

*Стих:*
Сего ради помаза тя, Боже, Бог твой елеем радости.

Желанием и любовию Христовою уязвившися мати пресладкия отрасли, со тщанием прииде в святый сион, на место святое, на немже распятся волею Спас наш, во еже спасти нас: идеже крест вземши, радующися взываше: слава даровавшему мне, егоже надеяхся.

*Слава, глас и~:*

Свет пресветлый, царская звезда невечерняя, от неверия в веру божества прешедши, приведеся освятити люди и град: и образ креста на небеси видев, услыша оттуду: сим побеждай враги твоя. отонудуже приемь разумение духа священник извещен, и царь, елеем утвердил еси церковь божию, православных царей, отче, егоже и рака исцеление точит, константине равноапостольне, молися о душах наших.

*И ныне, праздника. Тропарь, глас и~.*

Креста твоего образ на небеси видев, и якоже павел звание не от человек прием, в царех апостол твой, Господи, царствующий град в руце твоей положи: егоже спасай всегда в мире, молитвами Богородицы, едине человеколюбче.

*На утрени на*
Бог Господь, *тропарь праздника, дважды:*

*Слава, святых: И ныне, праздника.*

*По а~-й кафисме, седален, глас г~: Подобен:*
Божественныя веры:

Новый был еси Давид образы, рог свыше восприем царствия верх твой: елеем бо духа помаза тя, славне, пресущное слово и Господь: отонудуже приял еси и скиптр, премудре, царский, прося нам велия милости.

*Дважды.*

*Слава и ныне, праздника, или Богородичен:*

Божественная скиния была еси слова, едина пречистая (с. 331) Мати Дево, чистотою ангелы превозшедшая, паче всех мене персть бывша, осквернена плотскими прегрешеньми, очисти молитв твоих божественными водами, подающи, чистая, велию милость.

*По в~-й кафисме, седален глас з~. Подобен:*
Ангельския:

уязвляемь на кресте, творец солнца и твари, тебе яко звезду светлую с небесе звездами привлече: емуже и державу первому царскую возложи. темже тя восхваляем, константине, царю благочестивейший, с еленою материю богомудрою.

*Дважды.*

*Слава, и ныне, праздника, или Богородичен:*

Преднаписует гедеон зачатие, и сказует Давид рождество твое, Богородице: сниде бо яко дождь на руно слово во чрево твое, и прозябла еси без семене, земле святая, мирови спасение, Христа Бога нашего, благодатная.

*По полиелеи седален, глас д~. Подобен:*
Скоро предвари:

Благонарочита память твоя явльшися нам, озаряет концы богоразумия светом, константине богодухновенне. ты бо в царех благочестивне показался еси, законы небеснаго царя соблюд. темже молитвами твоими избави нас от искушений.

*Дважды.*

*Слава, и ныне, Богородичен:*

Обновила еси, чистая, божественным рождеством твоим истлевшее во страстех земнородных мертвенное существо, и воздвигла еси вся от смерти к животу нетления: темже тя по долгу блажим вси, Дево препрославленная, якоже прорекла еси.

*Степенна, а~-й антифон д~-го гласа. Прокимен, глас д~:*
Вознесох избраннаго от людей моих. *Стих:*
Сего ради помаза тя, Боже, Бог твой: Всякое дыхание: *Евангелие иоанна, зачало л~з. По н~-м псалме, Слава:*
Молитвами боговенчанных царей, (с. 332) милостиве: *И ныне:*
Молитвами Богородицы: *Таже:*
Помилуй мя, Боже: *Посем стихира глас в~:*
Благочестиваго константина: *ищи на литии, лист ркс~в на об.:*

*Канон праздника, на з~: и святых, на и~.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Едине небесный царю, царствующаго греха ныне во мне, твоих угодников мольбами, смиренную душу мою свободи.

Горняго быв рачитель царствия, блаженне константине, царю всех и владыце умом чистым веровав послужил еси.

Светом облиставшися богоначальным, тму неразумия оставила еси воистинну, богомудрая елено, приискренно царю веков поработала еси.

*Богородичен:*

Дверь божественнаго востока, отверзи ми двери покаяния: и от дверей смертоноснаго греха ходатайством твоим избави мя, владычце.

*Катавасиа праздника.*

*Песнь г~. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Возмездия небесная получити потщался еси: темже зовущему, богомудре, последовал еси, и тму оставил еси, отче, преданныя ти лести, и светильник духом божественным был еси.

Христу прилепившися, и на него, всечестная, всю возложивши надежду, священная его места достигла еси, в нихже пречистыя страсти, воплотився, претерпе преблагий. (с. 333)

Спасительное оружие, неразоримое одоление, Христианскую надежду, крест честный, завистию сокровенный, ты явила еси, божественным распаляема желанием, богоблаженная.

*Богородичен:*

Священнаго гражданства отпад, пречистая, приложихся скотом, и осужден весь бых: яже судию рождшая, всякаго осуждения избави и спаси мя.

*Кондак и икос праздника. Таже седален, глас и~.*

*Подобен:*
Премудрости:

Чувства простер к небеси, и звездную навыкнув доброту, от сих тайноучимь бывая всяческих Господа: крестное же оружие посреде облиста, написуя о сем побеждати, и державным быти. темже души твоея отверз очеса, письмо прочел еси, и образу научився, константине всечестне: моли Христа Бога, согрешений оставление даровати празднующым любовию святую память твою.

*Дважды.*

*Слава, и ныне, праздника, или Богородичен:*

Премудрость и слово в твоем чреве заченши неопально, Мати божия, мирови родила еси мир содержащаго, и в об\ъятиях понесла еси вся носящаго, питателя всех, и творца твари. темже молю тя, всесвятая Дево, и верно славлю тя, избавитися ми от прегрешений, и в день суда, егда предстати имам пред лицем создателя моего, владычце Дево чистая, твою помощь тогда подаждь ми: вся бо можеши, елика хощеши, всепетая.

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

С небесе яко павла тя древле уловляет Христос Господь, константине, научая тя, царя единаго сего почитати. (с. 334)

Пресветлым знамением, тя, блаженне, звездами Христос солнце озаряет: и светильника тя омраченным показа.

И нравы боголюбива, и божественными деянии досточудна, блаженная, была еси: сего ради верою тя славим.

Являеши крыемую леты многими ныне божественную победу креста: имже спасохомся, и демонския прелести избавихомся.

*Богородичен:*

Душу мою озари, омраченную согрешеньми, яже солнце правды рождшая, приснодево.

*Песнь е~. Ирмос:*

утренююще, вопием ти, Господи, спаси ны: ты бо еси Бог наш, разве бо тебе иного не вемы.

утреневав к незаходимому солнцу и владыце, царю богомудре, света исполнен был еси.

Любовь и совершенное милосердие, яко порфиру носящи, вселилася еси ныне в вышняя царствия.

Совокупилася еси со безплотных, елено, ликостоянии, Богу угодивши добродетельными твоими деянии.

*Богородичен:*

Дево, душу мою очисти, оскверненную сластьми телесными, наветом змииным.

*Песнь з~. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Собрал еси богоносных отец блаженный лик преславно: и теми, константине, всех обуреваемая сердца утвердил еси, единочестна славословити рождшему слова, и сопрестольна.

Веровавши в Господа жива, еже быти всем подающаго, мерзских и суетных идолов мертвенная (с. 335) отринула еси служения, и прияла еси радостно, елено, царство небесное.

Дланию твоею окормляеми, слове, неведения глубочайшую тму, и лютаго безбожия бурю, тобою царствовавшии отринуша, и приведошася к тихим благочестия пристанищам радующеся.

*Богородичен:*

Исцели неисцельно недуговавшее, и ухаплением лукаваго люте уязвившееся сердце мое, отроковице, и твоего исцеления сподоби и спаси мя, на тя надеющагося, мольбами твоими, пречистая.

*Кондак, глас г~. Подобен:*
Дева днесь:

Константин днесь с материю еленою крест являют, всечестное древо, всех убо иудеев посрамление суще, оружие же на противныя верных людей: нас бо ради явися знамение велие, и во бранех грозное.

*Икос:*

Константина, вернии, с материю почтим: Давида бо и сии словеса услышавше, на кедре и певге, и кипарисе, тресложный крест познаша, имже спасительная страсть последова: и вся представиша иудеи, уготовитися показати людем велие оправдание, сокровенное зависти ради и ненависти тех: и сие обретше показаша они. сего ради всем победоноснии явишася, оружие носяще необоримое, знамение велие, и во бранех грозное.

*Песнь з~. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Твоя повеления сохраняя, повинуся твоему закону константин. темже беззаконнующих низложи ополчения, вопия тебе: Господи Боже, благословен еси. (с. 336)

Древо, еже всех извлекшее, досточудне, из рова погибели, загребенное завистию, нам открываеши, погребаяй демоны всегубительныя во веки.

Деянии божественными создала еси сердце твое церковь Богу, елено, и храмы священныя тому соделала еси, идеже плотию пречистыя нас ради под\ъят страсти.

*Богородичен:*

Волею моею согрешаяй, и порабощен безместными обычайми, ко обычному твоему ныне притекаю милосердию, отчаяннаго спаси мя, пресвятая Богородице.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Яко багряницею, славне, одеявся милосердием, и якоже хламидою, в добрую кротость венцем украшен был еси, добродетелей совершенным умом, и преставлься от земли к вышнему царствию, зовеши: иереи, благословите, людие, превозносите Христа во веки.

Веселящуюся видящии с сыном тя богомудрым, славная елено, в божии царствии, Христа величаем, ваш честный праздник показавшаго нам, паче лучи солнечныя нас озаривший, верно поющих: людие, превозносите Христа во веки.

Яко чудно желание твое, и нрав божественный, славная елено, женам похвало: мест бо достигши честныя страсти под\ъемших, владыце всех храмы прекрасными удобрила еси, вопиющи: людие, превозносите Христа во вся веки.

*Богородичен:*

Души моея очи, многими преступлении (с. 337) ослепленныя, Богородице, просвети: ум мой умири, и сердце, молюся, смущенное сластьми многообразными, и спаси мя вопиюща: иереи, благословите, людие, превозносите чистую во вся веки.

*Песнь ф~. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Гроб, идеже лежит священное, константине, и честное тело твое, зарю божественных исцелений, чисте приступающым всегда источает, страстей различных тму отгоня, и светом невечерним просвещая восхваляющих тя.

Свято свою скончавши жизнь, со святыми ныне вселилася еси, освящения исполнена бывши и просвещения. темже и исцелений всегда источаеши реки, и страсти попаляеши, елено блаженная, и напаяеши душы нашя.

Пребезначальне безсмертне царю, царствия вышняго сподобил еси, ихже благочестно древле оправдал еси на земли, еже царствовати, Господи, тя возлюбивших чисте, елену святую и великаго константина, ихже молитвами всех ущедри.

*Богородичен:*

Всех царя и творца заченши, Дево, родила еси: и се ныне якоже царица одесную сего, чистая, предстоиши. темже молю тя, шуия части избави мя в час суда, и десным овцам сопричти.

*Светилен. Подобен:*
Жены услышите:

Светильницы, просветившии вселенную всю благочестия верою, вы явистеся воистинну, боговенчанне константине и елено славная: вас возвеличившаго Христа песньми славословим, дивнаго во святых. (с. 338)

*Слава, другий подобен:*
учеником:

Не от человек прият царственную державу, но от божественныя благодати, константин великий с материю: с небесе облистаемь же зрит креста божественную победу, иже сим погубив врагов, идольскую разруши лесть: в мире же укрепи православную веру.

*И ныне, праздника.*

*На хвалитех стихиры, праздника г~, и святых г~. Глас и~.*

*Подобен: О*
преславнаго чудесе!

Радуйся, константине премудре, * православия источниче, * напаяяй всегда сладкими водами * всю подсолнечную: * радуйся, кореню, * из негоже прозябе плод, * питаяй церковь Христову: * радуйся, похвало концев преславне, * христианских царей первейший: * радуйся, радосте верных.

Царствуяй тварию, * благопокорное предзряй, * сердца твоего, премудре, * словесне уловляет тя, * безсловесием держима: * и озарив твое помышление * благочестия разумении, * миру показа * светозарна яко солнце, * лучы испущающа божественных деяний, преславне.

Господня учения, * якоже земля избранная, * приемши, всехвальная, * добродетельных деяний * благоплодие прозябла еси, * помышления наша питающее, * уподоблением, елено премудрая, гражданства твоего. * темже празднуем радостно, * днесь память твою торжествующе.

Елеем радости, * твоя причастники, Христе, * константина и елену, * преславно помазал еси, * прелесть возненавидевших, * и твоея доброты возжелавших, * и царствия небеснаго твоего сих сподобил еси, * благочестно первее на земли, слове, царствовавших, * мановением твоим.

*Слава, глас и~: Мефодиа патриарха:*

Царь царей и Бог, богатыми даровании украшаяй достойныя, сам с небесе, якоже павла преславнаго, (с. 339) знанием крестным, тебе константине улови, сим, рек, побеждай враги твоя. егоже взыскав с материю богомудрою, и обрет, якоже желал еси, сих державно в бегство обратил еси. с нею убо моли о православных людех и Христолюбивом воинстве, и о всех память твою совершающих верно, единаго человеколюбца, избавитися всякаго гнева.

*И ныне праздника. Славословие великое. Ектении. И отпуст.*

*На литургии блаженна, праздника песнь рядовая: и святых песнь з~, на д~. Прокимен, глас и~:*
Во всю землю изыде вещание их, и в концы вселенныя глаголы их. *Стих:*
Небса поведают славу божию: *Апостол к галатом, зачало с~.*

*Аще ли прилучится внутрь н~-цы, чтется апостол в деяниих, зачало м~ф. Аллилуиа, глас а~:*
Вознесох избраннаго от людей моих. *Стих:*
Господи, силою твоею возвеселится царь. *Евангелие иоанна, зачало л~е от полу. Причастен:*
Во всю землю:

[Зри] Вестно буди, аще случится память святаго царя константина в четверток вознесения, или в неделю з~-ю святых отец: службу его пети, якоже иоанну богослову, по темже главам.

*Служба сретению чудотворныя иконы пресвятыя Богородицы, яже нарицаестя владимирская.*

*Вечер,*
Блажен муж: *На*
Господи, воззвах, *стихиры на и~. Глас д~.*

*Подобен:*
Яко добля:

Яко светоносная палата, * и одр всезлатый, Богородице владычце: * ты бо слово божие * во твоих ложеснах вместила еси, * и рождши нам солнце незаходимое, * (с. 340) свет невечерний, * наша прежде неразумием омраченная сердца * благоразумием осветила еси, * и льсти тму разорила еси.

Твоим рождеством * адова крепость разорися, * и все человечество спасено бысть. * ныне же твоими молитвами * врагов наших шатание низложи, * и крепость их сокруши, * и людем твоим победы на враги даруй: * да посрамятся вси * являющии рабом твоим злая.

Богородице владычце, * державная помощнице, * укрепи славящую тя страну на враги, * да якоже древле спасла еси царский град от нахождения поганых: * тако и ныне спаси страну российскую от нахождения вражия, от междоусобныя рати, * от глада же и труса, * Дево неискусобрачная. * сего ради тя славит страна российская, человеком помощницу.

Ныне страна российская * о тебе хвалится и веселится, * имеющи тя заступницу непостыдную, * и стену нерушиму граду нашему, * непоколебимое основание, * стража неусыпна земли российския. * не престай ныне твоими, госпоже, молитвами * избавляти твой град и люди от всех бед.

Тебе припадают, госпоже, * святителей сословие, и собори, * совокупление всех, * монаси и простии, * и весь народ умильно молящеся, * тебе ныне кланяющеся, * и любезно целующе твой образ, * и молящеся глаголют: * чтущий тя град всегда спасай от всех бед.

*Ины стихиры, глас и~. Подобен: О*
преславнаго чудесе!

О преславнаго чудесе! * иже невместимый небесы, * и ангелы славимый, и от серафимов поемый, * на землю сошед, в твою утробу вместися, * и ключа девства не разруши, * наше естество древле от диавола мучимо (с. 341) из\ъят, * и весь род человеческий свободи: * тебе же, госпоже, заступницу нам дарова. * тем не престай сохраняти и спасати душы нашя, яко милосерда.

О преславнаго чудесе! * се заступление прииде, * сопротивление низложися. * град наш спаси, * враги нашя прожени, * и нас рабов твоих твоею милостию возвесели. * о божия слова селение, * род человеческий чтущий тя * всегда спасай от всех бед.

Подаждь утешение * твоим рабом, чистая, * напастьми одержимым, * и рог верных вознеси, * богородительнице Марие, * спаси молитвами твоими град твой неразрушимь, * и варварская шатания низложи, * и нас рабов твоих, безневестная, * хвалящих тя спаси.

*Слава, и ныне, глас и~:*

Приидите, российстии собори, приидите, верных совокупления, в сретение царицы богоотроковицы: се бо грядет царица своим образом честным, спасти град и люди от сопостатных поган невоеваны. о чудо велие и преславное, и пребольши ума. како пришествием честнаго ея образа сопротивнии побеждаются, и отечество наше утверждается; нощь упразднися, и день приближися: егоже ради тебе вину спасения нашего естество наше приемлет, и вся тварь воспевает ти зовущи: радуйся, предстательнице и помощнице, и спасение душ наших.

*Вход. Прокимен дне. И чтения три.*

*Бытия чтение.*

[Глава к~и] Изыде иаков от студенца клятвеннаго, и иде в харрань. И обрете место, и спа тамо, зайде бо солнце: и взят от камения места того, и положи возглавие себе, и спа на месте оном и сон виде: (с. 342) И се лествица утверждена на земли, еяже глава досязаше до небес, и ангели божии восхождаху и низхождаху по ней. Господь же утверждашеся на ней, и рече: аз Бог авраамов, отца твоего, и Бог исааков, не бойся. Земля, идеже ты спиши на ней, тебе дам ю, и семени твоему. И будет семя твое яко песок земный, и распространится на море и ливу, и север, и на востоки: и возблагословятся о тебе вся колена земная, и о семени твоем. И се аз с тобою сохраняяй тя на всяком пути, аможе аще пойдеши, и возвращу тя в землю сию, яко не имам тебе оставити, дондеже сотворити ми вся, елика глаголах тебе. И воста иаков от сна своего, и рече: яко есть Господь на месте сем, аз же не ведех. И убояся, и рече: яко страшно место сие, несть сие, но дом божий, и сия врата небесная.

*Пророчества иезекиилева чтение.*

[Глава м~г] Тако глаголет Господь: будет от дне осмаго и прочее, сотворят иереи на олтари всесожжения вашего, и яже спасения вашего, и прииму вы, глаголет адонаи Господь. [м~д] И обрати мя на путь врат святых внешних, зрящих на востоки, и сия бяху затворена. И рече Господь ко мне: врата сия затворена будут, и не отверзутся, и никтоже пройдет сквозе их, яко Господь Бог Исраилев пройдет ими, и будут затворена. Яко игумен сядет в них снести хлеб, по пути еламских врат внидет, и по пути его изыдет. И введе мя по пути врат святых, сущих к северу, прямо храму, и видех, и се исполнь славы храм Господень.

*Притчей чтение.*

[Глава ф~] Премудрость созда себе дом, и утверди столпов седмь. Закла своя жертвенная, и раствори в чаши (с. 343) своей вино, и уготова свою трапезу. Посла своя рабы взывающи с высоким проповеданием на чашу, глаголющи: иже есть безумен, да уклонится ко мне, и требующым ума рече: приидите, ядите мой хлеб, и пийте вино, еже растворих вам. Оставите безумие, и живи будете: и взыщите разума, да поживете, и исправите разум в ведении. Наказуяй злыя, приимет себе безчестие: обличаяй же нечестиваго, опорочит себе: обличение бо нечестивому, раны ему. Не обличай злых, да не возненавидят тебе, обличай премудра, и возлюбит тя. Даждь премудрому вину, и премудрейший будет: сказуй праведному, и приложит приимати. Начало премудрости, страх Господень, и совет святых, разум: разумети бо закон, помысла есть благаго. Сим бо образом многое поживеши время, и приложатся тебе лета живота.

*На литии стихиры глас в~, самогласны:*

Яко воистинну древняго кивота пречестнее, егда Давид собрав чины ликовствоваше, ныне твоя, Богородице, икона, ейже предстоят архиереев собори, и с чинми ангел, и все Христоименитых людей множество, достойно блажат тя матерь божию, и прославляют раболепно, и чествуют, и покланяются, и молятся тебе по Бозе: да мир умириши в православии, и отечество утвердиши, и спасеши от всех зол твоя рабы, яко едина благословенная.

Предстоят ти, госпоже Богородице, пред твоим, пречистая, образом, архиереев сословие и вси людие, монаси и простии, ведуще тя воистинну помощницу сильну и непобедиму, моления тебе приносити от всея души подвизают, и поущают на молитву к Богу, требующе твоея помощи, да простреши богоносныя (с. 344) твоя руки, и умолиши за мир. вонми и услыши, владычце, и подаждь утешение рабом твоим, дондеже не одолеют ны грехи нашя тяжкия и лютыя: твоея бо всегда требуем вси помощи.

*Глас и~:*

Первее написавшейся твоей иконе евангельских таин благовестником, и к тебе царицы принесенней, да усвоиши ту, и сильну соделаеши спасти чествующыя тя. и порадовалася еси, яко сущи милостива, спасения нашего содетельница, яко уста и глас иконе бывше, якоже и Бога внегда зачинающи во чреве, песнь воспела еси: се от ныне ублажат мя вси роди, и на ту зрящи глаголала еси со властию: с сим образом благодать моя и сила. и мы истинно веруем, яко се рекла еси, госпоже, сим образом с нами еси. тем благоговейно предстояще, покланяемся тебе раби твои: посети ны твоими матерними щедротами.

*Глас з~:*

Гора еси великая и преславная, паче горы синайския, Богородице: она бо не терпяше снития славы божия во образех и сенех, огнем возгарашеся, и громи, и молнии, тамо быша. ты же весь божественный огнь сущь, божие слово во чреве твоем неопально носила еси, и от сосец твоих млеком питала еси манием носящаго вся. и матернее дерзновение к нему имущи, помози, владычце, верно празднующым твой честный праздник, и не забуди, милостивно посещающи: прияла бо еси от Бога дар строити и покрывати Христоименитое стадо, рабы твоя.

*Слава, и ныне, глас з~:*

Тебе вси роди человечестии хвальныя дары приносят, владычце, и молятся яко царице и матери божии. пророцы тя премудро проповедаша, левити благословиша, апостоли (с. 345) и мученицы исповедаша: вся сословия покланяются, архиерее проповедают, монаси и простии благоговеют, богатии и убозии, сироты и вдовы, и всяк возраст, и всяко приспеяние старческое и младенческое, под кров твой державный с верою прибегаем: покрый и соблюди, госпоже, молитвами твоими, и спаси от бед душы нашя.

*На стиховне стихиры, глас и~. Подобен:*
Что вас наречем:

Что тя наречем, Богородице владычце; * корень ли иессеов; * от тебе бо нам Христос яко цвет изыде. * манну ли, * верных сердца услаждающую твоим рождеством; * руно гедеоново; * на тя бо Христос яко роса сниде, * и тя заступницу нам показа: * егоже моли, спасти душы нашя.

*Стих:*
Слыши, дщи, и виждь, и приклони ухо твое.

Да вси похвалим, вернии, * таково нам заступление давшую непостыдное, * и непреборимое на враги одоление победное, * и нам всем спасение, * и граду нашему стену и покров, * и основание непоколебимое, * и отечеству нашему на сопостаты пособие, * и непобедимую победу.

*Стих:*
Клятся Господь Давиду истиною, и не отвержется ея.

Достойно тя блажит человеческий род, чистая, * яко спасаеши чтущыя тя от всех бед: * ты бо, госпоже Дево чистая, * заступница непостыдная твоим рабом показалася еси, * и молитвенница тепла к Богу от находящих скорбей. тобою варварская шатания разрушаются, * и стрелы вражия упраждняются, * и раби твои от одержащих бед избавльшеся, * тя, Богомати, песньми ублажаем.

*Слава, и ныне, глас тойже. Самогласен:*

Да радуются российстии собори, да ликовствует естество, яко твоего, чистая, честнаго образа пришествием (с. 346) град наш спасается, раби твои от одержащия нужды избавльшеся, тебе, чистая, взывают: радуйся, добрых виновная, и заступница непостыдная, и спасение душ наших.

*Тропарь, глас д~:*

Днесь светло красуется славнейший град москва, яко зарю солнечную восприемши, владычце, чудотворную твою икону, к нейже ныне мы притекающе, и молящеся тебе, взываем сице: о пречудная владычце Богородице! молися из тебе воплощенному Христу Богу нашему, да избавит град сей, и вся грады и страны христианския невредимы от всех навет вражиих, и спасет душы нашя яко милосерд.

*На утрени, по а~-й стихологии, седален, глас д~.*

*Подобен:*
удивися иосиф:

Божественными зарями просвети поющыя тя, и умы утверди, непорочная Дево, крепкая заступнице мира всего. темже торжествуем вси любовию поюще тя, и пришествие твоего образа славяще: не престай, Дево, молитвами твоими, спасающи рабы твоя от всякия беды, едина благословенная.

*Слава, и ныне, Богородичен:*

Невесто неискусобрачная, премудрости село показася утроба твоя Бога слова: ты бо едина Мати божия, благих ходатаица явившися, всяких страстей избави рабы твоя, непрестанно воспевающыя славу твою.

*По в~-й стихологии седален, глас г~. Подобен:*
Красоте девства:

Яко звезда многосветлая взыде от востока к западу, твой образ, Богомати, озари скорби тмою одержимых, и прещения враг избави, и вся тех сети разрушив, явися, предстательнице крепкая, оружие (с. 347) непобедимое на враги миру всему: из тебе бо всех Владыка плоть приим, вся человеки обожи.

*Слава, и ныне, тойже. По полиелеи припев:*

Достойно есть величати тя, Богородице, честнейшую херувим, и славнейшую без сравнения серафим.

*псалом избранный:*
Боже суд твой цареви даждь:

*Таже седален, глас а~:*

Блаженна еси ты, Богородице чистая, величествия твоя кто воспети может; еже чудо страшно, и чудо велие содеявши, твоими молитвами, Богомати, чтущий тя град всегда свобождается от всех бед, тмы и меча, поганых пленения, и всякаго гнева. темже мы зряще честное образа твоего пришествие, хвалим яко царицу воспевающе вернии словесы тя, чистая, блажаще глаголем: Богородице чистая, моли воплощеннаго из тебе, спастися душам нашым.

*Слава, и ныне, тойже.*

*Степенна, а~ антифон д~-го гласа. Прокимен:*
Помяну имя твое во всяком роде и роде. *Стих:*
Слыши, дщи, и виждь, и приклони ухо твое. Всякое дыхание: *Евангелие луки, зачало д~.*

*По н~ псалме стихира, глас в~:*

Готовися, всечестный граде москва, на сретение Девы Богоматере: се бо грядет к тебе светлое великое солнце от врат затворенных. тма убо скорби твоея отгоняется, свет же твоего веселия исполняется, буря сопротивных ветров уставляется, мужие и священницы в печалех сладкое утешение приемлют. царице единой покланяются, молящеся глаголют: пречистая Дево мольбами твоими избави рабы твоя от всякия беды и печали. (с. 348)

*Канон.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою, радуяся, тоя чудеса.

Просвети, владыце, душы нашя зарею божественною, паче ума благодатию твоею, независтный дар подаждь ми, воспети тя, яко помощницу человеческому существу, препетая, верное заступление на враги победу отечеству нашему.

Приидите, соберитеся, российстии собори, в пречестный храм всенепорочныя владычцы, и возопийте умильно молящеся, к честному образу взирающе: Богородице безневестная, хвалящыя тя спаси.

Твой, Богомати, всечестный образ, богогласный евангелиа Христова списатель пребожественный лука написав, творца всех на твоих честных руках вообрази, к немуже притекающыя напасти и печали избавляеши, и вся покрываеши твоею милостию.

Храм прекрасный содетель всех едину тя обрет, в тя вселися, и человеки обожи, к немуже за ны, Богородице, молися, спасти ны от поганых пленения, и всякия иныя скорби находящия на ны, да твоего днесь образа сретение всечестно празднуем.

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя духовно утверди, в божественней твоей славе венцев славы сподоби.

Все помышление отвергше, богомудрии, приидите в сретение прекрасныя зари, держащия пресветлую лучу, вся просвещающую, и милостию весь мир обогащшую.

Твою, Богомати, всечестную и чудотворную икону (с. 349) российстии люди стяжавше, яко заступление крепко, и стену нерушиму, молятся ти, на враги победу даровати отечеству нашему.

облак светозарный показася, росою благодати вся омывающи телесныя скверны, и душы просвещающи, едина всепетая.

Древо многоплодно явилася еси, пищею негиблющею вся насыщающи, душы же веселящи, богоневесто чистая, добродеяния всем источи, и от скорбей нуждных спаси.

*Седален, глас д~. Подобен:*
удивися иосиф:

Народи боголюбивии, приидите в сретение: се бо приходит Дева всех пророков превышши, честным своим образом жизнодателя миру на руках имеющи, град твой сохраняти страждущий, варварскую дерзость низложити, вообразитися всем хранительница тверда, держава и ограждение верно молящымся.

*Слава, и ныне, тойже.*

*Песнь д~. Ирмос:*

Неизследный божий совет, еже от Девы воплощения, тебе вышняго, пророк аввакум усмотряя зовяше: слава силе твоей, Господи.

Гору превелию, юже даниил виде, от неяже камень отсечеся без руки, и вся соблазны истни, верныя же просвети, истинное светозарное солнце показа, лучами просвещающи, Богородице приснодево.

Вооружаются на люди твоя, чистая Богородице, сынове агарины, злый совет творяще грады разоряюще, верныя же погубляюще: но ты, всепетая, твоею милостию вся низложи, исмаильтяны враги покаряющи отечеству нашему.

Небо одушевленно, едина Богомати, свет велий (с. 350) приемши, вся просвещающи, тму держащих бед разжени, и нас вышняго причастия сподоби.

Давид пред кивотом ликовствует, левити же воспевают: паче же пред тобою, богородительнице чистая, россиа хвалами яко царицу воспевает, гласы молебными прилежно ти вопиющи: радуйся, заступнице града нашего.

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Тебе, Богомати, великий во пророцех исаиа провиде духом, угль имеющу во чреве, верныя просвещающь, и соблазны вся пожигающь, спасая род человечь.

Жезл ааронов прозябла еси, и злобный корень исторгнула еси, Дево богоневестная, жизнодателя рождши миру: егоже моли, сему граду спастися. от многих напастей.

Ныне убо приступите с веселием, богоизбранное стадо российстии собори, ко всечестней божии матери, и честный ея образ любезно приимите: се бо благодать неисчерпаемая, воды точащи божественныя неоскудно. юже, вернии, почтим, и честному образу ея поклонимся.

*От*
корене иессеева, древо возрасте всем животное, плод убо прозябла еси во утробе твоей, Дево чистая, вся люди насыщающи твоею милостию.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

*От*
тебе, Богомати, истече поток сладкий, вся напаяя (с. 351) люди, душ измывая скверны: Богородице владычце, спаси всех покланяющихся верно честному образу твоему.

Вси убо совокупльшеся вкупе, воспоем чистую Деву, богоизбранную лествицу иаковлю, гедеоново же руно, радости ходатаицу, крепость и похвалу спасаемых, богородительницу чистую.

Се ныне веселие приближается, скорбь же потребляется, вернии спасаются, яко от источника радость почерпающе, выну хвалами воспевают: радуйся, чистая владычце, спасения нашего начаток, и всех верных стена и похвала.

Подаждь нам помощь мольбами твоими, пречистая Богородице, скорби убо находят на ны, и печали умножаются, врази ополчаются: но ты, пречистая, представши избави, врагов наших шатание низложи, на враги победу даруй, да посрамятся вси являющии рабом твоим злая.

*Кондак, глас и~. Подобен:*
Взбранной:

Взбранной воеводе победительная, яко избавльшеся от злых, пришествием твоего честнаго образа, владычце Богородице, светло сотворяем празднество сретения твоего, и обычно зовем ти: радуйся невесто неневестная.

*Икос:*

Ангел предстатель с небесе послан бысть рещи Богородице: радуйся, и со безплотным гласом воплощаема тя зря, Господи, ужасашеся и стояше, зовый к ней таковая: радуйся, еюже радость возсияет: радуйся, еюже клятва исчезнет: радуйся, падшаго адама воззвание: радуйся, слез евиных избавление: радуйся, высото неудобовосходимая человеческими помыслы: радуйся, глубино неудобозримая и ангельскима очима: радуйся, яко еси царево седалище: радуйся, яко носиши носящаго вся: радуйся, звездо являющая солнце: радуйся, утробо (с. 352) божественнаго воплощения: радуйся, еюже обновляется тварь: радуйся, еюже покланяемся творцу: радуйся, невесто неневестная.

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Яко порфирою и виссом, червленою хламидою, Дево Богородице владычце, град твой тобою одеяся, Христа величает, и пришествие честнаго твоего образа славит, явльшася паче лучь солнечных, и немрачным светом просвещающа велегласно хвалящыя тя.

Скрижали богописанныя перстом духа в ярости моисей сокруши, но в тебе, чистая, преславный творец вселився, невредну тя сохрани. емуже поем: отец наших Боже, благословен еси.

Приими твоих раб мольбы, пречистая Дево Богородице, непостоянную бурю утиши молитвами твоими, и советы противных врагов разжени нападающих на стадо твое, всенепорочная владыце.

Тебе едину помощницу, роду человеческому, Богородице Марие, зиждитель всех рождеством своим назнамена, и пророцы прообразиша: ов тя дверь, ин же тя ложницу божию. мы же тя воспеваем родительницу божию, и ходатаицу к Богу, и заступницу от всех зол, находящих на ны.

*Песнь и~. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте, дела, и превозносите его во вся веки.

Како тя, Дево, по достоянию воспоем; помощь твердую, хранительницу жизни нашея, и ходатаицу (с. 353) непреложну к сыну твоему, и Богу нашему. егоже воспеваем, и превозносим во веки.

Цвете прекрасный, и воня пищная, облагоухаеши, Богородице Марие, вся, и спасаеши, и от недуг исцеляеши, бесы прогоняеши. темже ти вопием: радуйся, помощнице всем молящымся верным.

Столп явльшися, Богомати, нахождения противных отгоня, тя бо чтущым сердцем теплым, явилася еси стена и ограждение, и спасительное прибежище.

Давидски воспеваем ти песнь, гору божию тя именующе, пречистая Дево: источника бо сущым приснотекущаго источила еси, егоже поем и превозносим во веки.

*Песнь ф~. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Радости ходатаице, возвесели наш смысл, вопити тебе, Богородице чистая: радуйся, хранительнице наша, держава и ограждение, и спасительное прибежище.

Да восхвалят согласно тя небо и земля, яко жизнодателя миру рождши, радуйся, тихое пристанище, животныя воды источниче неисчерпаемый, владычце.

Добравшеся днесь людие в сретение пречистыя божия матере, яже винограда мысленнаго грезн носящи, вино источающь всегда, и веселия всех исполняющь, яко Богородицу по долгу славим.

Божественная река вод животных, вся удолия напояющи, нашя соблазны, Богомати, погрузи, и до конца потреби.

*Светилен, подобен:*
Посетил ны:

Да почтится днесь Богомати, зиждителя рождшая, (с. 354) райских дверей отверзение и всего мира очищение, победу давшая Христолюбивому воинству о сей бо пророцы глаголаша, той поклонимся.

*Слава, и ныне:*

Пресветлая днесь милостивная светлость, божия благодать, вся радостно одождяет небесными тучами, на стези сладкия направляющи, Богородице владычце, всех познавших тя земных, приснодево: ныне бо вся земля российская радуется, верою тя славящи.

*На хвалитех стихиры, на д~, глас д~. Подобен:*
Яко добля:

Наставницу тя заблуждшым, * и пристанище спасительное, * в пучине, владычце, и в бури, * и во искушениих, и в печалех, * Христос тя всем показа, * сын твой и Бог наш, * верно приходящым к тебе. егоже моли, от злых бед избавитися, * ведущым Богородицу тя воистинну.

*Дважды.*

Тление потребила еси * и болезнь, всепетая, древнюю всю, * рождеством твоим: * живот бо мирови рождши, * и смерть разрушивши, * болезни, благая, исцеляеши, * верно образа твоего чудеса воспевающих, * и любовию кланяющихся, * и чтущих святую и честнейшую наставницу.

Яко источник тя, препетая, * живота и благодати, * источающий чудеса, * и цельбу страстей душевных и телесных, * яко быстрину оставления, * милости щедрот неисчерпаемое море видяще, * тебе припадаем вси оскорбляемии ныне, * просяще вси разрешения * будущаго мучения.

*Слава, и ныне:*

Иже на херувимех ездяй, и певаемый от серафим, сшел еси с небесе пророчески, блаже, и вселился еси во (с. 355) утробу чистыя богоотроковицы, юже ангели воспеша тайно: радуйся, радостная Дево, необ\ъятнаго яко Бога, во чреве твоем приемши паче слова, от неверия в веру мира преходяща, слава тебе, Христе, едине милостиве и человеколюбче.

*Славословие великое. И отпуст.*

*На литургии, блаженна от канона, песнь г~ и з~-я. Служба вся Богородицы.*

*Служба святаго благовернаго князя константина, и чад его, михаила и феодора, муромских чудотворцев.*

*Совершается собор их в муроме. Стихиры, глас д~.*

*Подобен:*
Званный свыше:

Приидите, вси вернии, * духовно торжествуем, * приидите, и услышите, * еже мы обретохом преславно, * в глинных сосудех благодать кипящую, * от гроб явльшуюся, * блаженнаго князя константина * с чады, михаилом и феодором. * к нимже вкупе сице возопиим: блаженнии и треблаженнии, Христу молитеся * о граде сродствия вашего, * спасти и просветити душы нашя.

Кто не почудится, * или кто не похвалит, * слышав великую славу, * во всех странах преславную, * богоспасаемаго града мурома, * величающася и высящася паче инех градов, * имеюща в себе богатство неоскудеваемо, * и сокровище негиблемо, * новых чудотворцев, * князя константина прехвальнаго, * с михаилом и феодором; к нимже молящеся глаголем: * Христу молитеся, спасти и просветити душы нашя. (с. 356)

О великое и несказанное таинство, * еже нам открыся на похваление, * во всех странах! * аще бо где явися един светильник, * мы же свыше обретохом триех вкупе, сияющих яко солнце, * и чудеса точаща день и нощь. * того ради к ним возопиим, * сице глаголюще: * молитеся Христови, блаженнии, * со всеми святыми его, * спасти и просветити душы нашя.

*Слава, глас з~:*

Всяческая днесь исполнишася радости и веселия, слышавше новое и преславное чудо, яко граду мурому обретеся свой просветитель и наставник, и учитель, благоверный князь константин, и два сына его, михаил и феодор, избавльше нас от прелести идольския, просветиша святым крещением: к нимже вкупе рцем сликовствующе сице: се время благоприятно, се день спасения, се цельбам реки точахуся непрестанно. тем Христу молящеся, тако вопием: Господи, молитвами святых твоих помилуй нас.

*И ныне, праздника.*

*Вход. Прокимен дне. Чтения г~, писаны сего месяца во и~ день.*

*На стиховне стихиры, глас г~. Подобен:*
Велия креста.

Величавый падеся, и рыдают вся лукавая его воинства, видяще ветвь сущую, вселичною силою божественною благоприсаждаему и прославляему, и светло венчаваему от Бога, великаго князя константина, начальника нашего.

*Стих:*
Во всю землю изыде вещание их, и в концы вселенныя глаголы их.

Жестосердии Бога не разумеша, иже вотще шатахуся: от лица же днесь михаила и феодора церковь их веселится и радуется: Христос бо постави их князи земли своей. (с. 357)

*Стих:*
Небса поведают славу божию, творение же руку его возвещает твердь.

Вторый ты был еси константин царь, делом и словом и именем, и новому уподобился еси владимиру. такожде израстил еси нам две отрасли, михаила и феодора: с нимиже моли о нас Христа, княже константине, человеколюбца.

*Слава, глас и~:*

Яко Троице поборницы, михаил и феодор, да похвалятся со отцем их, со князем константином вкупе, сицевыми глаголы: радуйся, михаиле, муромская похвало: радуйся, верных правителю, феодоре блаженне: радуйся, княже константине, наставниче наш, и веры нашея хранителю, и притекающих к тебе пристанище тихое: радуйся, кореню веры, и молебниче молящихся тебе, и величающих тя верно.

*И ныне, праздника.*

*Тропарь, глас д~:*

Константин днесь весело ликовствует, предстоя престолу святыя Троицы, видя отечествие свое, мастию духовною сияющее: емуже последоваша, михаил и феодор, сынове его, и молятся вси трие вкупе о душах наших.

*На утрени, по а~-й стихологии седален, праздника. По в~-й стихологии седален святых, глас а~. Подобен:*
Гроб твой:

Гордаго змия, на небо положившаго уста, и землю потребити хвалящагося, славный князь константин святым крещением посрамив, веру утверди, и церкви воздвиже в славу Христа Бога нашего.

*Дважды.*

*Слава, и ныне, праздника, или Богородичен:*

Безневестная чистая Богородице Дево, едина верных предстательнице и покрове, бед и скорбей и лютых (с. 358) обстояний вся избави, на тя упование, отроковице, имущыя, и душы нашя спаси божественными молитвами твоими.

*По полиелеи седален, глас в~. Подобен:*
Божественныя веры:

Днесь ангели божии радуются на небесех, в пресветлую память твою, княже константине славне: спасл бо еси от всякаго лукавствия и жертв демонских град и люди. и ныне моли с чады Христа Бога, даровати нам велию милость.

*Дважды.*

*Слава, и ныне, Богородичен:*

Радуйся, Дево Мати, горо святая, едемский раю, из неяже родися Христос Бог безсеменное слово, имже жизнь мирови прозябе.

*Степенна, а~ антифон д~-го гласа. Прокимен:*
Во всю землю изыде вещание их, и в концы вселенныя глаголы их. *Стих:*
Небса поведают славу божию, творение же руку его возвещает твердь. Всякое дыхание: *Евангелие иоанна, зачало л~з.*

*По н~-м псалме стихира, глас з~:*

Ветхую прелесть бесовскую прогнав, яко Христов угодник, и обновив, просветил еси всех нас святым крещением, царю константину и князю владимиру поревновав. сего ради немолчно вопием ти сице: радуйся, княже константине преславне муромский, израстивый нам две отрасли пречестны, князя михаила и князя феодора: с нимиже молися ныне Христу Богу о душах наших.

*Канон, творение господина монаха михаила новаго.*

*Глас д~. Песнь а~. Ирмос:*

Воспою тебе, Господи Боже мой, яко извел еси люди из работы египетския, покрыл же еси колесницы фараоновы и силу.

Воспою ти, Господи Боже мой, песнь духовную, славя князя константина муромскаго с чады, михаилом и феодором вкупе. (с. 359)

Иже даруя семена сеющему, ты мне даруй благодати разум, и разрешив союз языка, обнови мя, Cпасе, к славословию блаженных твоих.

Избрал есть Владыка своему стаду Христос кроткаго царя Исраилю: тойже и тебе избрал есть вернаго князя новому Исраилю.

*Богородичен:*

Невестник световиден показася чрево твое, отроковице, за милосердие из тебе воплощшагося, и всех богоразумия зарею просветившаго.

*Песнь г~. Ирмос:*

Лук сильных изнеможе, и немощствующии препоясашася силою: сего ради утвердися в Господе сердце мое.

Приидите, целомудрия рачители, честную троицу почтим, михаила и феодора с константином вкупе, святую Троицу возлюбившыя чистым сердцем, и душею совершенною.

*От*
корене честна израстше славнии, братие благороднии, михаиле и феодоре, помолитеся со отцем вашим князем константином Христу Богу о творящих память вашу.

Приидите, новокрещеннии российстии собори, целуйте любезно честную раку блаженнаго константина князя, перваго просветителя преславнаго града мурома.

*Богородичен:*

Тя предстательницу тверду, богородительнице, стяжахом, и упование на тя возложше спасаемся, и к тебе прибегающе ограждаемся.

*Седален, глас в~. Подобен:*
Величия твоя:

Спасая прежде Господь Исраиля от работы, тойже и ныне рукою князя константина с чады, всех нас от (с. 360) прелести идольския избави. темже молящеся вопием к ним сице: молите, блаженнии, спастися нам.

*Дважды.*

*Слава, и ныне, Богородичен:*

Мати святая неизреченнаго света, ангельскими тя песньми почитающе, благочестно величаем.

*Песнь д~. Ирмос:*

услышах славное смотрение твое, Христе Боже, яко родился еси от Девы, да от лести избавиши зовущыя: слава силе твоей, Господи.

Елены ты новыя и константина правовернаго и владимира прехвальнаго вожделев добродетели, константине княже досточудне, ныне зовеши с чады твоими: слава силе твоей, Господи.

Люто двизашеся льстец Христианы воевати, превеликий же Господь показа тя славна святым крещением: тобою бо отечество твое просветившися от него, иже тебе царство свое подаде.

Всеусердно последуя отеческим стопам, ревнителя имуща доброму, михаиле славне, феодора приснаго брата твоего: благочестием бо совокуплени душами и телесы явистеся.

*Богородичен:*

Воплощенна тя, Господи, от неискусобрачныя отроковицы возжелевше, в воню мира твоего потекоша, отец с чады, твоим снедаеми божественным люблением.

*Песнь е~. Ирмос:*

*От*
света пресекий первородный свет, яко во свете дела поют тя, Христе, содетеля, во свете твоем пути нашя направи.

*От*
безбожных идол вся избавил еси, и ко Христу Богу привел еси, отче, верныя князи чада твоя, михаила и феодора, и вся люди новыя града мурома, константине. (с. 361)

Яко отца благочестива любовию связани, и того любяще благочестно, светлостию в вашем отечествии сияете яко солнце, михаиле вкупе и феодоре.

Константин ты новый явился еси, владимиру подобяся известился еси вселенней: от всех бо родов тя Бог избрав прежде век в последния дни, княже.

*Богородичен:*

Тя оружие непобедимое на враги предлагаем, тя основание и надежду нашего спасения, богоневестная, имамы.

*Песнь з~. Ирмос:*

Внегда скорбети ми, возопих ко Господу, и услыша мя Бог спасения моего.

Царю вечному ныне ты предстоиши, княже константине, десницею его венчан еси, помолися ему за ны недостойныя.

Юношески храбровавше, мужески прелесть возненавидесте мрачных идолов, отчее наказание приимше, веселитеся ныне.

Константин князь пет да будет с михаилом славным, и с феодором чудным: явишася бо просветители и хранители граду нашему.

*Богородичен:*

Всю тя голубицу предобру, и светел крин обрет, и удольный цвет, о Богомати! жених мысленный в тя вселися.

*Кондак, глас и~. Подобен:*
Взбранной:

Изрядному воеводе, и правоверному князю константину, с сынома его вкупе, отечество его хвалящеся вопиет, имеющее его начальника и заступника, яко избавльшеся им от прелести и скверны идольския. сего ради вопием ему сице: радуйся, княже константине преблаженне. (с. 362)

*Икос:*

Ангел плотию одеян на земли явися, послан от Бога уготовати божественный правый путь, иже соверши силою господнею. дивляхуся бо и радовахуся небеснии чинове, и вопияху с земными сице: радуйся, егоже ради вера господня провозсия: радуйся, правыя веры укрепителю: радуйся, беззаконныя лести потребителю: радуйся, высото добродетели, до небесе досязающая: радуйся, познавый святую Богородицу Марию: радуйся, яко еси верным князь: радуйся, милостынею Бога одолживый: радуйся, свеще, тму просвещающая: радуйся, солнце осушающо неверие: радуйся, яко тобою наставляеми, покланяемся своему творцу: радуйся, княже константине преблаженне.

*Песнь з~. Ирмос:*

Авраамстии иногда в вавилоне отроцы пещный пламень попраша, песньми взывающе: отец наших Боже, благословен еси.

Ясныя звезды, на тверди небесней водрузившеся, Троицы равночисленнии, князь константин с чады, землю чудесы нелестно просвещают.

Яко новая ветвь корене богонасажденна, князь константин, новый владимир явися: якоже ко он израсти две отрасли, романа и давида: сей же михаила и феодора.

Преславно прославися божия благодать, самобратнею любовию михаила и феодора, яко и по смерти неразлучни беху: но и душы и телеса вкупе имуща лежат.

*Богородичен:*

Преукрашена божиею славою явилася еси чистая едина от века, слово божие приемши, Дево Мати. Темже благословенна ты в женах, пренепорочная владычце.

*Песнь и~. Ирмос:*

Во образе ангела, явльшагося в пещи огненней (с. 363) песнословцем, Христа Бога пойте отроцы, священницы благословите, людие превозносите во вся веки.

Разумно житие совершая, царским венцем от юности украшен, всеславный княже константине: велия слава еси твоему отечеству и похвала.

Солнца светлейши явися память ваша, блаженнии, блистающи благодатию святаго духа, вас поющих, михаиле и феодоре, со отцем константином вкупе.

На земли убо положени бысте яко мертви: но на небеси ликовствуете со ангелы, великих даров от Христа сподобльшеся, духи нечистыя и болезни прогонити.

*Богородичен:*

Избави страстей душепагубных, и пленицы прегрешений расторгни, имиже соплетохомся: вси бо согрешшии очищения просим, подати, Богородице, мольбами твоими свободу.

*Песнь ф~. Ирмос:*

Божество твое нетленно явися: Бог из боку твоею пройде, яко плотоносец явися на земли, и с человеки поживе. тя, Богородице, тем вси величаем.

Лицы людей российских предстоят ти ныне, молящеся прилежно, княже константине премудре, помолися о всех нас вседержителю Богу, в Троице того величающих.

Сынове российстии, приидите, стецемся к пречестней церкви новых чудотворцев, князя константина, угодника Христова, и сынов его михаила и феодора, и похвальными песньми сих возвеличите.

Возшед ныне, к немуже возжелел еси, очистив люди твоя от идолослужения, и просветив святым крещением, хваляся поеши, княже константине с чады, сице глаголя: се аз, Господи, и дети моя. (с. 364)

*Богородичен:*

Плотию приити восхотев, украсивый словом вся, и тя едину святейшу всех обрет, Богородицу показа истинную, Мати Дево: егоже с тобою вси величаем.

*Светилен. Подобен:*
Посетил ны есть:

Приидите, вси вернии, похвалами сошедшеся возвеличим князя константина с михаилом и феодором. сии бо явишася Троицы равночисленнии, и ангелом ссельницы: с нимиже молятся ныне ей о душах наших.

*Дважды.*

*На хвалитех стихиры, на д~, глас з~. Подобен:*
Все отложше:

Крест яко оружие * державно рукама нося, * веру яко щит, * надежду яко броня, * любовь яко лук, * вооружился еси на прелесть мужески, * и вся люди твоя научил еси, * покланятися единому Богу в Троице. * емуже со дерзновением, * княже константине, с чады * молися о душах наших.

*Дважды.*

Богатство оставльше земное, * отеческому последовасте благочестию, * михаиле блаженне * с феодором славным, * и славу тлеющую * нивочтоже вменивше, * вышняго наследия сподобистеся, * и тамо со ангелы * предстоите святей Троице: * ейже со дерзновением молитеся * о душах наших.

Апостолом единоревнителя, * сего князя константина прехвальнаго, * отца и учителя * града мурома, сошедшеся восхвалим, * от тмы к свету приближившеся, * очи и сердца очистивше, * память его воспоем, * обретше того с чады, * правоверна вожда в царство небесное.

*Слава, глас з~:*

Радостно вси празднующе днесь память блаженных, песньми сих и хвалами прославим, и Cпаса Христа Бога (с. 365) возвеличим, иже на земли удиви сих чудесы и цельбами преславными. к нимже взывающе сице глаголем: радуйтеся, блаженнии, благодать от Бога приемше, вся страсти и болезни исцеляти. радуйся, константине чудне, с михаилом славным и феодором великим Христу Богу молящеся, избавитися нам от враг видимых и невидимых, и спастися душам нашым.

*И ныне, Богородичен:*

*На литургии служба, писана царю константину.*

