<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 371)

*Месяца тогоже в к~г-й день.*

*Преподобнаго михаила исповедника, епископа синадскаго:*

*И обретение честных мощей, иже во святых, отца нашего леонтиа епископа, ростовскаго чудотворца.*

Служба его писана по сей службе.

*И преподобныя матере нашея евфросинии полотския.*

Служба сия писана в приложении.

*Стихиры преподобнаго михаила, глас и~, Подобен: О*
преславнаго чудесе!

отче михаиле богодохновенне, * благих источниче, желаний же конечных желания исполнение, * и истинное (с. 372) блаженство, * еже всяко естество воистинну желает, * видети, блаженне, достойно сподобился еси. * о краснаго твоего удобрения, славне! * сим же Христу радуяся ныне предстоиши, * яко святитель светел.

отче михаиле богоприятне, в священия одежду облекся, * потекл еси на мученическое судище, * и Христу привелся еси, * сугубыми венцы, блаженне, украшен, * святительския чины зря. * о несказаннаго твоего веселия, премудре! * егоже приобщитися воистинну * сподобился еси, богоблаженне.

отче михаиле богомудре, * искушений тебе огнь, орошаемь свыше, * боголепно погасил еси, * и преминул еси неискушен, * приложился еси радуяся, блаженне, к прежним святителем, * священномучениче светло. О неизреченнаго твоего и светлаго селения! * в оньже тя Христос ныне всели, * яко святителя честна.

*Стихиры Богородицы, глас и подобен тойже:*

Радуйся, душ просвещение, * согрешающих прощение, * нерадивых исправление: * радуйся, утешение и радость, * скорбящих помощнице: * радуйся, благая, * немощных душ исцеление: * радуйся, примирение к Богу и ходатаице, * серафим всех яко сущи святейши, чистая.

Плоть от кровей твоих прием * превечный Бог, * тя предстательницу показа * человеком, чистая. * темже избави рабы твоя * от всякия беды и обстояния, * и сетей лукаваго врага, * и сияния причаститися сподоби избранныя, * вся славящыя и покланяющыяся тебе.

Спаси мя, владычце пречистая, * яже Cпаса Христа неизреченно рождшая: * тя бо едину стяжах предстательницу, * и необоримую стену, и покров и радование, * и души моея божественное утешение. * ты убо мя избави (с. 373) неусыпающаго червия, * и огня вечнующаго, * Мати Христа Бога.

*Слава, и ныне, праздника, или Богородичен:*

Да гласы величаю тя * радостными, чистая, *, и славлю пучину человеколюбия твоего, * от бед спаси, * и изми мя душетленных стрел * невидимаго и вселукаваго врага: * тя бо предлагаю нань, богоневесто, * оружие твердо и непобедимо, * Мати Христа Бога.

*Крестобогородичен:*

Тя видящи пригвождаема * на кресте, Иисусе, * и страсти приемлюща волею, * Дева и Мати твоя, Владыко, * увы мне, вопияше, * чадо сладкое. * раны неправедно како терпиши, * врачу, исцеливый человеческое неможение, * и от тли всех избавивый милосердием твоим;

*Канон.*

*Глас в~. Песнь а~. Ирмос:*

Во глубине постла иногда фараонитское всевоинство преоруженная сила, воплощшееся же слово всезлобный грех потребило есть, препрославленный Господь, славно бо прославися.

Неизглаголанным возсия просвещением, отче воздержания, святитель божий был еси, михаиле чудне, царское нося священие, и Христову пасый ты церковь, преблаженне.

Витийствуя усты светлыми, всем сказал еси благочестно боговещанная учения, михаиле пребогате, ересей обличая хулы, и благочестия поборник был еси, преблаженне.

Дарований божественных быв, блаженне, сосуд, всем верным проявленно ты предал еси, михаиле всехвальне, богоподобно житие стяжав, и правдою одеян, яко ризою.

Священному образу Христову, и божия матере, честне (с. 374) покланяяся пребыл еси, михаиле всеосвященне, и хульное языкоболие низложил еси еретичествующих, словесы и страдании побеждая.

*Богородичен:*

Из чрева твоего, пресвятая чистая, возсияв нам солнце, богодельными блистании уясни, отгнав всяку демонскую темнообразную молву, препрославленный Господь: славно бо прославися.

*Песнь г~. Ирмос:*

На камени мя веры утвердив, разширил еси уста моя на враги моя, возвеселибося дух мой, внегда пети: несть свят, якоже Бог наш, и несть праведен, паче тебе, Господи.

Текущими притяжал еси, богоглаголиве, непреходимая и пребывающая во веки, различно бо пожил еси, взывая: несть свят, якоже Бог наш, и несть праведен, паче тебе, Господи.

Излияся во устнах твоих божественная благодать, разширив уста твоя, и приял еси премудрости дарования, и вопиял еси: несть свят, якоже Бог наш, и несть праведен, паче тебе, Господи.

Покорил еси страсти воздержанием, просветил еси ум твой видением, был еси детелен, взывая: несть свят, якоже Бог наш, и несть праведен, паче тебе, Господи.

*Богородичен:*

Марию пречистую Богородицу воспоем, яко ходатаицу спасения явльшуюся, богомудрии вопием: несть непорочны, якоже ты, всенепорочная, и несть пречисты, паче тебе, владычце.

*Седален, глас а~. Подобен:*
Гроб твой, Cпасе:

Освятив себе житием совершенным, явился еси священник Бога вышняго, от негоже укрепляемь, еретичествующих уста заградил еси, на Христову икону отверзаемая, и гонимь, отче, течение скончал еси. (с. 375)

*Слава, и ныне, праздника, или Богородичен:*

Безневестная чистая Богородице Дево, едина верных предстательнице и покрове, бед и скорбей и лютых обстояний всех избави, на тя упование, отроковице, имущих, и душы нашя спаси божественными молитвами твоими.

*Крестобогородичен:*

Зрящи тя, Христе, всенепорочная Мати, мертва на кресте простерта, вопияше: сыне мой собезначальне отцу и духу, что неизреченное твое сие смотрение, имже спасл еси пречистых рук твоих, щедре, создание;

*Песнь д~. Ирмос:*

Пришел еси от Девы не ходатай, ни ангел, но сам, Господи, воплощся, и спасл еси всего мя человека. тем зову ти: слава силе твоей, Господи.

Желая венца славы, оставил еси плоти угождение, священнотаинниче преизрядне: все же житие твое, яко благовонну жертву Богу принесл еси.

Охромше от первыя стези, впадоша, в ров ереси, иже ныне явльшеся отчуждени, ихже обличил еси, Христов почитая образ, преблаженне.

Восприял еси твоих страданий богатно воздаяния, михаиле всечестне, с небесными силами ныне веселяся, и ликуя со ангелы, досточудне.

Язык твой показася духа трость, михаиле преславне, смотрение плотское писати поучився вседержителя слова, всехвальне.

Сияя священною и честною одеждею священия твоего, исповеданием украшся, позор быв ангелов и человеков, всечестне.

*Богородичен:*

Направи, Богородице, жизнь мою, повелении божественными (с. 376) управляющи воплощшагося слова из тебе: и к свету настави, Дево Мати марие богоневесто.

*Песнь е~. Ирмос:*

Просвещение во тме лежащих, спасение отчаянных, Христе Cпасе мой: к тебе утренюю, царю мира, просвети мя сиянием твоим: иного бо разве тебе Бога не знаю.

*От*
юности возложився слову, священноявленне: божественно бо возложение явлься, украсился еси действенным видением, и премудрости плод собрав, был еси пастырь, михаиле достоприятен.

Глагол божий богатно вселивыйся в тя, богомудре, реки источи учений, имиже питающеся веселимся, блаженне, тя ходатая яве имуще, милостива нам Христа содевающа.

Иже божественною силою вся украсив, тя ныне, богоявленне, священия тайнаго украси миром, проведый твою светлость: явился бо еси священник божий велемудр.

*Богородичен:*

Равен нам по всему быти сподобивыйся, в тя вселися, Богомати, превечно от отца возсиявый, и родися из тебе, всенепорочная, человек вкупе и Бог всесилен.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

В спасительную одежду, прехвальне, божественнаго веселия одеявся, исповедания венец от Бога приял еси достойно.

Претерпев горькая заточения, мудре, в пространную широту достигл еси рая, с мученики ликуя, богомудре пребогате.

ученик быв Христа Бога, сего страстем, блаженне, (с. 377) поревновал еси, беды приемля доблественне за церковь его, богодухновенне.

*Богородичен:*

умно научившеся несказанному вси пророцы твоему, пречистая, рождеству, духовно воображающе, и предглаголюще всем будущая.

*Кондак, глас и~. Подобен:*
Яко начатки:

Яко архиерей всечестен, и благочестия священнострадалец, прещения злоименитаго не убоявся, еретическое того противление победил еси, свободным гласом велегласно вопия: иконе покланяюся Христове, и пречистыя того матере: сего ради тя почитаем, михаиле.

*Песнь з~. Ирмос:*

Богопротивное веление беззаконнующаго мучителя высок пламень вознесло есть: Христос же простре богочестивым отроком росу духовную, сый благословен и препрославлен.

Не терпяше языка твоего божественнаго вещания, зверь злоименитый, михаиле священне, но в заточениих тя осуждает дальных: обаче стыдяшеся, твою священнопроповедниче, зря твердость.

Направляется, премудре, учении твоими, Христов всесвященный православный сонм: был бо еси орган, священнодейственниче михаиле, духом бряцая, вопия величия вседержителя.

Мудре обличил еси злоименитых питателей, манента хульное нечестие, Христову пречистую, отче, икону ясно, и Богоматре проповедуя, и святых, михаиле преподобне.

*Богородичен:*

Воплощения была еси божия слова, Дево всенепорочная, красен сосуд: из тебе бо восприят за милосердие многое, всего мя человека, сый благословен и препрославлен. (с. 378)

*Песнь и~. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте, дела, яко Господа, и превозносите во вся веки.

На судищи став, богопроповедниче михаиле, не устрашился еси прещения беззаконных, но свободным гласом вопиял еси: икону пречистую чту Cпаса Христа, и святых всех.

Нравом твердым и крепким сплется, мудре, с богоборцы, победитель явился еси, делом и словом явль, якоже бяше лепо, икону пречистую чтити Cпаса Христа, и святых всех.

На первообразную ведый иконную честь, священноявленне, преходящу, отче, богодухновенным писанием последуя, вся учил еси чтити икону Христову, и всех святых.

*Богородичен:*

Струю исцелений нам непрестанно верным, чистая, источаеши: еяже обильную благодать почерпающе, твое поем рождество пречистое, и превозносим во вся веки.

*Песнь ф~. Ирмос:*

Безначальна родителя сын, Бог и Господь, воплощся от Девы нам явися, омраченная просветити, собрати расточенная. тем всепетую Богородицу величаем.

Безмерным сияя ныне просвещением, пребогате, свету великому яко предстоя, желанный тебе конец получити, отче, сподобился еси: к немуже тщася текл еси, благочестно пожив, преблаженне.

Видети сподобился еси паче ума светлость, юже на земли проявленно, отче, стяжал еси, но ходатайствуя избавити твоя ученики, Христа умоли, тя ныне хвалящыя и чтущыя, досточудне.

укреплься божественною благодатию, мудрости твоея (с. 379) сиянии, богоборных наглость, мудре, погасил еси, зарями отонудными, яко источник внутрь стяжав, михаиле чудне, Христопроповедниче священне.

*Богородичен:*

Якоже руно, пренепорочная, дождь небесный во утробе приемши, нам родила еси безсмертие дающаго, благочестно того воспевающым, и тя всепетую Богородицу проповедающым.

*Служба обретению честнаго телесе, иже во святых, отца нашего леонтиа епископа, ростовскаго чудотворца.*

*На малей вечерни стихиры, глас и~. Подобен: О*
преславнаго чудесе!

отче богомудре леонтие, * ты от утробы к Богу * приближив твой смысл, * вседушно прилежал еси царю вседержителю, * плоды достойны принося ему, * от твоих подвигов, преподобне, * преукрашаемь добродетельными венцы. * тем, преблаженне, обрел еси * восприятие, досточудне.

отче богоугодниче леонтие, * ты священников наказатель, * и всея страны ростовския звезда пресветлая, * осияющая чудесы вся верныя: * тя бо Бог прежде избра от юности, отче, * пастыря овец словесных: * тем преподобных лик тя восприят. * с нимиже моли, * прося стаду твоему грехов оставления.

отче богоприятне леонтие, * ты монашеским житием * Богу угодил еси, * от царскаго града * якоже солнце граду ростову возсиял еси. темже неверныя * ученьми (с. 380) твоими уверил еси, * и сих просветив, научил еси * благословите отца, и сына, и духа единосущнаго.

отче святителю леонтие, * ты немощных врачь, * сокровище неизгиблемо дарований духовных, * источник исцелений, * спасение верным, * чудотворец преизящен, * и болящих целитель, * в напастех утешение, * нам же заступник, * избавляя от сети вражия душы нашя.

*Слава, глас и~:*

Веселися и радуйся, граде славный ростове, красуйся и радуйся, церковь божия, и дивна в правду, в нейже лежит святая рака, яже имать в себе дар исцеления благодати, честное тело твое, святителю великий леонтие: ты бо смирение стяжав и целомудрие, твоими молитвами и пособием, воинство наше державно побеждает поганыя супостаты. тебе Христос светило великое показа граду ростову, ты же и похвала ему, ты и защищение, твой гроб безмездна врачба предлежит: к нему бо слепии приходяще верою просвещаются, хромии влекущеся, скачуще отходят, недужнии исцеляются, беснующиися бесов избывают. тем и мы днесь вси почитающе честное твое обретение, молим тя, преподобне отче, мир миру испроси, и душам нашым велию милость.

*И ныне, Богородичен:*

Буря прегрешений об\ъят смиренную мою душу, во глубину отчаяния люто низложивши, ускори, чистая, и окормительница буди ми тиха в пристанище божия воли, да прославляю многая твоя чудеса весело, владычце всенепорочная, Мати Христа Бога.

*На стиховне стихиры, глас в~. Подобен:*
Доме евфрафов:

Явился еси, * от младых ногтей, богоносе, освящен сосуд, леонтие, и жилище пресвятаго духа. (с. 381)

*Стих:*
Священницы твои облекутся в правду, и преподобнии твои возрадуются.

Радуйся, святителей похвало, * отче леонтие, * священников слава, * правило монахов, * церкве утверждение.

*Стих:*
Блажен муж, бояйся Господа, в заповедех его восхощет зело.

Приими пение ныне, чад твоих, отче, * и любящым тя * подавай сердечная прошения.

*Слава, и ныне, Богородичен:*

Радуйся, * яже радость миру рождшая, * Христа жизнодавца, * и отемшая печаль, Дево, праматернюю.

*Тропарь, глас д~:*

Апостолом сопричастник, и к Богу молебник верен, добродетельми возшед на небесная, и любовь возложил еси к любящему тя, и неверныя люди обратил еси в веру. тем ныне со ангелы ликуя, предстоиши престолу славы всех царя Христа Бога: молися, святителю леонтие, да спасет душы нашя.

*Слава, и ныне, праздника, или Богородичен.*

*На велицей вечерни,*
Блажен муж:

*На*
Господи, воззвах, *стихиры, глас е~. Подобен:*
Радуйся, постником:

Радуйся, леонтие преблаженне, святительское честное украшение, законов церковных великое утверждение, маломощных помощник, скорбящих же радостное утешение, молебник теплый в напастех страждущих, тму разжени неведения, и во пристанище тихое настави, идеже со безплотными наслаждаешися красныя доброты владычни, верных сердца на пение воздвизая. Христу помолися, даровати душам нашым мир и велию милость.

Добродетельми светло процвел еси, яко маслина (с. 382) плодовита в дому божии, тучами твоих пречистых молитв: отонудуже себе свещу вжег светло, вшел еси в небесныя обители, идеже воздадеся тебе венец за труд воздаяния: не дал бо еси сна очима твоима, ни веждома твоима дремания, дондеже уснул еси сном общим, преподобне святителю леонтие. Христу помолися, даровати душам нашым мир и велию милость.

Красуйся и веселися, леонтие, священниче и богопроповедниче благодатный, блаженный разум, святопрозябший грозд, винограда животнаго вино искапал еси, веселящее верных сердца дряхлствующая омрачением лести, упоеная пиянством идолонеистовства: святоблаженная главо, честный наш учителю, прииди, посети нас озлобленных греховными страстьми. Христу помолися, даровати душам нашым мир и велию милость.

Радуйся и веселися, граде славный, приемый таковаго святителя, богоблаженнаго леонтиа, богопроповедника благодати. сей бо мудростию духа святаго преукрашся, всяку добродетель от юности сотвори, сосуд быв святаго духа, теплотою молитв, священства масть божественную приим, люди омраченныя прелестию научи веровати во Христа: и по святем своем преставлении источает исцеления с верою приходящым, и Христу молится, даровати душам нашым мир и велию милость.

*Ины стихиры, глас в~. Подобен:*
Киими похвальными:

Киими похвальными венцы увязем святителя, священства венца, благочестия управление, церкве светлое украшение, источника божественных исцелений неисчерпаемаго, пролитие дарований духовных, реку многих чудес, землю ростовскую веселящу течением, леонтиа бодраго предстателя нашего и хранителя;

*Дважды.*
(с. 383)

Киими смиренными устнами воспоем святителя, дивнаго в чудесех, и безплотным сожителя, освященнаго от пелен, столпа церкве недвижима, веселие земли нашея, правды правителя, сирот питателя, обидимых заступника, больных врача безмездна;

Приидите, верных собори, псаломски восплещите руками, печальных утеху, отчаянных заступника, божественнаго леонтиа воспевающе, похвалу земли российския, и всего священства украшение, реку милости воистинну, божественнаго Христова смирения ревнителя, подающаго мирови велию милость.

*Слава, глас и~:*

Якоже пророк Давид похваляя поет: честна пред Господем смерть преподобных его, и мы тя ублажаем Христова рачителя. ты убо человек сый естеством, яко ангел на земли явился еси силою духа святаго, и чистотою разумнаго сердца, в молитвах бдением, присно видя лице во свете живущаго Бога, и того возлюбив обрел еси желаемое, в небесных жилищах со безплотными силами: молися за люди правоверующыя, и за святители любовию славящыя твою память. вся же люди светлое твое торжество празднующыя, моли хранити от всякаго гнева злобна. о блаженная главо! о честный наш учителю, святителю леонтие! не престай прося мира мирови, и спасения душам нашым.

*И ныне, Богородичен:*
Царь небесный за человеколюбие:

*Прокимен дне. Чтения г~, святительская, писаны сего месяца в в~ день.*

*На литии стихиры, глас д~:*

Якоже богатство гроб твой, честное держит тело, (с. 384) обогащая чудесы притекающих к тебе верно, блаженне святителю леонтие. яко имея область разрешати и вязати, преподобне, вся разреши согрешения, божественное твое обретение светло празднующих, и царствия небеснаго сподоби молитвами твоими.

Яко украшение царско, ростов град обрете твое тело, святителю леонтие: о немже украшается, и хваляся о словесех твоих, вселенную созывает на веселие божественных дарований, и неизреченных чудес твоих, сотворяемых выну, велегласно зовый: ты проявил еси, Владыко, сицеваго святителя граду нашему.

*Глас з~:*

Егда обретение честнаго твоего тела, отче, беяше, тогда множество верных обступивше гроб с трепетом зряху тебе: овии же зряще на тело, страхом одержими беяху, князь же андрей со слезами вопияше: о владыко! что ти воздам противу твоему благодарению, еже нам даровал еси удивляяся; но убо, святителю леонтие, молися прилежно Христу Богу нашему, яко спастися граду твоему невоевану.

*Слава, глас з~:*

Излияся благодать во устнах твоих, преподобне отче святителю леонтие, и был еси пастырь Христовы церкве, учя словесныя овцы, веровати в Троицу единосущную, во едином божестве.

*И ныне, Богородичен:*

*На стиховне стихиры, глас и~:*

Святителю леонтие, разумнаго света заре, церковное светило, святительская похвало, красото монашескаго постнаго жития, и истинное правило: нам же заступник, свобождая от губителя душы нашя. (с. 385)

*Стих:*
уста праведнаго поучатся премудрости, и язык его возглаголет суд.

Святителю леонтие, великую область от Бога приял еси, множество лукавых бесов молитвою твоею отгониши, от сих озлобления исцеляя всех, верою к тебе притекающих.

*Стих:*
уста моя возглаголют премудрость, и поучение сердца моего разум.

Святителя великаго леонтиа како достойно воспоем, чистаго ума, богозарнаго света, освещающаго ны, и божественный разум подающаго, таин глубинных поведателя; емуже согласно вси рцем: радуйся, отче отцев леонтие.

*Слава, глас з~:*

Ты еси пастырь добрый, и учитель теплый, святителю леонтие, тя всегда похваляюще вопием ти: тобою украси Бог церковь матере своея, и тело многолетное твое, покровено в земли, нетленно яви людем твоим. темже молися непрестанно о хвалящих тя, и чтущих память твою, прося оставления грехов, и спасения душам нашым.

*И ныне, Богородичен:*
Богородице, ты еси лоза истинная:

*Тропарь, глас д~:*
Апостолом сопричастник: *писан на малей вечерни.*

*На утрени по а~-й стихологии седален, глас а~. Подобен:*
Гроб твой:

Служитель быв Христу, всяческих владыце, научил еси люди, и просветил еси божественным крещением, к разумению сего наставль, святителю: темже проповедника тя истины вси именуем, святителя и угодника Христова.

*Дважды.*
(с. 386)

*Слава, и ныне, Богородичен:*

Безневестная чистая Богородице Дево, едина верных предстательнице и покрове, бед и скорбей и лютых обстояний всех избави, на тя упование, отроковице, имущих: и душы нашя спаси божественными молитвами твоими.

*По в~-й стихологии седален, глас д~: Подобен:*
Скоро предвари:

*От*
юности взем крест твой, благочестивно Христу последовал еси, увядив плотское мудрование воздержанием: темже на святительстем седалищи сед, святителю, возвеличил еси Владыку, и того пречистую матерь, различными даровании твою украсивша раку, леонтие богоблаженне.

*Дважды.*

*Слава, и ныне, Богородичен:*

Дево всенепорочная, яже пресущнаго Бога рождшая, со святителем того непрестанно моли, оставление прегрешений, и исправление жития дати нам прежде конца, верою и любовию поющым тя по долгу, едина всепетая.

*По полиелеи седален, глас и~. Подобен:*
Премудрости:

Над страстьми царствовав плотскими, святитель явился еси богоподобен, паству твою преславно упасл еси, преподобне, крещением же просветил еси, и наказал еси славити единаго Бога в триех впостасех: темже источаеши исцеления и по кончине верою приходящым ко святей божией церкви, и к раце мощей твоих, святителю леонтие, моли Христа Бога, согрешений оставление подати чтущым любовию святую память твою.

*Дважды.*

*Слава, и ныне, Богородичен:*

Небесную дверь и кивот, пресвятую гору, светлый облак воспоим, неопалимую купину, словесный рай, евы (с. 387) воззвание, вселенныя всея великое сокровище, яко спасение в ней соделася мирови, и оставление древних согрешений. сего ради вопием ей: молися сыну твоему, прегрешений оставление даровати, благочестно покланяющымся всесвятому рождеству твоему.

*Степенна, а~-й антифон д~-го гласа. Прокимен:*
уста моя возглаголют премудрость, и поучение сердца моего разум. *Стих:*
услышите сия вси языцы, внушите вси живущии по вселенней: *Евангелие иоанна, зачало л~е от полу.*

*По н~-м псалме стихира, глас з~:*

Святителей удобрение, и отцев славу, источника исцелений, и верных заступника великаго, сошедшеся празднолюбцы, песньми и похвалами воспоим глаголюще: радуйся, ростову хранителю, и наставниче честный, и столпе неподвижимый: радуйся, светильниче всесветлый, иже мира концы просвещаяй чудесы: радуйся, скорбящих божественное утешение, и обидимых теплый поборниче, и ныне, преблаженне леонтие, не престай моляся Христу Богу, спастися душам нашым.

*Канон дне или Богородицы, на з~: и святителя, на и~.*

*Творение иоанна епископа.*

*Глас з~. Песнь а~. Ирмос:*

Яко по суху пешешествовав Исраиль, по бездне стопами, гонителя фараона видя потопляема, Богу победную песнь, поим, вопияше.

Светом твоего божества, Христе, мрак неведения души моея озарив, просвети, милостиве, и даждь ми слово, слове, да воспою светло твоего рачителя торжество.

Мастию священною помазан быв от руки вседержителя Бога, святителю славне леонтие, моли о хвалящих (с. 388) твою память, получити грехов прощение, и напастей избавление.

Души самовольное житие, и доброродство веры стяжав, богопорученныя тебе люди, и честно наказав, преблаженне, священне леонтие, привел еси я ко Христу Богу.

*Богородичен:*

Языком избавление тобою явися, пречистая владычце, прежде падшым во тлю прадеда адама преступлением: ты бо Христа породила еси, всяческих творца и Господа.

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Свободен сый ум от страстей соблюд, сосуд освящен духа пресвятаго был еси, всего себе пригвождь к вышнему любовию, преблаженне.

Твой богоглаголивый язык бысть, прием Христа внутрь в сердцы глаголющь божий вития, леонтие: тому помолися за ны.

Креста господня силою укрепляяся, блаженне: пощением бо верныя твоея молитвы, стремления бесовская низложив, повергл еси.

*Богородичен:*

Велика слава церковная, паче древняго собора Исраилева: ты бо церковь божия, Богородице, в нейже Христос пожив, спасение содела.

*Седален, глас и~. Подобен:*
Премудрости:

Твердостию разума украшаяся, плотския тягости гордыню попрал еси, и был еси обителище избранно духа пресвятаго, неуклонным разумом простираяся к любящему тя: тем и ревностию божественною разгораяся, славне, многокозненнаго стрелы притупил еси, и явився ангелом собеседник, святителю леонтие: моли Христа (с. 389) Бога, согрешений оставление даровати чтущым любовию. святую память твою.

*Дважды.*

*Слава, и ныне, праздника, или Богородичен:*

Яко всенепорочная невесто творцу, яко неискусомужная Мати избавителя, приятелище яко сущи утешителя, препетая, беззаконию мя суща скверное обителище, и бесом игралище в разуме бывша, потщися от тех злодейства мя избавити: и светлое жилище добродетелей соверши, светоносная нетленная: отжени облак страстей, и вышняго причастия сподоби, и света невечерняго молитвами твоими.

*Песнь д~. Ирмос:*

Христос, моя сила, Бог и Господь, честная церковь боголепно поет взывающи, от смысла чиста о Господе празднующи.

Христа да похвалим вси вернии, таковаго святителя давшаго, пречистное удобрение славней церкви, своея пречистыя матере.

Духа даровании благодатию, славне, в ризу свыше облачаяся, аки аарон незлобием, преподобием и правдою предстал еси престолу Христову.

Духовен стяжав язык же, и уста тихая честными твоими словесы, яко от потока пищна точаща учения медоточная, жизнь безконечную исходатайствуй нам.

*Богородичен:*

Христа нам божию силу и мудрость, ты породивши, пречистая владычце, богорадованная Дево, спаси люди и град на тя уповающыя, Богородице пренепорочная.

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа. (с. 390)

Блажен ты явился еси и добро ти бысть, яко в молитвах чистое, и во бдениих крепкое, успешно пострадал еси, священный святителю отче леонтие: тако бо благословится всяк бояйся Господа.

Божиим хранением блюдомо всечестное тело твое, преблаженне леонтие, многими леты землею покровено явися невредимо, яко цвет неувядаемь, верных сердца веселящо.

Гроб честнаго твоего телесе показася, верных людей душам благословение, и телесем исцеление обильно изливая, точит, и всякия страсти тму отгоняет.

*Богородичен:*

Божиим украшена светом, богопрерадованная Мати: ты бо породила еси краснейша паче всех сынов человеческих, истиннаго Бога, от лести мир избавльшаго.

*Песнь з~. Ирмос:*

Житейское море воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Единство Троицы проповедал еси ясно, святителю леонтие, и немудрых сердца волнуема укротил еси, равно славословити рождшагося слова, сопрестольна отцу и духу святому.

Не терпя видети враг лестное его погибающее сетование, подвиже устремление людское на святопомазанную твою главу: ты же молитвами твоими разслаблены и немощны повергл еси я.

Богоразумием светло имеюще души своея умное, красят раку мощей твоих, стекающеся к похвалению чудес твоих празднолюбцы, священный наш учителю.

*Богородичен:*

Дивит ум же и слух твое чревоношение, Дево (с. 391) господоименитая: раждаеши бо невидимаго Бога, се уже видима в нашем существе, яко человека, спасающаго человеки.

*Кондак, глас д~. Подобен:*
Явился еси:

Жития ради чистоты всевидец Господь свет свой насади в души твоей, вразумити люди многия твоими учении, леонтие преподобне.

*Икос:*

Новоразумному языку, великоименитей стране, блаженней земли, святоразумен проповедник показался еси боголепныя веры Христовы: омраченная наша сердца озарив, из глубины нечестия исторгл еси: прежде бо ны невежды сущыя, словес благодатию укротив, наказал еси славити праведное и великое в Троице божество. священный наш учителю, от круга небеснаго посещай молитвами твоими хвалящыя твою память, леонтие преподобне.

*Песнь з~. Ирмос:*

Росодательну убо пещь содела ангел преподобным отроком, халдеи же опаляющее веление божие мучителя увеща вопити: благословен еси, Боже отец наших.

ученьми бо крепкими премудрых словес твоих, яко чадолюбивый отец, незлобивых детей множество усвоив церкви, увещал еси вопити: благословен Бог отец наших.

Тобою освяти Господь град великий славный ростов, венценосче леонтие, людие бо его вразумлени тобою, поют Христу: благословен Бог отец наших.

Гасяща убо свещу у честныя твоея раки, блаженне, устрашив, и не глаголати сотворив, твоея же святыни молитвою исцеление прият. с нимже и мы, веселящеся вопием Христу: благословен Бог отец наших. (с. 392)

*Богородичен:*

умертвися пресмыкаемый змий твоим рождеством, пречистая Дево, порождши невместимаго Бога небесы. спаси от бед хвалящыя тя, благословенная чистая приснодево.

*Песнь и~. Ирмос:*

Из пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. тя превозносим во вся веки.

Ликуют чини ангельстии на небесех, и верных сонмища на земли, твою память похваляюще, святителю леонтие, Христа превозносят во веки.

Тленныя вещи оттряс, и в небесныя душу твою вперив, яко жертва благоприятна, в воню благовония принеслся еси Христу, егоже превозносим во веки.

Воспоем усердно песньми Христа Бога, преподобнаго торжество видяще славим. вся бо действует Христос, елико хощет: его бо славящыя прославляет во веки.

*Богородичен:*

На тя, Богомати пречистая, небесный дождь сниде омывающий скверну душ наших, тем тя блажим чистую во веки.

*Песнь ф~. Ирмос:*

Бога человеком не возможно видети, на негоже не смеют чини ангельстии взирати: тобою бо, всечистая, явися человеком слово воплощенно. егоже величающе, с небесными вои, тя ублажаем.

Яко звезда светоносная явился еси лучами духовными верных сердца просвещая, светом разума божественнаго, богомудре леонтие. тем ныне со ангелы водворяяся, спасай хвалящыя твою память.

Делы духовными украшен, в пищи райстей веселяся, помяни хвалящыя твою память, заступая от (с. 393) бед и скорбей, преблаженне священносвятителю леонтие, да непрестанно тя ублажаем.

Имея царство непременно, царю сый вышних сил, Христе, десницы твоея крепостию, враг нечестивых выю низверзи под нозе воинству нашему.

*Богородичен:*

Егда судиши, милостиве, яростию не обличи мене, ни гнева же сотвори противу беззаконием. аще ли обличиши, то кто постоит; молитвами рождшия тя чистыя матере, огня геенскаго избавитися молимся и причастником быти царства небеснаго.

*Светилен. Подобен:*
Посетил ны:

Славно красится днесь светозарное твое торжество: во свете славы лица божия предстоя, святителю, помяни нас хвалящих твою память.

*Дважды.*

*Богородичен:*

По Бозе упование имуще на тя, пречистая Богородице, молимся: к рождшемуся из тебе мольбами, невредимых нас даже до конца сохрани.

*На хвалитех стихиры на д~, глас и~. Подобен: О*
преславнаго чудесе!

Преподобне отче леонтие, * ты возшед на лествицу божественнаго разума, * и к Богу приближаяся, * усынения от него дар приял еси, * исцеляти недуги неисцельныя, * и отгоняти духи омраченныя. * тем твое успение празднуем, * радостию сердца Христа величающе, * величающаго своего угодника.

*Дважды.*

Преподобне отче богомудре, * ты воистинну явился еси другий моисей, * свобождая и наставляя новаго Исраиля * от прелести лютаго фараона, * и преводя на землю обетования * в небесныя ограды, * идеже ныне ликуеши у (с. 394) престола всех царя, * за ны непрестанно к нему, отче, моляся, * преблаженне леонтие.

Радуйся, всекрасне леонтие, * ты измлада Христа возлюбил еси, * кумир возгнушався, * и мерзских идолослужений, * храм себе освятил еси, * и обитель был еси пресвятаго духа: * егоже исполняяся, * Троицу во едином божестве * проповедал еси. * ейже за твоя чада, отче, помолися.

*Слава, глас и~:*

Святителю леонтие, высото добродетелей, божие процветение, мудрости органе, правоверных славо, зловерия обличителю, девственнаго лика великое спасительное и дивное мудрование: Христа Бога моли, даровати душам нашым велию милость.

*И ныне, Богородичен: Славословие великое. И отпуст.*

*На литургии блаженна, песнь г~ и з~-я. Прокимен:*
уста моя возглаголют премудрость, и поучение сердца моего разум. *Стих:*
услышите сия вси языцы, внушите вси живущии по вселенней. *Апостол ко евреем, зачало ти~и от полу. Аллилуиа:*
уста праведнаго поучатся премудрости, и язык его возглаголет суд. *Евангелие матфеа, зачало а~и. Причастен:*
В память вечную.

