<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 395)

*Месяца тогоже в к~д день.*

*Преподобнаго отца нашего симеона, иже на дивней горе:*

*И память преподобнаго отца нашего никиты столпника, переаславскаго чудотворца.*

Служба его писана по сей службе.

*На*
Господи, воззвах, *стихиры симеона, на з~, глас и~.*

*Подобен: О*
преславнаго чудесе!

Столп написан имущь, * рождественный добродетели, * видении и деянии, * симеоне пребогате, душу соделал еси, * плотская победив взыграния, * и в живоносную одеявся мертвость, преподобне, * и светильник был еси присно сияющь, * вся земныя концы * просвещая благодатию.

Желанием божественным вперимь, * еще плоть нося, * и перстию обложен, * ангелом был еси яве единожитель, * земных убо отступль, * к небесным же, отче, возвышаемь, * столпом высоким * к Богу взимаяся присно, * и восхождении облистаяся.

Плоть истнив воздержанием, * и горе возводящу душу, * и к Богу приближающуся, * симеоне, показал еси, * и приятелище духа: * и силою сего чудеса паче естества * творити сподобился еси. * отонудуже бысть вседетельное деяние, *. же паче ума вся и мысли преходят.

*Слава, глас з~:*

отче досточудне, пустыни явился еси доброе (с. 396) прозябение, нам же заступник: в той бо желание обрел еси небесныя высоты, целебныя же благодати от некрадомых сокровищь духа сподобился еси. темже обоими Христос тя обогати, и чудес самодетеля показа: симеоне преподобне, моли спастися душам нашым.

*И ныне, Богородичен, или крестобогородичен. Подобен:*
Тридневен:

На древе живот наш зрящи, всенепорочная Богородице, висящ, матерски рыдающи вопияше: сыне мой, и Боже мой, спаси любовию поющыя тя.

*На стиховне дне. Слава, глас в~. Самогласен. Германово:*

На гору высоку образно дивну возшед, и в честный кивот яко в незаходимая вшед, деянием изрядным, и восхождение видений показал еси: житие убо уяснив узы железными, якоже гривнами златыми украшен, Бога же зря, и зримь, и един единому беседуя, егоже моли, честный симеоне, о душах наших.

*И ныне, Богородичен или крестобогородичен.*

*Подобен:*
Егда от древа:

угль, егоже провиде прежде славный исаиа, воплощается от неискусомужныя матере, манием прозябшаго и родителя, и рождся закалается волею, мира вземляй прегрешения, агнец яко непорочен. темже агница и Дева сего на кресте зрящи, печали оружием снедашеся.

*Тропарь, глас а~.*

Пустынный житель, и в телеси ангел, и чудотворец явился еси, богоносе отче наш симеоне, постом, бдением, молитвою, небесная дарования приим, исцеляеши недужныя, и душы верою притекающих ти. слава давшему тебе крепость, слава венчавшему тя, слава действующему тобою всем исцеления. (с. 397)

*Канон преподобнаго на з~, егоже краегранесие:*

Чудне, пою, симеоне, твою благодать.

*Глас и~. Песнь а~. Ирмос:*

Колесницегонителя фараоня погрузи чудотворяй иногда моисейский жезл, крестообразно поразив и разделив море, Исраиля же беглеца, пешеходца спасе, песнь Богови воспевающа.

Богословия воистинну вина есть память твоя, чудодейственный отче симеоне, и сияние, сошедшымся всем, чистыми сердцы пети тоя величество, и досточудное житие твое.

*От*
гласа крестителева и видения, благовестися твоей славней матери, и тя благовонно и божественное жилище, всеблаженне отче, зачат же и роди, триипостаснаго божества.

Паче естества правды носило божиих дарований, от пелен, отче, матерних хотяща быти, проразумев великий предтеча, шуяго сосца тебе отвращатися повелевает, и к десному прилеплятися.

Чисто из начала приим житие, пребогате, банею, отче, пакибытия дар духовный, от младенства божественне твоея души благолепие показал еси солнца светлейши.

*Богородичен:*

Преславная возглаголашася о тебе в родех родов, Бога слова во чреве вместившая, чиста же пребывши, Богородице марие: темже тя вси почитаем сущее по Бозе заступление наше.

*Песнь г~. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

*От*
младых ногтей подвижник изряден израсл еси, рачитель же божественныя доброты теплый. тем от (с. 398) ложесн тя проуведев Владыка, симеоне, освятил есть, отче преславне.

умудрився от млада, чудотворче преподобне отче, возраста истинным разумом, духа непостижимаго самовидно сподобился еси видети, силами окружаема.

Души чувства от ужаснаго, преподобне отче, просветив видения, чуден разум благих стяжал еси, и инако имущым, симеоне, неблазненно житие показал еси.

Явственно тебе предста посланный ангел, ангельское, богоносе, завеща житие, целовати радостно, ног же явльшагося прикоснулся еси, отче, стопам.

*Богородичен:*

Вселився в Деву телесне, Господи, явился еси человеком якоже подобаше видети тебе: юже и показал еси яко истинную Богородицу, и верных помощницу, едине человеколюбче.

*Седален, глас и~. Подобен:*
Премудрости:

Прежде зачатия, отче, освятився, родительнице подался еси прекрасно прозябение, хотящь быти сосуд божественнаго духа, егоже силою возрас, уязвил еси лукавых духов множество жезлом веры: темже со славою отшед, был еси верных столп непоколебимь, и светильник светел, симеоне досточудне. Моли Христа Бога, согрешений оставление даровати чтущым любовию святую память твою.

*Дважды.*

*Слава, и ныне, праздника, или Богородичен:*

В напасти многоплетенныя впад, от враг видимых и невидимых, бурею одержимь безчисленных согрешений моих, и яко к теплому заступлению и покрову моему, чистая, ко пристанищу притекаю твоея благости: темже, пречистая, из тебе воплощенному безсеменно молися прилежно о всех рабех твоих, (с. 399) непрестанно молящихтися, Богородице пречистая, молящи его присно, согрешений оставление даровати воспевающым достойно славу твою.

*Крестобогородичен:*

Агнца и пастыря и избавителя, агница зрящи на кресте, восклицаше плачущи, и горько рыдающи, вопияше: мир убо радуется, приемля тобою избавление, утроба же моя горит, зрящи твое распятие, еже терпиши за милосердие милости. Долготерпеливе Господи, милости бездно, и источниче неисчерпаемый, умилосердися, и даруй согрешений оставление верою поющым божественныя страсти твоя.

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. Тем с пророком аввакумом зову ти: силе твоей слава, человеколюбче.

Пребыти внутрь никакоже мира претерпел еси еще, отче, имея наставляющую тя божия духа силу: в непроходимых же пустынях живый, и со зверьми ходя без боязни, отроча сый, и болезньми веселися еси телесными.

Скача якоже елень по горам, желал еси, отче, боготочных источников, и обрет сия, симеоне, боголюбия жажду преисполнил еси: от нихже богословия насыщся, источаеши присно лице Христово зря.

Белообразующа тя, якоже на колеснице зрел еси, преподобне, носима, умныма, отче, очима: столпом же светлым отроча наставляемь, божественный иоанн стоя на степени, прежде твоего к нему восхождения.

Наставлен быв, славне, от благодати данныя тебе, якоже от силы в божественную силу, шествуеши ко (с. 400)иоаннове храмине богомудреннаго: с нимже подвигом любезно борение проходя, явился еси якоже ангел.

*Богородичен:*

Ты верных похвала еси, безневестная, ты предстательница, ты прибежище Христиан, стена и пристанище: к сыну бо твоему мольбы носиши, всенепорочная, и спасаеши от бед верою и любовию Богородицу чистую тя ведущыя.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго; но обрати мя, и к свету заповедей твоих пути моя направи, молюся.

Красоты исполнь яко благолепен детищ, отче, Господь явственно предста, на степени стояния твоего сущу: и облистав славою терпения, якоже просил еси, себе показав распинаема.

Возсия зарею откровений все житие твое, имже божественнаго мира благовония быв исполнен, супротивныя страдальчески, Христов угодниче, демонския ссекл еси полки.

Возвысился еси видении божественными, всеблаженне, ума чистотою: и источник мудрости живоносныя, токи источающее сердце имея, от Бога ученьми, душы болящих просветил еси.

*Богородичен:*

Матрнее дерзновение, еже к сыну твоему имущи, пречистая, сроднаго промышления еже о нас не презри, молимся: яко тебе и едину Христиане ко владыце очищение милостивно предлагаем.

*Песнь з~. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Велик якоже моисей, добродетельми чудный быв, отче, на высок столп манием божественным возшед, (с. 401) взятся духом, и силу просветительную прием, якоже он прославился еси.

Истощи свой враг стрел душетленный тул, неистовно, богоносе, стреляя, и души твоея столпа не поколеба: на камени бо неразседнем Христове крепко утвердился еси.

Яко терпящу поты удобь воздержания, чудный отче, явлься Владыка тебе, жезл крепости Христос вручает, и сим тебе немощных недуги повелевает целити.

*Богородичен:*

Марие, владычнее селение, светлыми девства зарями, световидно яко крин сияя, посреди терновнаго смешения, тебе молюся благой: согрешений ми даруй прощение.

*Кондак, глас в~. Подобен:*
Вышних ищя:

Вышняя желая, дольняя отложив, и яко небо столп соделавый: тем облистал еси чудес зарею, преподобне, и Христу всех Богу молишися непрестанно о всех нас.

Всесветлая блаженнаго память, другий явися день спасения нам, сиянием пощения нощь глубокую страстей отгонящий, и всеизрядными деяньми просвещающий: в нюже светло яко звезды явльшеся, вси вернии пения в веселии симеону светильнику принесем: свыше бо зря просвещает ны, и дает умирение неизглаголанно, Христа Бога моля непрестанно о всех нас.

*Песнь з~. Ирмос:*

Халдейския пещи всепагубную силу угасивше, образом ангела снизшедшаго, зиждителю юношы взываху: благословен еси и хвальный Боже отец наших.

Юношески, богоносе, мудрования мирския лести, тщия же славы низпадания бегая, в молчании жити (с. 402) возлюбил еси, и духом вопия непрестанно: благословен Бог отец наших.

Крестообразно простирая длани твоя, и молитву действуяй, Христа во славе со ангелы очима явленно, богоносе, узрел еси, на гору сию дивную взыти повелевающа.

Неботечне нравом идый, отче, к столпу возшел еси на него, прежде сего ты Владыки божественным повинувся велением, достигл еси горы сея, юже чудно чудну сам именовал еси.

Высокий верх, якоже небесный рай, благовонными насажден цветы всякими, обрет вселился еси: жилище же сие чудодейственне, богоначертанно водрузил еси.

*Богородичен:*

Во свете господни ходящии, приидите, воспоим божественный град царя царствующих, марию пречистую, Богородицу истинную, яко упование душ наших.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Боголепными, преподобне, души твоея силами, трисветлому спримесился еси сиянию, от него научаемь, яко от единаго божества, сему пред столпом твоим требогатен храм славно создал еси, и несозданную чтити научил еси в нем Троицу во веки.

Всесильное духа святаго действо, боговидно всельшееся в тя, богогласе, стицатися подвиже от конец всех от духов лукавых томимыя, и сих исцеляя ваийным твоим жезлом, научаеши зиждителя пети во веки вся. (с. 403)

Юношеское мудрование плотское повинул еси, отче, постом и молением духу, утробы же разгорение угасив, потребил еси, и яко не ядый паче человека явился еси, пищею небесною питаяся токмо: виновна же сему поеши во веки.

Ликостояние божественное учеников тебе, чудный отче, вручает Христос Господь: ихже любовию прием, учении осиял еси, к воздержания простретися течению. с нимиже почивая во царствии, царя всех славословиши во вся веки.

*Богородичен:*

О нас моли сына твоего и Господа, воистинну и чисто вопиющих ти, и тя Богоматрь исповедающих, чистая, грехов просящи разрешения, улучити же спасение верно поющым: отроцы благословите, священницы воспойте, людие превозносите во вся веки.

*Песнь ф~. Ирмос:*

устрашися всяк слух неизреченна божия снизхождения, яко вышний волею сниде даже и до плоти, от девическаго чрева быв человек. темже пречистую Богородицу, вернии, величаем.

Хлебы малыми, симеоне, насыщшаго множество человек многое, Христа, треблаженне, молитвами твоими подражая, во ограде твоей праздныя житницы пшеницы наполнил еси благословении твоими, и от глада избавил еси стадо твое.

Глаголы марфы, честныя и преподобныя твоея матере, всеблаженне, моленьми тя моляще, умолити Христа, не отреклся еси тоя исполнити прошения, и божий град божия гнева избавил еси.

увидев кончину, симеоне, подвигов твоих, разрешся от телесе, пренеизглаголанное в вышних, всеблаженне, обожение, к немуже отсюду возлетев радуешися духом, зря того ради триипостасное сияние. (с. 404)

Манием, отче симеоне, и промышлении твоими, от жития к тебе многомятежнаго молитвами устремившыяся, в пристанище твое, от всяких врага страстей свободи: и память твою празднующыя светло сохраняй.

*Богородичен:*

Спаси мя, Мати божия, рождшая Христа Cпаса моего Бога и человека сугуба естеством, а не впостасию, единородна же от отца, из тебе же первенца твари всякия. темже вси тя присно величаем.

*Светилен. Подобен:*
Свете{<::рус>Исправлена опечатка оригинала:<::слав> Света. <::рус>Прим. <::лат> оrthlиb<::слав>} неизменный:

*От*
пустыни облистав, вселенную просвещаеши, монахов множества радуются о твоей памяти, о симеоне богоносе! не престай о мире моляся.

*На стиховне дне. Слава, глас з~:*

Преподобне отче симеоне, во всю землю изыде вещание исправлений твоих: тем на небесех обрел еси мзду трудов твоих, демонския погубил еси полки, и ангельския достигл еси чины, ихже житию без порока поревновал еси. дерзновение имея ко Христу Богу, мир испроси душам нашым.

*Крестобогородичен:*

Предстоящи древу иногда во время распятия Дева с девственным учеником, и плачущи вопияше: увы мне, како страждеши, всех сый, Христе, безстрастие!

*На литургии, блаженна праздника: и святаго песнь г~. Прокимен, глас з~:*
Возвеселится праведник о Господе. *Стих:*
услыши, Боже, глас мой: *Апостол к колоссаем, зачало сн~и. Аллилуиа:*
Блажен муж бояйся Господа: *Евангелие от матфеа, зачало м~г. Причастен:*
В память вечную будет праведник: (с. 405)

*Служба преподобнаго отца нашего никиты столпника, переаславскаго чудотворца.*

*На малей вечерни поставим стихи д~, и поем стихиры самогласны, глас е~:*

Верою и любовию сошедшеся празднолюбцы, псалмы и песньми восхвалим днесь небеснаго человека, и земнаго ангела, к немуже возопием: о всеблаженне преподобне, постников похвало и мучеников! о нас молися к Богу, отче наш никито, помиловатися душам нашым.

*Дважды.*

Честный и светоносный наста праздник, исполнь радости и веселия и духовнаго торжества. темже сошедшеся монахов множества, и Христоименитии людие, любовию восхваляюще, блажим божественная деяния твоя: яко бо крин удольный процвет, благоухаеши душевная наша чувства. никито отче наш, моли спасти душы нашя.

Яко уязвился еси желанием божественным, преподобне отче никито: взем бо крест твой, последовал еси владыце Христу. тогда всякая плотская мудрования умертвив, наследовал еси кротких землю: причастием бо обожаемь, и неизреченнаго веселия наслаждаяся, поминай нас творящих всесвятую твою и пречестную память.

*Слава, глас и~:*

Преподобне и богоблаженне отче никито, воистинну сподобился еси божественныя жизни, постом и бдением изнуряя тело твое: темже и образ был еси монахов. (с. 406) аще бо и телесный язык умолча, но чудеса свидетельствуют. древний град переаславль проповедуя хвалится, имея в себе неистощимое сокровище: сами бо зряще честную раку мощей твоих, и чудеса бываемая, прославляют прославльшаго тя Господа. емуже молися, преподобне, даровати вселенней мир, и велию милость.

*На стиховне стихиры, глас в~. Подобен:*
Доме евфрафов:

Изшед из дому, * града переаславля, * преподобне отче никито, * и дошед тезоименитаго лавры, * ту показался еси дом пресвятаго духа.

*Стих:*
Честна пред Господем смерть преподобных его.

Дом духовный быти * сподобился еси, отче никито, * от удивления брашен ужаснувся, * яко камень согражден, * божественною благодатию.

*Стих:*
Блажен муж бояйся Господа, в заповедех его восхощет зело.

Закон прием от наставника * тезоименитаго лавры, * и мирская мудрования оставль, * явился еси дом * пресвятаго духа.

*Богородичен:*

Радуйся, яже радость * миру приемшая, * и утолившая печаль, * Дево, праматернюю, * Христа жизнодавца порождши.

*На велицей вечерни поем,*
Блажен муж:

*На*
Господи, воззвах, *стихиры, глас д~. Подобен:*
Яко добля:

Воздержания стрелами * врага уязвил еси, * и сего разорил еси полки. * тем победы прият на враги, блаженне преподобне, * на сего державно тя, никито, Христу укрепльшу: * егоже моли, * от тли и бед избавити * совершающих присно честную память твою.

На лучшая видения * вшед, блаженне, * земная вся и тлеющая преходящая, * в телеси, преподобне, презрел (с. 407) еси, * житие безвещественное * на земли, никито, пожил еси славя Христа. * егоже моли, * от тли и бед избавити * чтущыя присно честную память твою.

Даровании духа, * божественными сиянии просвещся, * приснопамятне никито, * светильник показался еси концем, * болезней зол и тму страстей * отгоняя молитвами твоими, * избавляя недуг и скорбей и бед, * верою совершающих присно * честную память твою.

*Ины стихиры, глас тойже. Подобен:*
Дал еси знамение:

Яко глас пророческий услышав, * измыйтеся и чисти будете, * и от сего умиление в сердцы прием, * и всего себе слезами обливая, * воспоминая своя содеянная, * и ничтоже могий вещати, * токмо во уме своем к Богу глаголаше: * настави мя на стези правы, и пойду во истине твоей, * исполняя твоя повеления.

Егда другом и знаемым созванным, * и потребным устроенным, * знамение страшно показася, * пена с кровию от сосуда исходящи, * и снедная на многи уды человеческия претворишася, * и велиим страхом одержимь быв, * скоро от дому изыде, * и ко обители устремися, * во уме своем к Богу моляшеся.

Егда от дому изшед, * слезами путь омочил еси, * обители достизаеши, * и наставнику духовне беседовал еси, * обеты твоя Богу воздавая: * плоти твоея не пощадил еси, * мравию и мшицам * сию в снедь предал еси, * и сим врага до конца посрамил еси.

*Слава, глас з~:*

Мир возненавидев, Христа возлюбил еси, и тому последовав, вериги тяжки на теле твоем носил еси: постом и бдением себе удручая, яко безплотен на земли пожил еси: душу же пресветлу Богу представив, (с. 408) дарований чудес сподобился еси. тем молим тя, отче никито преподобне, моли спастися душам нашым.

*И ныне, Богородичен: Вход. Прокимен дне. И чтения три.*

*Пророчества исаиина чтение.*

[Глава м~г] Тако глаголет Господь: вси языцы собрашася вкупе, и соберутся князи от них: кто возвестит сия в них; или яже от начала, кто слышана сотворит вам; да приведут свидетели своя и оправдятся, и да услышат, и да рекут истину. Будите ми свидетели, и аз свидетель, глаголет Господь Бог, и отрок, егоже избрах, да познаете и веруете ми, и разумеете, яко аз есмь: прежде мене не бысть ин Бог, и по мне не будет: Аз есмь Бог, и несть разве мене спасаяй. Аз возвестих и спасох, уничижих и не бе в вас чуждий. Вы мне свидетели, и аз Господь Бог: и еще от начала аз есмь, и несть от рук моих избавляяй, сотворю, и кто отвратит то; Сице глаголет Господь Бог, избавляяй вас, святый израилев.

*Пророчества исаиина чтение.*

[Глава кс~в] Тако глаголет Господь: на стенах твоих, иерусалиме, устроих стражы весь день и всю нощь, иже до конца не премолкнут, поминающе Господа. Несть бо вам подобен: аще исправиши и сотвориши, иерусалиме, непрезорство на земли. Клятся Господь силою своею, и крепостию мышцы своея: аще ктому отдам пшеницу твою, и брашно твое врагом твоим: и аще ктому испиют вино твое сынове чуждии, о немже трудился еси: Но собирающии снедят е, и восхвалят Господа: и емлющии испиют е во дворех святых моих. Шествуйте враты (с. 409) моими, и путь сотворите людем моим, и камение, еже на пути, размещите, и воздвигните знамение во языки. Се бо Господь слышано сотвори до последних земли, и речете дщери сионове: се спаситель твой приходит, имый мзду с собою, и дело его пред лицем его. И наречет я люди святы, избавлены Господем: ты же наречешися взыскан град, и не оставлен.

*Премудрости соломони чтение.*

[Глава е~] Праведницы во веки живут, и в Господе мзда их, и попечение их у вышняго. Сего ради приимут царствие благолепия, и венец доброты от руки господни: зане десницею покрыет я, и мышцею защитит их. Приимет всеоружие рвение свое, и вооружит тварь в месть врагом. Облечется в броня правды, и возложит шлем, суд нелицемерен: приимет щит непобедимый, преподобие: поострит же напрасный гнев во оружие: споборет же с ним мир на безумныя: пойдут праволучныя стрелы молниины, и яко от благокругла лука облаков на намерение полетят: и от каменометныя ярости, исполнь падут грады: вознегодует на них вода морская, реки же потопят я нагло. Сопротив станет им дух силы, и яко вихор развеет их: и опустошит всю землю беззаконие, и злодейство превратит престолы сильных. Слышите убо, царие, и разумейте: навыкните, судии концев земли. Внушите, держащии множества и гордящиися о народех язык: яко дана есть от Господа держава вам, и сила от вышняго.

*На литии стихиры, глас д~:*

Преподобне отче никито, ты врачь душам и телом явился еси, источая недужным исцеления струи: (с. 410) даром же благодатным украшаемь, дальнаго ради шествия, тяжким недугом обдержимаго князя здрава сотворил еси, воздающа хвалу Богу, такова дара сподобльшему тя, и обращшагося к путному шествию глаголавша: моли, преподобне, о чтущих любовию пречестную память твою, спасти душы нашя.

Богомудре никито, славу маловременную оставль, в тезоименитаго лавру вселился еси, отче, и Троице чистый дом показався, блаженне, силою и действием святаго духа темныя полки прогоняеши, и змиа среди келлии мертва сотворил еси: живяше бо в тебе Христос Бог наш, егоже моли, преподобне, спасти душы нашя.

Мирский мятеж оставль, и взем крест твой, последовал еси Христу невозвратным помыслом. из дому изшел еси, супругу и ближники яко нивочтоже вменив, и достигл еси тезоименитаго в мученицех лавры, душевныя страсти из корене исторгая, тяжкая железа на выю возложил еси, и частых ради бдений и молитв благодать восприем, преподобне, исцеляти различныя недуги, ангелом собеседниче, и преподобным сожителю, отче никито, молися Господеви спасти душы нашя.

*Слава, глас е~:*

Преподобне отче, не дал еси сна твоима очима, ни веждома дремания, дондеже душу и тело от страстей свободил еси, и себе уготовал еси духу жилище: пришед бо Христос со отцем, обитель в тебе сотвори, и единосущныя Троицы угодник быв, великопроповедниче отче наш никито, моли спастися нам.

*И ныне, Богородичен:*

*На стиховне стихиры, глас и~. Подобен: О*
преславнаго чудесе!

Преподобне отче никито, * слепым даеши свет, * (с. 411) болящым исцеление, * хромым здравие, и милостивно преклоняешися * приходящым с верою ко храму твоему, * просящым помощи твоея. * се бо заступника и предстателя вернии вси обретохом, * восхваляющии тя, всечестне.

*Стих:*
Честна пред Господем смерть преподобных его.

Преподобне отче всечестне, * добродетельми благими вшел еси, * яко на огненней колеснице к Богу, и победными венцы увязлся еси, * яко монисты на теле твоем носил еси честныя вериги: * на гробе же положены * источают исцеления, * и прогоняют духи лукавыя. * тем блажим тя, прехвальне никито.

*Стих:*
Блажен муж, бояйся Господа, в заповедех его восхощет зело.

Ликом постническим * сочтался еси, преподобне, * и монашеским украсился еси, блаженне, житием. * и ныне в небесных веселишися селениих, * идеже ликуют ангели, * светом божественным воистинну обожаемь. * поминай выну блажащих тя на земли, * и пресвятое твое творящих * успение, никито.

*Слава, глас г~:*

Глас пророка велегласно вопиюща: измыйтеся, и чисти будете, молящутися во святилищи, услышав, возстенал еси из глубины сердца, глаголя: Боже, очисти мя. и учреждение сотворил еси в дому клеврет ради твоих, и увидением брашен ужаслся и отторгнулся еси яко серна от тенета, земная мудрования оплевав. и ныне, преподобне отче никито, не презри молитвы раб твоих молящихся тебе, испроси у Христа Бога, помиловати душы нашя.

*И ныне, Богородичен. Тропарь, глас д~:*

Православным смыслом, юношская возжеления (с. 412) возненавидев, и доблественныя нравы восприим, врага победил еси, и во благоразумии Богу угодил еси: и свыше от него прием дар чудес, бесы прогоняти, недуги исцеляти, никито преславне, моли Христа Бога, да спасет душы нашя.

*На утрени, по а~-й стихологии седален, глас д~:*

Во обители тезоименитаго тебе страстотерпца жизнь препроводил еси, и вси приходящии к тебе, аки ко источнику благотекущему радостно отходяще, Христа прославляют.

*Дважды.*

*Слава, и ныне, Богородичен:*

Востания безплотных враг, и злобы избави мя, Богородице, и твоею молитвою сих прожени: тя бо имам теплое заступление и помощь, и твердое прибежище.

*По в~-й стихологии седален, глас г~:*

Не токмо во граде твоем слышано бысть, но и во вся страны и грады произыде слава имене твоего, преподобне, и вси призывающии с верою тебе на помощь недугов исцеление приемлют.

*Дважды.*

*Слава, и ныне, Богородичен:*

Предстательнице и покров ты еси, пречистая, избави ны от бед лютых и обстояний{<::рус>Исправлена опечатка оригинала:<::слав> остояний. <::рус>Прим. <::лат> оrthlиb<::слав>}, и душы нашя спаси божественными твоими молитвами.

*По полиелеи седален, глас в~:*

Кое похваление принесем тебе, преподобне; ангельски бо на земли пожил еси, древних же постник воздержанием достиг, мучеником же приложился еси, яко нужную смерть приял еси. тем молим тя, никито: моли Христа Бога о всех нас.

*Дважды.*
(с. 413)

*Слава, и ныне, Богородичен:*

Прият во чреве невместимаго Бога, херувим и серафим вышши явилася еси, владычце: тем вси вернии воспеваем рождество твое, пречистая.

*Степенна, а~-й антифон д~-го гласа. Прокимен:*
Честна пред Господем смерть преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие матфеа, зачало м~г.*

*По н~-м псалме стихира, глас з~:*

Преподобне отче, егда от дому изшел еси, ни на град озрелся еси, ни другов соединения, ни супружницы любве помышляя: но купно вся земная возненавидев, на небесная взирая, и к сим разум твой возвышая, и якоже обещался еси, тако благочестно совершил еси. тем память твою почитаем, досточудне.

*КАНОНЪ:*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою, радуяся, тоя чудеса.

Светом благодати озаряемь, преподобне, верою память твою торжествующыя световидную, тмы греховныя молитвами твоими избави, никито преславне.

К Богу вводящь несовратно шествовал еси путь, ко граду небесному, никито, достигл еси: ибо святый настави тя дух, почиваяй в сердцы твоем.

Возносящее смирение, никито, имел еси: тем молимся тебе: ущедри, преподобне, смирение наше, и болезни я облегчи сердец наших.

*Богородичен:*

Радости нам ходатай, яко приемши исполнение всего божества, явилася еси, всенепорочная: тем вси тебе радуйся, ангелово согласно зовем, богорадованная. (с. 414)

*Другий канон, имея краегранесие:*

Пение приношу молебно предивному отцу никите.

*Глас и~. Песнь а~. Ирмос:*

Сокрушившему брани мышцею своею, и проведшему Исраиля сквозе чермное море, поим ему, яко избавителю нашему Богу: яко прославися.

Пение приими от устен недостойных, человеколюбче Господи, и подаждь ми отверзение устом, и глас умиления, да возмогу воспети угодника твоего никиту предивнаго.

Ненавистию возненавидев суету мира, вся содеянная с плачем исповедал еси духовному твоему наставнику, и запрещение любезно от души вопиял еси.

Елико имея другов любления, и подружия совокупления, и домовное пребывание, волею всех оттщетився, Христа единаго приобрел еси.

*Богородичен:*

Мольбу приношаю от устен недостойных, сию приими, владычце, яко вдовыя оны две цате, недейственна бо есть. темже со умилением вопию ти: о пребогатая, слава рождеству твоему, пречистая!

*Песнь г~. Ирмос:*

Не мудростию и силою, и богатством хвалимся, но тобою, отчею впостасною мудростию, Христе: несть бо свят, паче тебе, человеколюбче.

Прежнее веселие изменил еси, будущих ради благих жестостию, добродетельно пожив, блаженне, на источнице в горах, яко великий илиа пребывая.

Путь правый егоже возжелев, пощения ради удивлением брашен тебе показа Бог, егоже обрел еси безмездно, якоже пристанище, мудре.

Колеблемых различными страстьми, ко твоему (с. 415) столпу, никито, приходящих, честным твоим ходатайством всех нас посети, моля человеколюбца.

*Богородичен:*

Тя мудрость божия всечестный орган обретши, о твоих чистых кровей воплощается, и по рождестве нетленну показа.

*Ин. Ирмос:*

утвердися сердце мое во Господе, вознесеся рог мой в Бозе моем, разширишася на враги моя уста моя, возвеселихся о спасении твоем.

Матфей мытницу оставль, евангелист показася: ты же, преподобне, суету мира отверг, в монашеская одеявся, Христу угодил еси, и чудотворец показался еси.

Лукавое сонмище оставль, Христов ярем на ся возложил еси, труды же и подвиги твоими всех удивляя, и ко спасению наставляя.

Блуднаго гласом вопия, и со воздыханием в перси бия, Богу приближился еси, и радости вечныя сподобился еси и непрестаннаго, никито, веселия.

*Богородичен:*

Напастьми многими одержимь, с болезньми и плачем вопию ти: избави, Богородице, от одержащих мя скорбей и вечнаго мучения, и царствия сына твоего сподоби мя.

*Седален, глас е~:*

Телом возшед на столп, ум же возвысив на премирная, труды ко трудом прилагаеши, желая достигнути уготованных тебе благ на небесех: ихже получив, поминай нас, почитающих священную память твою.

*Другий седален, глас д~:*

Яко всесветлая звезда возсияв светозарными добродетельми, богоносе, всю душу просветил еси духом. тем прешел еси к невечернему свету, разрешая (с. 416) страстей наших темныя облаки, память твою присно творящих сердца правостию.

*Слава, и ныне, Богородичен:*

Нечистых помысл моих множество, и безместных мыслей обуревания, кто изрещи может, всенепорочная; настояния же безплотных враг моих кто исповесть, и сих злобу; но твоею мольбою, благая, сих мне всех избавление даруй.

*Песнь д~. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Столпу, богоносе, сограждаему непоколеблемою душею самся предал еси, будущую жизнь предзря, еяже улучити желая, яко храбр воин.

Лавры честныя достигл еси, мудре, возвысився смирением, верхи демонския смирил еси и в ней доблествовал еси, слава монахов и утверждение.

Молитвами и постом вооружився, и страхом себе умертвив господним, блаженне, отступника изсекаеши невидимаго змия, отче, победник был еси.

Весь божественным духом разжен быв, отче, труды под\ъял еси на многа лета, в хлевине узце терпя, взыская Господа, благодатию тя божественною укрепляющаго.

*Богородичен:*

На престоле высоце страшно седяй, на матернюю руку младенец быв седит, низпадший образ возводя и обожение сущым подавая.

*Ин. Ирмос:*

Пророк аввакум умныма очима провиде, Господи, пришествие твое, тем и вопияше: от юга приидет Бог. слава силе твоей, слава снизхождению твоему. (с. 417)

Присно имел еси к Богу молитвенника, духовнаго твоего наставника, якоже втораго моисеа, изведшаго из египта древняго Исраиля, научающа тя воспевати: слава силе твоей, Господи.

Не довле тебе, преподобне, многотрудное пребывание, железа тяжкая на ся возлагаеши, и труды к трудом прилагаеши, вопия Христу: слава силе твоей, Господи.

Шествия небеси являя, столп воздрузил еси, и от сего стезю в молитвенный храм ископал еси, идеже прилежно вопия Христу: слава силе твоей, Господи.

*Богородичен:*

Возстави мя низу лежащаго молитвами твоими, пречистая, и на покаяния стези настави, да возбнув от глубины нечаяния, узрю свет богоразумия, и воспою заступление твое, препетая.

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Ходил еси, преподобне, по узкому пути, божественными восхождении сердца распространяяся, и причастием обожаяся, всемудре. тем был еси монахом светлость.

око очистившу умное, преподобне, благодать дадеся тебе аки пророку, еже предняя предзрети, и предглаголати яко сущая, дальняя и безвестная.

Болезнь облегчи ми грехов и скорбей, и престави сердца моего болезни, и согрешений разрешение даруй, благодетеля Бога имея, послушающаго честных твоих молитв.

*Богородичен:*

ума моего исцели превращение, пречистая, уврачуй (с. 418) страсти души моея, и леностную тму отжени, яко да хвалами тя присно ублажаем, всенепорочная.

*Ин. Ирмос:*

Господи Боже наш, мир даждь нам, Господи Боже наш, стяжи ны, Господи, разве тебе, иного не вемы, имя твое именуем.

Пения совершая исходя в нощи от столпа, два источника ископал еси, от нихже и до ныне с верою почерпающе, приемлют благодать исцелений.

Соперник прелукавый, аки змий превелик, посреде келлии твоея изыде, устрашая тя: ты же сего, блаженне, попрал еси, и без вести молитвою до конца сотворил еси.

Недуг ослабления удов имея благочестивый михаил, княжение тогда содержай во граде чернигове, молитвами твоими исцеление получи.

*Богородичен:*

Христа Иисуса рождшая пречистая, сего моли присно, избавити от бед рабы твоя, верою имя твое призывающыя: разве бо тебе, владычце, иного заступления не имамы.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

умертвил еси страсти телесныя, яко древо видеся высоковерхо, плоды чудес принося, никито богоблаженне.

Иже безчисленным болезнем приближихся, телом немощен пребыв, преподобне. тем зову ти верою: болезни устави сердца моего.

*От*
душевных немощей, отче, колеблемых, верою тя призывающих ныне посети, молитвами твоими, яже к Богу, яко да благочестно тя славим. (с. 419)

*Богородичен:*

Едина помощнице, помози ми погибающу, и руку ми простри, и ко пристанищу наведи покаяния, Дево богорадованная.

*Ин. Ирмос:*

Яко воды морския, человеколюбче, волнами житейскими обуреваюся. темже, яко иона, тако вопию ти: возведи от тли живот мой, благоутробне Господи.

Предивно бысть чудо, еще бо державному михаилу ни обители достигшу, ни столпа видевшу, токмо жезл твой в руце приим, и о сем укрепився, исцеление получи, и прииде во обитель твою здрав.

Радостно благочестивый михаил князь, приемля от тебе благословение, сам тебе исповеда, како велиар во образе чернца, двакраты поноси тебе, сказуя тебе от жития сего отшедша.

Державный михаил князь дошед места, идеже исцеление получи, повеле водрузити честный крест в славу Богу, и в память чудеси предивнаго отца.

*Богородичен:*

Все время живота моего во страстех изжих, и ныне моления приношаю ти, пречистая: разрешение, подаждь ми, всепетая, и вечнаго мя избави осуждения: ты бо миру благая помощница.

*Кондак, глас и~.*

Христа ради от твоих рабов нуждную смерть претерпел еси: и венец нетления от него восприял еси: приходящым же с верою от честнаго твоего гроба подаеши цельбы, о никито преподобне, молитвенниче о душах наших.

*Икос:*

Земный ангел, небесный человек был еси, преподобне, (с. 420) постом и бдением душу просветив, алканием и жаждею, и на земли леганием Богу угодил еси, и всяку добродетель монашескаго жития исправил еси: к симже и нуждную смерть от твоих рабов восприим, возшел еси к желаемому Христу радуяся, о никито преподобне, молитвенниче о душах наших.

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Сердце твое троическое жилище соделав, три кресты и тяжкая железа, никито, на себе понес, от нихже божественною благодатию цельбы истекают, на просвещение и очищение верно притекающым ти.

Душа твоя светозарением божественнаго духа сияющи присно, душы видяше притекающих ти верою светло, блаженне, пророческими проречении: тем тя ублажаем.

Недугов труждающих, блаженне, душы и телеса, твоими святыми молитвами вскоре измени, и пети сотвори: препетый отцев Господь и Бог, благословен еси.

*Богородичен:*

Непременнаго рождши, едина богорадованная, десницею его, чистая, пременити ми ум на лучшее молютися, люте превращаемый житейскими упражднении.

*Ин. Ирмос:*

*От*
иудеи дошедше отроцы в вавилоне иногда, верою троическою пламень пещный попраша, поюще: отцев Боже, благословен еси.

Не ржа покры тяжкая она железа, но труды твоя и поты сих просветиша, и яко злато блещахуся: любве же ради господни, не чул еси сих на телеси твоем, усердно вопия: отец наших Боже, благословен еси. (с. 420)

Мутнии умом убийцы, зряще блистание оно на телеси твоем, мняще множество злата носящу ти, о убийстве твоем умыслиша. ты же от сих, преподобне, нуждную смерть восприял еси, вопия Христу, отец наших Боже, благословен еси.

Обретоша во время утренняго клепания честное тело твое тепло лежащо, душу же отшедшу ко Господу. обители же исполншися благовония, вси возопиша со слезами: отец наших Боже, благословен еси.

*Богородичен:*

Церковь освящена Богу бывши, марие богородительнице, сего моли, яко человеколюбца, чистая, ущедрити люди согрешившыя, и спасти от бед лютых, и страстей треволнения.

*Песнь и~. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте, дела, и превозносите его во вся веки.

Стоя на столпе выспрь, яко на свещнице свеща, преподобне, светящи, всем разумы верным просвещая, показовал еси добре, словесы и деянии стезю живота, и возводил еси сия божественным смыслом к высоте безстрастия.

ум безстрастием очищь, беседовал еси ко Господу вседержителю: от негоже неизреченная, преподобне, навыкая, пророчески предглаголал еси, просвещая душы, яко великий, преблаженне, пророк: тем тя согласно верою воспеваем.

Наидоша ми раны тяжкия, и недузи часто труждают: тех мя измени, отче, молютися, яко от Бога (с. 422) приим, никито, благодать, исцеляти страсти, и болезни облегчати.

*Троичен:*

Со всеми горними воинствы, отца и сына и святаго духа, Троицу нераздельну, несозданно божество песнословяще, свят, свят, свят, возопием радостно, едина власть, начало и царство.

*Богородичен:*

Иже всеми неприступен сый зиждитель, горними, отроковице, чинми вселися в ложесна твоя, неопальну соблюде тя, и по рождестве нетленну. емуже ныне присно поем: Господа воспевайте дела, и превозносите его во вся веки.

*Ин. Ирмос:*

Покрываяй водами превыспренняя своя, полагаяй морю предел песок, и содержай вся, тя поет солнце, тя славит луна, тебе приносит песнь вся тварь, яко содетелю всех во веки.

Неразумнии они убийцы желаемаго злата не получиша, честныя же вериги в реку волгу ввергоша, и пресветлым лучам над ними в нощи явльшымся, яко и весь град ярославль осиявшым.

Кресты три, и вериги тяжки, верху воды плавающе обретошася, и сих боголюбивии вземше, во град ярославль внесоша: и мнози различными недуги одержимии исцеление от сих получиша.

Ты сам, преподобне, обретшему явився, три кресты, рекл еси, и тяжкая железа, почесть трудов моих, скоро положени да будут на гробе моем: он же страхом и радостию одержим бе, по словеси твоему тако сотвори.

*Богородичен:*

Твоя милости на мне удививши, чистая, уязвенную душу мою исцели, и будущаго мучения избави, и царствия сына твоего сподоби мя. (с. 423)

*Песнь ф~. Ирмос:*

Всяк земнородный да взыграется духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Воздвизая руки твоя к Богу молился еси, крепя ум твой, удержати от страстей, аки ангел в телеси, отче, ты был еси. тем со ангелы всегда на небесех живеши, славному престолу предстоя света невечерняго исполняемь.

Яко на небеси в хлевине узце пожил еси, преподобне: тем ти умиришася дивнии зверие, покорившему страсти телесныя и злостремления, никито преподобне. сего ради верою тя почитаем.

Твоя честныя и святыя мощы во гробе лежаще, погружают недуги, и попаляют толпы демонския всегда, преподобне никито, божественною благодатию, и источают всем исцеления, верно тя блажащым.

уже к Богу приближаяся ясне и чисте, помяни верою тя, никито, поминающих, грехов оставление нам испроси, и недугов всех избавление, и божия царства селение.

*Богородичен:*

Светом мя озари твоим, непорочная, рождшая свет неприступный: разжени облак страстей души моея и от тмы изми, молютися, и божественнаго спасения сподоби, чистая, едина приснодева.

*Ин. Ирмос:*

Тя неискусобрачную матерь Бога вышняго, тя паче ума рождшую словом воистинну Бога, вышшую пречистых сил, немолчными славословлении величаем.

Моли за ны, отче преподобне, державный вопияше, и (с. 424) испроси миру мир, нам же здравие, и на враги одоление: тебе бо молитвенника тепла ко владыце предлагаем.

Раку твою лобызающе царие благочестивии, умильно глаголют: испроси у Христа, преподобне, нам же и чадом нашым здравие и спасение и велию милость.

Купно за отечество и святителей, и за вся православныя молися, преподобне: да вси память твою светло празднующе в песнех Христа величаем.

*Богородичен:*

Льва рыкающаго на мя утиши, пречистая, мене же цельбы божественныя сподоби: да узрю свет богоразумия, и радостно воспою рождество твое, Богородице.

*Светилен.*

Вся жития оставль, Христа приобрел еси, трудоположно пожив, и смерть нуждную восприят. тем память твою, никито, почитаем.

*Дважды.*

*Слава, и ныне, Богородичен:*

Бога нам, пречистая, родила еси, и вси прародительныя клятвы избавльшеся, воспеваем тя, препетая.

*На хвалитех стихиры на д~. глас и~.*

*Подобен: О*
преславнаго чудесе!

О преславнаго чудесе! * како пременися разум твой * от суеты мира на благочестие; * смирен и целомудр показася * монахом наставник ко спасению, * постников похвала, * молчальников удобрение. * темже любовию память твою, * никито преподобне, ублажаем.

*Дважды.*

Молитвенник к Богу крепок был еси, * чистоты рачитель, * целомудрия образ, * терпения столп: * ангельски на земли пожил еси, * и яко звезда пресветлая показался еси, * и был еси многим вождь ко (с. 425) спасению. * темже любезно память твою, никито преподобне, восхваляем.

образом ангелолепен показался еси, * седина честна постом украшена, * воздержанием сияя, * братолюбием цветый, * кроток взором, * и тих хождением, * и умилен видением, и смирен сердцем, * высок добродетельным житием. * темже любовию память твою, * никито преподобне, ублажаем.

*Слава, глас тойже. Самогласен:*

Преподобне отче никито, в монашестве пожил еси непорочно, и благоугодно Господеви, и елико трудоположно начал еси, изрядно и чудно скончал еси, и всесовершенно во страсе божии, и чудес дарований сподобился еси, еже исцеляти недуги различныя, и прогоняти духи лукавыя. тем память твою почитаем, досточудне.

*И ныне, Богородичен.*

*Славословие великое, и отпуст.*

