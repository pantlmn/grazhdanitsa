<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 442)

*Месяца тогоже в к~з-й день.*

*Святаго апостола карпа, единаго от о~:*

*И святаго великомученика георгиа новаго, пострадавшаго от безбожнаго царя селима турскаго.*

Служба его писана по сей службе.

*Стихиры апостола, глас а~. Подобен:*
Всехвальнии:

Приятными сиянии * ум божествен творя, * просветился еси, всебогате, * и на проповедь Христову изшел еси, * и люди научил еси чтити его, * яко человеколюбца. * и ныне моли, * даровати душам нашым мир, * и велию милость.

Звезда пресветла явлься, * божественными сияньми * вселенныя концы просвещаеши всегда * учении, блаженне, * и разгоняеши благодатию * мрак недужный комуждо, * и ныне моли, * даровати душам нашым мир, * и велию милость.

Жертву безкровну Богу * жря совершенную, * за того, мучениче, пожерлся еси, * и принеслся еси к разумней трапезе, * жертва благовонна, * апостоле карпе всебогате. * и ныне моли, даровати душам нашым мир, * и велию милость. (с. 443)

*Слава, и ныне, праздника, или Богородичен.*

Всепетая владычце, * надежде верных и утверждение, *. прибежище и помощь, * тя молим: * от всякия беды рабы твоя сохрани, * верою покланяющыяся рождеству твоему егоже моли, * даровати душам нашым мир, * и велию милость.

*Крестобогородичен:*

Своего агнца * агница и непорочная владычца * на кресте яко виде зрака не имуща ниже доброты, * увы мне, рыдающи глаголаше: * где доброта твоя зайде, сладчайший; * где благолепие; * где благодать блистающая образа твоего, * сыне мой любезнейший;

*Тропарь, глас г~:*

Апостоле святый карпе, моли милостиваго Бога, да прегрешений оставление подаст душам нашым.

*Канон, творение иосифово, егоже краегранесие:*

Славнаго хвалю карпа божественною любовию.

*Глас д~. Песнь а~. Ирмос:*

Воспою тебе, Господи Боже мой, яко извел еси люди из работы египетския, покрыл же еси колесницы фараоновы и силу.

Любовию совершающыя твою светоносную и священную, славную и всечестную память, света божественнаго исполни, апостоле, молитвами твоими.

Весь возложився владыце, сего законы честныя невредны соблюл еси: беззаконныя же благозаконию научил еси, апостоле.

ум преумный возлюбив в зрении тайном, умом озарився, всеблаженне священне, свет явился еси вторый.

*Богородичен:*

Рождши, Дево, несказанно, естественныя законы обновила еси: темже тя блажим, марие богоневесто. (с. 444)

*Песнь г~. Ирмос:*

Лук сильных изнеможе, и немощствующии препоясашася силою: сего ради утвердися в Господе сердце мое.

Цевница бряцающая духом был еси, всеблаженне, богодвижимый язык твой, вещающь величия сына и Бога нашего.

Имея слово пребезначальное направляющее тя, и яве укрепляющее, безбожным спасительныя стези, карпе, показал еси.

Карпе, спасительное проповедание твари, яко святитель богоприятен, возвестив, многа под\ъял еси гонения и скорби, славне.

*Богородичен:*

Ново яко отроча родила еси, прежде век из отца возсиявшее, неизглаголанно, богородительнице: сего ради тя славиму.

*Седален глас г~. Подобен:*
Божественныя веры:

Божественное сияние восприим, карпе премудре, утешителево, омраченныя неведениемь просветил еси: и преставлься к вышнему царствию, царю всех предстоиши, моля Христа Бога всегда, даровати нам велию милость.

*Слава, и ныне, праздника, или Богородичен:*

Божественнаго естества не отлучся, плоть быв во чреве твоем: но Бог вочеловечся и пребысть, иже по рождестве матерь тя Деву, яко прежде рождества сохранив всенепорочну, един Господь. того прилежно моли, даровати нам велию милость.

*Крестобогородичен:*

Нескверная агница слова, нетленная Дева Мати, на кресте зрящи повешена, из нея без болезни прозябшаго, матерски подобно рыдающи, вопияше: увы мне, чадо мое, како страждеши волею, хотя избавити от страстей безчестия человека; (с. 445)

*Песнь д~. Ирмос:*

Любве ради, твоего образа, на кресте твоем стал еси, и растаяшася языцы: ты бо еси, человеколюбче, крепость моя и хваление.

Создав яко камение верных множество, на благочестии камени храмы соделал еси святаго духа, богомудре апостоле.

Новы соделав крещением, богоблаженне, обветшавшыя нравом тленным человеки спасл еси, славящыя Христа Бога нашего.

Являя таинство покрывшаго добродетелию, богомудре, небеса, привлекл еси языки к познанию, тму отгоня.

С павлом светильником вселенныя, путь шествуя множицею, пути ведущыя, карпе, показал еси людем ко благочестию.

*Богородичен:*

умно богоносный, богородительнице, гору тя видев велию, и присенную, отроковице, от неяже прииде плотию Бог наш.

*Песнь е~. Ирмос:*

Просвещение твое, Господи, низпосли нам и от мглы прегрешений разреши ны, блаже, твой мир даруяй.

Яко садоделатель изряден показал еси людем животное древо: от негоже ядый жив будет прочее во веки, Христопроповедниче апостоле.

Проповедник языков апостол, и учитель честен священнотаинник, и священнослов, карпе, быв, в веселии владыце предстоиши.

*От*
востока пришел еси яко незаходимая звезда, вселенную зарями твоих словес, и священными просвещая образы, иерарше апостоле.

*Богородичен:*

Скверну души телесе очисти ми ныне, (с. 446) благословенная, милосердым твоим воззрением: яко да тя пою и величаю по долгу, всепетая.

*Песнь з~. Ирмос:*

Возопи, прообразуя погребение тридневное, пророк иона, в ките моляся: от тли избави мя, Иисусе, царю сил.

Источает рака твоих мощей требующым исцеления, святителю, токи благодатию божественною, и отемлет страсти, и потопляет нечистыя духи.

Слово твое от безсловесия избавляя человеки, и чудес великое показание, славне, заблуждших ко благочестию, карпе, настави.

Вжиляемь силою божественною, змия на высоту хулу глаголавшаго погубив, от онаго поглощенныя, апостоле, спасл еси.

*Богородичен:*

Родила еси без болезни зиждителя, всенепорочная, болезни и труды нашя отемлющаго, и неболезненней сподобляюща пищи человечество.

*Кондак, глас д~. Подобен:*
Явился еси:

Яко звезду пресветлую церковь всегда стяжа тя, апостоле карпе, чудес твоих многоподаванием просвещаема, спаси верою чтущих память твою.

*Песнь з~. Ирмос:*

Авраамстии иногда в вавилоне отроцы пещный пламень попраша, песньми взывающе: отец наших Боже, благословен еси.

Недуги отгоня вещанием, исцеляя страсти знамением токмо единым, спасительное возвестил еси проповедание, священнотаинниче карпе, просвещая сущыя во тме.

Ярости князей, мудре, никакоже убоявся, доблественне отлучился еси к страданию болезненных трудов, взывая: отец наших Боже, благословен еси. (с. 447)

Посещена тя от Господа, карпе, веррии божественна постави посетителя, изрядно посещающа сего посещении божественными.

*Богородичен:*

Яко пространнейши сущи небес, в ложесна прият слово невместимое, Дево, избавляющаго тесноты всякия род человеческий.

*Песнь и~. Ирмос:*

На кресте плотию пригвожденнаго, и показавшаго нам оружие во спасение, отроцы, превозносите Христа Бога нашего во веки.

Павлу мудрому наставнику в посланиих служя божественных, святителю, спасительная учения всем раздал еси спасаемым.

утро светлое, озаряяй вселенную светом, проповедник показался еси, и неразумия тму глубокую отгнал еси, досточудне.

Чудеса совершая призыванием отца, и духа, мудре, слова воплощеннаго, уверил еси еллины мудрыя, триипостасное существо чтити.

*Богородичен:*

Явилася еси небо, богородительнице, возсиявшее нам правды солнце, просвещающи вся ны, в разум богоразумия.

*Песнь ф~. Ирмос:*

Рождество твое нетленно явися: Бог из боку твоею пройде, яко плотоносец явися на земли, и с человеки поживе. Тя, Богородице, тем вси величаем.

Видев со славою Бога восходяща, с плотию в вышняя, седмидесятим, карпе, учеником сопричелся еси, изшел еси вкупе с ними, проповедник божествен являяся.

Яко овча посреди волков послан был еси, претворяя тех, карпе, к разумению, словом истинным на спасение, и прилагая сих нрав, богоглаголиве, ко благочестию. (с. 448)

Собеседник явился еси ангелов, апостоле карпе богоглаголиве, апостолом же и мучеником, дивно во благочестии скончавшымся. с нимиже ликуя весело, и нас поминай.

Освятил еси, карпе, шествуя землю, и святое проповедал еси евангелие верою, и душы живодательному слову привел еси. темже тебе дарует наследие небесное.

*Богородичен:*

Глас ти приносим, Дево, гавриилом, вопиюще: радуйся, легкий облаче, радуйся, земле неделанная, клас красен плодоносящи, питателя всей твари.

*Служба святаго великомученика Христова георгиа, мучившагося в средце граде болгарском, от безбожнаго царя селима турскаго.*

*На*
Господи, воззвах, *стихиры, глас е~. Подобен:*
Радуйся:

Радуйся, прехвальне мучениче Христов георгие, тебе ни свирепство мучителя, ни словес ласкания, ни мук прещения, ни горькая биения, ни темница, от Христа отвергоша, славне: но в толико суровство нечестивии приидоша, еже священным твоим плотем с жезлы возноситися на воздух, и земли обагритися кровию твоею. ты же ни гласа испустил еси, мучениче: но втайне устнами движя, молитвы возсылал еси к Богу, егоже из младенства возлюбил еси: емуже и молися, даровати душам нашым мир и велию милость.

Радуйся, страстотерпче Христов георгие прехвальне, ты кровию твоею честною землю освятил еси, и скверныя (с. 449) крови приносимыя бесом упразднил еси, и венец нетленный от руки господни на версе твоем приял еси всечестне, не от каменей честных украшен, но твоею кровию прозябен. темже молися Христу, даровати душам нашым мир и велию милость.

Радуйся, великомучениче Христов георгие всечестне, мы освящаеми есмы, твоя священне, борения и подвиги славящии, еже подвизался еси по Христе Бозе в летех последних, противу невидимаго врага кознем, и срацынскую веру безбожную попрал еси твоим терпением. темже и согражанин ангелом был еси, преславне, и всем страстотерпцем сопрестольник. с нимиже молися Господеви, даровати душам нашым мир и велию милость.

*Слава, глас з~. Самогласен:*

Приидите мучениколюбцы вси, лик составим, венцы похвалами плетуще, и честную главу великомученика Христова георгиа новаго венчающе, напоследок летом в средце граде мучения дверь добре прошедшаго: сей бо храборник, Христовою вооружився верою, в подвиг вниде мужественне, и Христа исповеда сына божия и Бога, творца и судию всяческих, пред тмочисленным народом, и моамефова предания и законы, и учения его до конца низложи, мучителя и царя безбожнаго селима турскаго поправ, мучеником бысть образ и подписание. приидите люди вернии, сего подражайте, да и подобным венцем приобщитеся. богатии и нищии, и здравии и недужнии, почерпите обильно исцеления, в славу Христу Богу от ковчега священнаго, яко от нетленна источника. сей убо на земли пострадавый, и ныне на небесех царствуя, со ангелы и с лики мученик, (с. 450) и со всеми святыми молится спасу о нас, умирити мир, и спасти душы нашя.

*И ныне, Богородичен:*
Богородице, ты еси лоза истинная:

*Или крестобогородичен: Подобен:*
Все отложше:

Агнца своего * агница нескверная древле * и непорочная владычца * на древе крестнем яко узре, * матерски восклицаше, * и дивящися: вопияше: * чадо сладчайшее, * что зрение сие новое и преславное; * како сонм безблагодатный * судищу пилатову предаде тя, * и осуждает на смерть живота всяческих; * но воспеваю твое неизреченное, * слове, снизхождение.

*На стиховне стихиры, октоиха. Таже мученика стихира, глас д~.*

*Подобен:*
Яко добля:

*Стих:*
Праведник яко финикс процветет, яко кедр, иже в ливане, умножится.

Страдалец доблественный, и воин непобедимый, * святым духом показався, * низложил еси супостата мудростию словес, * и дел твоих, славне, * и терпеливыми показании. * темже приял еси венец нетленный от руки господни, * с вышними лики счетався, * мучениче Христов георгие, * моли спастися душам нашым.

*Слава, глас и~. Самогласен:*

Великомучениче Христов георгие, ты оклеветаемь от нечестивых, и богомерзских сеит, предстал еси мучителю. мучитель же, удивився твоему возрасту, и красоте лица, нача ласканием увещати тя окаянный от Христианския веры, и тафию возложи на честную главу твою, юже они беззаконнии ношаху: ты же, мучениче, дерзостно попрал еси ногами твоими, и поплевал еси лица их, безбожны нарек, и ясно Христа сына божия, (с. 451) со отцем и святым духом, пред всеми проповедав, срацынскую веру и законы их до конца низложил еси божественною утешителя силою. и по многих муках зломысленный мучитель огнем искуси плоть твою: ты же яко хлеб сладок Троице принеслся еси, блаженне, и небесным счислился еси ангелом. тем тя молим, моли спастися душам нашым.

*И ныне, Богородичен, или крестобогородичен:*

На древе видящи воздвижена сына своего, пречистая, утробою матерски растерзающися зваше: увы мне, како зайде, свете мой безлетный;

*Тропарь, глас д~:*

Божественным желанием от юнаго возраста весь сам себе Господеви возложив, в молитвах и постех образ быв добродетели, богатство же и славу, и доброродство телесное яко не сущее презрев, и Христа единаго от души возлюбил еси, и того истиннаго суща Бога в Троице покланяема пред нечестивыми турки проповедал еси: и срацынскую веру, и законы моамефовы под ногами поправ, и мучителя ужасив, мучения венцем украсився, славне, к небесным востекл еси ликостоянием, премудре георгие: моли Христа Бога, сохранити отечество твое, и спасти люди и град, иже твоя подвиги присно почитающыя.

*И ныне, Богородичен, или крестобогородичен.*

*На утрени канон з~, егоже краегранесие*
сицево:

Новому мученику нову плету похвалу.

*Глас д~. Песнь а~. Ирмос:*

Моря чермную пучину, невлажными стопами, древний пешешествовав Исраиль, крестообразными моисеовыма рукама амаликову силу в пустыни победил есть. (с. 452)

Новоявлен мученик, блаженне георгие, вселенней напоследок явился еси: темже подаждь ми слово твоею благодатию, твоя подвиги воспевати по достоянию.

очима мысленныма предстоя на судищи, мучеников зрел еси честное сословие, тебе призывающих радостно, георгие, и подобными венцы украшающих.

Воинством досточудным твоего сопротивления погасив моамефова предания и законы, веру их срацынскую попрал еси, досточудне георгие, о Христе укрепляяся, и злочестиваго мучителя совершенне посрамил еси, славне.

Одеявся в броня исповедания веры, и шлем возложив благодати, светлейший языком, георгие, боговещанным и честным, якоже мечем, ссекл еси безумнаго мучителя.

*Богородичен:*

Без семене отчею волею от божественнаго духа, божия зачала еси сына, и плотию породила еси, иже от отца без матере, и нас ради из тебе без отца.

*Песнь г~. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище и утверждение.

ополчение злочестивое, яко воевода силен победил еси: и строптиваго змия вся хитрости попрал еси, мучениче георгие.

О владыце первее и Господе не насытишася иудеи законопреступнии, и пророкоубийственнии: но и того мученика разрезаему телу, и огнем опаляему немилостивно, и водиму по граду от слуг нечестия.

Епарх сети простираше словесы ласкательными, к ловлению страдальца премудраго, но он вопия к нему: (с. 453) престани на мнозе блядословия, аз бо бесом не поклонюся, ни пожру паче творца, нас создавшаго.

*Богородичен:*

Ты едина сущым на земли, паче естества, благих ходатаица Мати божия явилася еси: темже, радуйся, вопием ти, яко Господа рождшей, спасение душам нашым.

*Седален, глас и~. Подобен:*
Премудрости:

Воинство сущее на земли возненавидев, мучениче, небесныя возжелав славы, болезни претерпел еси за Христа Бога, и огнепальную смерть, от безбожных и скверных турков: беззаконнаго же царя селима посрамил еси Христовым пособием. темже днесь святую твою память празднуем, Господеви приносяще хвалу, треблаженне страстотерпче Христов георгие. моли Христа Бога, согрешений оставление даровати чтущым любовию святую память твою.

*Слава, и ныне, Богородичен:*

Солнца облаче разумнаго, божественнаго света светильниче златокованный, нескверная, неблазная, всенепорочная владычце, омраченную душу мою ослеплением страстей, безстрастия зарею просвети, молюся, и оскверненное ми сердце омый потоки умиления, покаяния же слезами, и от тимения мя очисти дел моих, да любовию зову ти: Богородице приснодево, моли Христа Бога, прегрешений оставление подати ми: тебе бо имею надежду раб твой.

*Крестобогородичен:*

Агнца и пастыря, и избавителя, агница зрящи на кресте, восклицаше, плачущи, и горько рыдающи, вопияше: мир убо радуется, приемля тобою избавление, утроба же моя горит, зрящи твое распятие, еже (с. 454) терпиши за милосердие милости. долготерпеливе Господи, милости бездно, и источниче неисчерпаемый, умилосердися и даруй согрешений оставление верою поющым божественныя страсти твоя.

*Песнь д~. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Что ми многая словеса, и обещаемая тлеемая, яже безумне предлагаеши; георгие, глаголал еси к мучителю: сия вся мне желчи горчайши, но твори, еже хощеши, о зломудренне! аз бо вопию: слава силе твоей, Господи.

Изнури плоть твою многими ранами зломудренный мучитель: ты же, треблаженне, помысл непреклонен спасл еси, поя усердно тя укрепльшему: слава силе твоей, Господи.

Никакоже тебе послушаю к пагубе привлачающа, еже служити нечистым бесом, якоже вы нечестивии служите помраченной прелести, георгий к мучителю вещаше: умру же паче усердно, за умершаго мене ради, и с мученики вопию: слава силе твоей, Господи.

*Богородичен:*

Неискусобрачно родила еси, о Дево, и по рождестве явилася еси девствующи паки. темже немолчными гласы, радуйся, владычце, верою несумненною взываем.

*Песнь е~. Ирмос:*

Ты, Господи мой, свет в мир пришел еси, свет святый, обращаяй из мрачна неведения, верою воспевающыя тя.

Изнемогоша биющии, страстотерпчестей плоти утверждшися, и мучитель томления изыскуя: ты же доблественне терпел еси, красуяся ранами, яже за любовь под\ъял еси Господа твоего. (с. 455)

Коль страшно же и преславно за Христа сопротивление твое, емуже убо почудишася племена, обретшаяся на подвизе, и похвалиша терпения, турцы же и срацыни студом облекошася;

О нрава благочестива! о доблественна разума! о веры теплейшия честнаго страстотерпца георгиа! еяже ради Бога получи.

*Богородичен:*

Тя оружие непобедимо на враги предлагаем: тя державу и надежду нашего спасения, богоневестная, имамы.

*Песнь з~. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

Никакоже поколебаша столпа благочестия свирепство повелевающаго безбожнаго мучителя, ни жезлы биения, ни горькая темница, ни раны, ниже смерть нужднейшая.

оку херувимскому ума твоего чистота уподобися: доле бо мужески терпел еси мучения, горе же предстоял владыце, пославшему тебе венец победный.

Взыграшася светло мученичестии тогда лицы, видевше твое дерзновение, и приникше купно со ангелы, невидимо укрепляху тя в подвизе.

*Богородичен:*

О чудо, всех чудес новейшее! яко Дева во утробе вся содержащаго неискусомужно приемши, нестужи си.

*Кондак, глас д~:*

Яко звезда пресветлая явился еси непрелестная мирови, праведнаго солнца Христа возвещающи страдании твоими, страстотерпче, великий мучениче Христов георгие, и прелесть погасил еси срацынскую, и моамефова предания и законы под ногами твоими попрал еси: и (с. 456) беззаконнаго царя, и мучителей ужасил еси крепким твоим терпением. и верным подаеши свет, моляся к Богу непрестанно о всех нас.

*Икос:*

Премудрый зиждитель Владыка, и господин винограда мысленнаго, якоже пресвятыми усты иже о притчи винограда глаголет: якоже во единонадесятый час делавшым подобную даст цену, такожде и от перваго часа делавшым. и ныне делы извести в притчи крыемое, георгиа нова показав светла мученика и храборника преизрядна, предания и законы моамефовы под ногама своима поправшаго, и беззаконнаго царя селима, и мучители ужасившаго крепким терпением, на самый убо последок летных тысящ, подобна бывшаго первым страдальцем. того Христос прослави нетлением исцеления, иже верным подает свет, моляся непрестанно к Богу о всех нас.

*Песнь з~. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Наносимая ти страдания, георгие досточудне, елико пестрый он, и коварный мучитель наношаше: ты же, страдальче, мужественне терпел еси, за любовь Христа твоего, радостно поя: препетый отец наших Боже, благословен еси.

Истинен аз мученик, истиннаго Христа Бога нашего страдалец взываше к беззаконным: биения жезленная и огнь, и иныя муки готов есмь сладце под\ъяти за любовь Христа моего, радостно поя: препетый отец наших Боже, благословен еси. (с. 457)

Зубы скрегчуще убийственне беззаконнии турцы, яко зверие восхитиша богоявленника и огню предаваху. мученик же радостно пояше: препетый отец наших Боже, благословен еси.

*Богородичен:*

Вышняго освященное божественное селение, радуйся, тобою бо дадеся радость, Богородице, вопиющым ти: благословенна ты в женах, всенепорочная владычце.

*Песнь и~. Ирмос:*

Руце распростер даниил, львов зияния в рове затче, огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

ублажиша тя люди, благословиша святителие, слышаще твое мужественное терпение, и ко Христу ходатая стяжавше тя. И ныне приходяще, честным твоим мощем покланяются, взывающе. благословите, вся дела господня, Господа.

Хваляся язвами Христовыми, к вечным востекл еси обителем, в баграницу одеян, мучениче георгие, от кровей твоих обагренную. и светло царю сил предстоиши, с мученики ликуя поеши: благословите, вся дела господня, Господа.

Играет великий град средец, и вси окрестнии гради, и веси, тебе воспитавшии, и красятся памятию твоею честною, страстотерпче георгие: мучение бо скончав, венца победы сподобился еси, и поеши: благословите, вся дела господня, Господа.

*Богородичен:*

Ты едина во всех родех, Дево пречистая, Мати явилася еси Бога, ты божеству была еси пребывалище, всенепорочная, не опальшися огнем неприступнаго света. темже вси тя благословим, марие богоневестная. (с. 458)

*Песнь ф~. Ирмос:*

Камень нерукосечный от несекомыя горы тебе, Дево, краеугольный отсечеся, Христос совокупивый разстоящаяся естества. тем веселящеся, тя, Богородице, величаем.

Воин истинный Христова проповедания явился еси, георгие, и безбожия лести срацынския потребитель был еси. темже ныне молитвами твоими потреби варварское востание, воинству нашему под ноги сих, славне, низлагая.

Аще и разсеяны быша священныя, мудре, плоти твоя, и аще крови излияшася, но победительная от тебе проидоша. темже на нас востающих силою твоею посрами, и воинство наше всероссийскаго, победителя яви, любовию тебе славящаго.

Еяже желахом, память светозарную твою и честную, приимше почитаем. радующеся же духом и играюще, молимся, блаженне георгие: место сие, святители и люди, идеже изволи славитися имя твое, сохраняй невредно, отечество и вои утверди.

*Богородичен:*

Благословенную марию, и божию матерь и Деву, приидите вси, верою и любовию непрестанно восхвалим: еяже ради обретше вечное радование.

*Светилен. Подобен:*
Плотию уснув:

Свету невечернему предстоя, блаженне, с мученическими лики, воспевающыя тя в памяти твоей, от искушения спасай молитвами твоими.

*Дважды.*

*Богородичен:*

На тя с богом уповаем, пречистая, из тебе прошедшему, сраспинаемыя Христу, твоими к нему мольбами невредны до конца ны сохрани. (с. 459)

*На хвалитех стихиры, на д~, глас и~. Самогласны:*

Неизреченных подвиг твоих, мучениче георгие, ты божественною распалаемь любовию, терпя жезленное биение, и разрезание плоти твоея, и свещами опаление, никакоже преклонен пребыл еси, показуя страдальцем первым равно сопротивление твое, о Христе укрепляемь, гордаго змия и мучителя посрамил еси, и моамефова беззаконная предания попрал еси ногами твоими. темже вси сошедшеся, любовию память твою почитаем, страстотерпче.

*Дважды.*

Терпеливно свещами опаляемь по всему телеси за Владыку всех царя Христа, и ранами хребет сокрушаемь, и ножи разрезаемь, и по граду водимь: поругашася бо тебе нечестивии и законопреступнии турцы, надеющеся уловити адаманта, и к своей прелести привлещи: но Христос тя крыяше своею десницею. ты же, мучениче, претерпел еси, зовый: Христовы любве отнюд ничтоже мя разлучит ни смерть, ни живот, ни всякая другая мука. темже тя вси любовию ублажаем, и светоносный день страдания твоего почитаем.

Ты подобник великомученику пантелеимону был еси, мучениче Христов георгие: он бо помолися во время страсти своея, и врящее олово устуди. тебе же зломудренный мучитель по многих муках преда огню, и пес множество вверже, не хотя безумный честным твоим мощем славимым быти от Христиан. Богу же тя вельми прославльшу, мучениче, во время страдания твоего, дождем и громом страшным, и светом великим, показа честное и многострадальное тело твое невредимо: и ныне молися Господеви, емуже с мученики предстоиши, о творящих память твою. (с. 460)

*Слава, глас з~:*

Радуйся и веселися, болгарский граде средец славный, красуйся и ликуй, яко в тебе прозябе плод славен прекрасный, добропобедный великий мученик Христов георгий: все бо коварство мучителя врага мужески попра, и венец победы достойно приял есть, проповеда людем честне покланятися в Троице единому Богу. темже и мы со дерзновением вопием: сего прославльшему Христу Богу нашему, умирити мир, и спасти душы нашя.

*И ныне, Богородичен, или крестобогородичен:*

Се убо видех копие прободшее сердце мое, чадо, якоже прорекоша ми древле, егда тя узрех, всех сынов земных краснейша: на кресте бо волею с разбойники, яко злодей, повешен был еси, Христе.

*На стиховне стихиры октоиха. Слава, глас в~. Самогласен:*

Приидите, мучениколюбцы, насладимся мысленно духовныя днесь трапезы, юже нам предложи мученик георгий, еяже ангели наслаждаются, по рекшему пророку: хлеб яде ангельский. с нимиже и духом водворяется, и нам просит от Cпаса Христа грехов оставления, того честную память совершающым.

*И ныне, Богородичен, или крестобогородичен. Подобен:*
Егда от древа:

Древу крестному тя, Иисусе, пригвождена зрящи неискусобрачная, плачущи глаголаше: чадо сладкое, почто оставил еси мене рождшую тя едину, свете неприступный пребезначальнаго отца; потщися и прославися, яко да славу получат божественную, иже божественныя страсти твоя славящии.

*На литургии, блаженна от канона, песнь г~ и з~-я: и прочая вся служба мученическая. Причастен:*
В память вечную будет праведник:

