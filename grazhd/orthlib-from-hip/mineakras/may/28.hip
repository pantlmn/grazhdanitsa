<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 468)

*Месяца тогоже в к~и-й день.*

*Преподобнаго отца нашего никиты, епископа халкидонскаго:*

*И память святаго игнатиа епископа, ростовскаго чудотворца.*

Служба его писана по сей службе.

*Стихиры преподобнаго никиты, глас д~. Подобен:*
Яко добля:

Авраама страннолюбное, * и исаака боголюбное, * иакова нехитростное подражав, * терпение из\ъобразил еси иова авситидийскаго, и кротость Давидову, * и моисеово незлобие, * помазанием святым, якоже аарон древле, * помазан, святителю богоносе, * чудотворче священне.

Многое беззлобие твое * злобу прогна демонскую, * благодатию божественнаго духа, * спостраданием твоим возвеселив Бога, * егоже возжелал еси, * молитв, прилежанием просветися дух твой. * темже приял еси чудес благодать * целити недуги, никито, * благочестно притекающым к тебе.

Сродством связаеми, * законы удержасте * святаго духа, священницы, * и стопам последующе, * бывше пастыря богомудраго, * облиставшаго лучи преславных исцелений, * украсистеся подобными виды исцелений, преславный никито * со игнатием богомудрым.

*Стихиры Богородицы, глас и подобен тойже:*

Осуждения избави, * пресвятая богоневесто, и лютых (с. 469) прегрешений, * смиренную мою душу, * и смерти измени молитвами твоими: * и даруй оправдание получити * в день испытания, * еже получиша святых собори: * покаянием очищена мя прежде конца покажи, * и слезными излиянии.

Тучами духа пресвятаго, пречистая, * мою мысль ороси, * яже каплю рождшая Христа неизчетно, * безмерная беззакония человеков * щедротами измывшую: * изсуши источник страстей моих, * и потока мя сподоби * пищи живыя присно * молитвами твоими.

Покаяния изрядное * и спасительное врачество, * яже Бога рождшая Cпаса моего, * и слез токи, * и часа помысл грознаго и страшнаго, * и суда неумытнаго * ты ми даруй избежати молитвами твоими, о Дево! * мучения трепетнаго, * и божественную улучити благодать.

*Слава, и ныне, Богородичен:*

Тмами, пречистая, обещахся * покаяние сотворити о моих согрешениих, * но не оставляет мя любимый зол моих обычай. * сего ради тебе вопию, * и припадаю моляся: * ты мя, владычце, изми * таковаго мучительства, * наставляющи мя к лучшым, * и спасения близ сущым.

*Крестобогородичен:*

На кресте тя, яко узре * пригвождена, Господи, * агница и Мати твоя дивляшеся, * и что видение сие, взываше, сыне возжеленне; * сия ти неверный собор воздаде беззаконный, * иже многих твоих чудес насладивыйся; но слава неизглаголанному * сошествию твоему, Владыко.

*Тропарь, глас д~:*

Правило веры, и образ кротости, воздержания учителя яви тя стаду твоему, яже вещей истина. сего (с. 470) ради стяжал еси смирением высокая, нищетою богатая, отче никито, моли Христа Бога спастися душам нашым.

*Канон.*

*Глас д~. Песнь а~. Ирмос:*

Моря чермную пучину невлажными стопами древний пешешествовав Исраиль, крестообразными моисеовыма рукама амаликову силу в пустыни победил есть.

Божественными светолитии, преподобне, облистан, световиден был еси: верно светоносное твое успение творящыя просвети, страстей мглу отемля.

Явился еси световидными деянии, света исполнен, сущыя в нощи лютых просвещая, и к свету небесному наставляя духом, отче никито священне.

Чудес облистаеши дарования приступающым всегда священней твоей раце, вместо трудов и болезней твоих, от Бога воздаяние сие, преблаженне, прием.

*Богородичен:*

Без семене отчею волею от божественнаго духа божия зачала еси сына, и плотию родила еси из отца без матере, нас же ради из тебе без отца.

*Песнь г~. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище, и утверждение.

Вознеслся еси, смирився Христа ради, и бровь, преподобне, мысленнаго змия духом в землю смирил еси.

Великих от Бога сподобився даров, велик священник был еси, отче святителю богоприятне.

Беззлобием твою жизнь якоже младенец совершая, погубил еси врагов, преподобне, всю злобу благодатию. (с. 471)

*Богородичен:*

Едину в женах благословенную Богородицу, яко божие селение преблаголепно, вси радостию прославим.

*Седален, глас д~. Подобен:*
Скоро предвари:

*От*
младенства взем твой крест, благочестно Христу последовал еси, увядив плотское воздержанием мудрование: темже на святительсте седалищи, никито, вознесл еси Владыку, знаменьми различными твою украсивша раку, богоблаженне.

*Слава, и ныне, праздника, или Богородичен:*

Чистая всенепорочная и неискусомужая, яже едина безлетнаго сына и слова божия в лето рождши, сего со святыми и честными патриархи, и мученики, и пророки, и преподобными моли, даровати нам очищение и велию милость.

*Крестобогородичен:*

На кресте тя возвышена яко узре пречистая Мати твоя, слове божий, матерски рыдающи вещаше: что новое и странное сие чудо, сыне мой; како жизнь всех вкушаеши смерти, оживити мертвыя хотя яко милосерд;

*Песнь д~. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Всенощными бдении, и вседневными, отче богомудре стоянии, плоти движения вся увядил еси, и радуяся взывал еси: слава силе твоей, Господи.

Повинул еси непокорное плоти твоея душевными силами, богомудре: приял еси благодать, всеблаженне, отгоняти духи, и очищати недуги.

Силою божественною укрепляемь, святителю, демонския полки победил еси вся, победы яко тезоименит, венец чудес от венцедавца наследил еси. (с. 472)

*Богородичен:*

украсилася еси духовными красотами, отцу собезначальнаго слова заченши, и плотию рождши, Дево всенепорочная, егоже о мире моли.

*Песнь е~. Ирмос:*

Ты, Господи мой, свет в мир пришел еси, свет святый, обращаяй из мрачна неведения, верою воспевающыя тя.

Кротостию яве души украшаемь, вселился еси, святителю, в землю кротких, блажен быв.

Струями, отче, напоився дарований духа, целения желающым источаеши, никито богомудре священне.

Житие твое светом добродетелей сияя, якоже многоценною утварию, чудес благодатию, всеблаженне, украсися.

*Богородичен:*

Тя оружие непобедимое на враги предлагаем, тя утверждение, и надежду нашего спасения, богоневесто, стяжахом.

*Песнь з~. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости, от ребр твоих истекшею кровию.

Свеща светозарная троичная возсияла есть, со игнатием никита, священное самобратство, и подают исцеления верным светло блистающи.

Друг другу по плоти мудрии сродствующе, истиннаго по духу сродства ныне сподобистася, единонравно, и Богу благоугодно пожившя.

Губительныя отбег ересей тины, честным поклонением Христовы иконы, еже по образу спасл еси, святителю никито богоприятне.

*Богородичен:*

Дверь, еюже пройде един вышний, покаяния ми двери и входы отверзи спасения, от всякаго мя соблюдающи вреда, всенепорочная. (с. 473)

*Кондак, глас и~. Подобен:*
Взбранной:

Светлостию дел твоих просиял еси, преподобне, апостольскаго престола наследник был еси, никито: и яко солнце облистал еси твоей пастве, отче, вся божественных учений исполнь. темже зовем ти: радуйся, халкидону удобрение.

*Песнь з~. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Со святители водворяешися воистинну, отче мудре, сияния мысленнаго исполняемь, и нас озари, взывающыя: благословен еси в храме славы твоея, Господи.

Яко пастыреначальник, яко божий предстатель непорочен, сему чисты жертвы, светло воспевая, принесл еси: благословен еси в храме славы твоея, Господи.

Пастырь показался еси, словесною, никито, цевницею стадо словесное к пажити истинных учений призывая: благословен еси, вопия, в храме славы твоея, Господи.

Исповеданием житие украсив, отче, целений благодать истинную от духа приял еси: благословен еси, Боже мой, вопия, в храме славы твоея, Господи.

*Богородичен:*

Да обожит человечество, явися человек, отроковице, из чрева твоего плоть избавитель заимовав хотением, благословена ты в женах, пренепорочная владычце.

*Песнь и~. Ирмос:*

Руце распростер, даниил львов зияния в рове затче, огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

Великих трудов воздаяния яве приим, свет (с. 474) неизглаголанный, жизнь безсмертную, преподобне, и чертог неразоримый, венцедавцу твоему Христу вопиеши радуяся: благословите, вся дела господня, Господа.

Милостию милости ищя, нищыя удоволил еси, убогия напитал еси, нагия одеял еси, славы себе одежду притворяя, монашествующих образ, никито, был еси, вопиющих: благословите, вся дела господня, Господа.

Церковь быв прекрасна божественнаго духа, ума чистотою, отгоняеши духи лукавствия, и недуги очищаеши, приходящым к тебе, и вопиющым: благословите, вся дела господня, Господа.

Могий вся о Христе, и ныне яснейши и чистейши Богу соединяяся, предстани, егоже стяжал еси, стаду, преподобне, творящему твое верно божественное успение, и вопиющу: благословите, вся дела господня, Господа.

*Богородичен:*

Вселься во твое чрево Христос, всяческих Господь, якоже изволи, святейшу тя показа ангел, Мати Дево, освящение и просвещение нам дарова вопиющым: благословите, вся дела господня, Господа.

*Песнь ф~. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества, тем веселящеся, тя, Богородице, величаем.

Священнолепно последуя твоему тезоименитому и божественному, сего сподобился еси образом, никито отче богоблаженне: и зарею духа благодатною обогатился еси, богодохновенне.

Явистеся троическою благодатию обогащшеся, богоносцы, равно от нея приемше исцелений божественное действо, и чисто поживше, и богоугодно, досточуднии.

Днесь память твоя, отче, паче солнца блистает (с. 475) сиянием добродетелей, чудесы вселенную озаряющи, и верныя уясняющи, священнотаинниче всечестне.

Якоже денносветлыя звезды, отче никито, со священнодейственным игнатием явльшеся, вся убо просветите, благочестивии и блаженнии, восхваляющыя вас всегда.

*Богородичен:*

Света жилище явилася еси, от отца прежде денницы слову возсиявшаго, отроковице Дево, едина богорадованная, и верныя просвещшаго, и преподобныя венчавшаго.

*Служба иже во святых отца нашего игнатиа епископа, ростовскаго чудотворца.*

*На*
Господи, воззвах, *стихиры, глас и~. Подобен: О*
преславнаго чудесе!

Преподобне отче игнатие, * ты еще во утробе матерни, * святительства прозвание, * имя прием в наречении. * ты из млада Христа возлюбил еси, * прием паству словесных овец, * добре пасл еси церковь Христову: * тем твое празднуем успение, * радостию Христа величающе, * возвеличившаго тебе своего угодника.

Преподобне отче игнатие, * испроси к Богу молитвами твоими, церкве утверждение: * святителя покрый милостию твоею, * Христолюбивому воинству победы даруй на враги и одоление, * и недвижиму и необориму сохранитися граду нашему, * и верным людем грехов оставление, * всем притекающым к раце мощей твоих, * светло творящих празднество успения твоего: * за ны, святе, помолися. (с. 476)

Преподобне отче, богомудре святителю игнатие, * ты бо воистинну явился еси, * просвещая всех омраченная сердца, * наставляя на путь истинный. * Ты был еси убогих, и сирых и вдовиц заступник, * вельмож твердое наказание, и утверждение, * и всем верою притекающым * под кров пречистыя божия матере, * испроси, святе, грехов оставление, * моляся за ны ко владыце.

*Слава, глас и~:*

Апостолом ревнителя, игнатиа преблаженнаго отца и учителя, сошедшеся восхвалим, имже Христа Бога познахом, и от тмы к свету приближающеся, очи и сердца просвещаем, в память его ликовствующе, купно веселимся, обретше вожда правоверна во царствие Христово.

*И ныне, Богородичен:*

*Вход. Прокимен дне. Чтения г~, святительския, писаны сего месяца в к~ день.*

*На стиховне стихиры, глас а~. Подобен:*
Всехвальнии:

Богомудре игнатие, * твоя мощи радующеся пресветло целуем, * и почерпаем благодать цельбам, * любезно тя хваляще, * и верою непрестанно молящеся: * Христу молися, * даровати душам нашым * мир и велию милость.

*Стих:*
Священницы твои облекутся в правду и преподобнии твои возрадуются.

Исцелений воды * твоя рака притекающым источает всегда, * святителю досточудне, * и омывает страсти, * и потопляет полки бесовския, * действом святаго духа. * Темже молися, * даровати душам нашым * мир и велию милость.

*Стих:*
Честна пред Господем смерть преподобных его.

Апостолом сопрестольна, * иерархом единомудренна, * (с. 477) постником единоревнителя восхвалим: * учителей печать, * и божественное из\ъображение Христовых таин, * святителю блаженне. * Емуже молися, * даровати душам нашым * мир и велию милость.

*Слава, глас з~.*

Православныя веры, духовныя ради мудрости учитель явился еси, игнатие блаженне, Христа обрет наставника, советы злославныя еретичества разсыпал еси. тем молим тя, святе: молися Христу Богу о нас, до конца еже от тебе извествованную правую веру, недвижиму сохранити нам, и получити велию милость.

*И ныне, Богородичен: Тропарь, глас д~:*

Благоверия просвещся учении, святительства прием паству, и апостолов наследник быв: тем приял еси от Бога дар чудес, святителю отче игнатие, моли Христа Бога, да спасет душы нашя.

*Канон.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

отче богомудре святителю игнатие, отверзи ми недостойному устне воспети тя, и приими, яко кадило от убожества моего, еже ти принесох недостойный.

Воспоем вси священнаго святителя игнатиа, почтим заступника, и утверждение граду нашему ростову, и хранителя неусыпна.

Спасительным Христовым заповедем последовал еси, премудре святителю игнатие: вдовицам и сирым был еси заступник, и граду нашему великое защищение.

*Богородичен:*

Пречистая Богородице, содетеля и Cпаса порождши всем (с. 478) поющым тя, спаси от бед град твой ростов, непрестанно молящи сына твоего за ны, и Бога нашего.

*Песнь г~. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Сокруши супостаты безбожныя, преподобне, молением твоим к творцу и Богу, и силу их, вооруженную на ны, поганская нашествия покори под ноги верному воинству нашему.

Ты проявил еси, Владыко, последнему роду нашему чудотворца святителя игнатиа, граду ростову утверждение церкви твоей истовое правило, иерейскому же чину наставника.

Прикоснувшуся, святе, пречестнаго тела твоего стефану архимандриту, персту ручному к длани прикорчившуся от рождения, божиею благодатию дал еси простиратися.

*Богородичен:*

Буди ми, Дево, прибежище, и пристанище и стена необорима, и заступница, яже Бога порождши плотию, пречистая, избавителя всещедраго, и Cпаса поющым тя, богоневестная.

*Седален, глас и~. Подобен:*
Премудрости:

украшаяся премудростию разума, гордыню низложил еси плотския тяготы, и был еси обителище духа пресвятаго, непременным простираяся разумом к любящему тя. тем ревностию божественною разгараяся, славне, сирых и убогих, и вдовиц был еси заступник, града же ростова утверждение, явився ангелом собеседник, святителю игнатие, моли Христа Бога, грехов оставление даровати чтущым любовию святую память твою.

*Дважды.*
(с. 479)

*Слава, и ныне, Богородичен:*

Небесную дверь и кивот, пресвятую гору, светлый облак воспоим, неопалимую купину, словесный рай, евы воззвание, вселенныя всея великое сокровище, яко спасение в ней соделася мирови, и оставление древних согрешений. сего ради вопием ей: молися сыну твоему, прегрешений оставление даровати благочестно покланяющымся всесвятому рождеству твоему.

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Благодатию богоносец нарицаемь воистинну, игнатие, во Христа облеклся еси жития ради чистоты, и научил еси славити в Троице единаго Бога.

Избави стадо твое от греховныя бури, игнатие святителю, бед же и скорбей, приводя в пристанище божественныя воли его.

Явился еси воистинну Христов угодник, отче игнатие, моляся не престай, от напастей и бед и скорбей избавити стадо твое от нужды и печали.

*Богородичен:*

Священно славят тя святительстии собори, и всех преподобных лицы: зиждителя бо их, яко младенца на руку твоею понесла еси, Богородице.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

окрест стояще раки твоея, святителю игнатие, тя имеем к Богу ходатая, и заступление града твоего ростова, и утверждение необоримо. (с. 480)

Милостив быв убогим, милость душевную испроси, прехвальне, милостыню стяжав, отче игнатие, свещу светлу устроил еси.

Жилище быв пресвятаго духа, воистинну, блаженне игнатие, того явленными божественными дарми добре обогатился еси.

*Богородичен:*

Миро тайное тя именуем, пречистая, яко рождши Бога плотию, источающаго божественное миро, всем притекающым под кров твой.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Житие твое целомудренно, священноявленне, совершив, правдою украсился еси, и мужеством смысла, добродетели сочтав себе, преблаженне святителю игнатие.

Сохрани град твой ростов, преблаженне святителю игнатие, от безбожных, и чужеверных нахождений, и усобныя рати, моляся не престай владыце Христу о стаде твоем.

Ты убо по смерти яко жив, на погребении твоем приемь свитки твоима рукама, ихже священники в животе твоем освятил еси Богу, рече бо Господь: прославляющаго мя прославлю.

*Богородичен:*

Превышши бысть вышних сил, богоблагодатная, заченшая слово божие неизреченно, всяческая словом сотворшее, от отца прежде век рождшееся, того чистая рождшая неизреченно.

*Кондак, глас д~. Подобен:*
Явился еси днесь:

Явися днесь пресветлая память твоя, святителю преблаженне игнатие, в мире светло сияющи, и являющи всем божественное сияние. (с. 481)

*Икос:*

Из чрева матерня освященнаго святителя господня похвалим ныне вси, преподобнаго игнатиа, града ростова утверждение, благодатная дары приимша божественныя славы, и в чудесех славнаго, вси верою теплою притекающе к раце мощей его. тем и аз недостойный и грешный надеюся, молитвами его ко владыце и пречистей его матери, милость прияти в день судный, содеянных мною зол, и прощение получити, являющи всем божественное сияние.

*Песнь з~. Ирмос:*

*От*
иудеи дошедше отроцы в вавилоне иногда, верою троическою пламень пещный попраша, поюще: отцев Боже, благословен еси.

Отверзи ми дверь покаяния, святителю игнатие, да омыю скверну окаянныя моея души, и тела моего вся чувства, да приношу песнь Господеви светло, зовя, отец наших Боже, благословен еси.

Имуще тя твои раби заступника тепла, и стену необориму, града ростова утверждение, не убоимся супостатных врагов, но побеждаем силою Христовою, взывающе: отец наших Боже, благословен еси.

уставы отеческими утвердил еси, мудре, церковь пречистыя матере божия, и священства лепотою преукрашенно сохранил еси, и ученьми твоими наказал еси взывати: отец наших Боже, благословен еси.

*Богородичен:*

Спасительное пристанище, Богородице Дево, тя имуще ныне, житейских бед и бури избегаем, к пристанищу тишины твоея приходяще, и сыну твоему вопиюще: отец наших Боже, благословен еси. (с. 482)

*Песнь и~. Ирмос:*

На горе святей прославльшася, и в купине огнем приснодевы моисеови тайну явльшаго, Господа пойте и превозносите во вся веки.

Побежден быв врагом прегрешеньми многими, молв житейских, верою прихожду, и яко манассиа вопию ти, Христе, святителя молением спасаемь зову: Господа пойте, и превозносите его во веки.

Вооружаются на ны смиренныя люди твоя, святителю пречестный игнатие, сынове агарины: но сокруши их невидимою силою, молением твоим ко владыце за присныя рабы, поющыя: Господа пойте, и превозносите его во веки.

Молитвы, преблаженне, и моления творяща, тебе прилежно к Богу присно за рабы твоя, в печалех заступника и поборника имуще тя к Богу, от всех бед спасаемся, Господа поюще, и превозносяще его во веки.

*Богородичен:*

Владычце Дево чистая препрославленная, со святителем к сыну твоему царю молися прилежно, от всякия нужды и беды избавитися граду твоему ростову, тебе, госпоже, верою блажащу, и поющу и превозносящу во вся веки.

*Песнь ф~. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Вельми радуется о тебе, честный отче, святителю игнатие, присный твой град ростов, имея тя на всяко время помощника и заступника, и ныне не отходи о нас, молитвы творя за ны к Богу, яко да от безбожных варвар нас избавиши, тя величающих.

Яко блудница и мытарь и разбойник вопию ти от (с. 483) сердца: согреших, прости мя, Владыко, многих моих злых прегрешений, и избави от всякаго зла, святителя молением игнатиа, яко да твою милость непрестанно величаем.

Приидите, соберемся вси ростовстии народи, к блаженней раце преподобнаго игнатиа, и со слезами возопием к Богу молящеся: избави, Господи, люди твоя, и не даждь достояния твоего роду исмаильтескому, яко да возвеличим милость твою во веки.

*Богородичен:*

Марие богоневесто владычце, омраченное мое сердце с душею мольбами твоими просвети, и жизни вечныя сподоби мя, госпоже, не поминающи моих безчисленных зол, сына и Бога твоего моли за мя окаяннаго, и певцы твоя сохрани, пречистая.

*Светилен. Подобен:*
учеником:

Чуднаго и славнаго святителя игнатиа великаго, приидите, песньми священными да похвалим, яко ростовцем пастыря, и ангельским чином сослужебника бывша.

*На хвалитех стихиры на д~, глас а~. Подобен:*
Небесных чинов.

На небеси препочил еси веселяся, * моля за ны пресвятую Троицу, * милость подати нам, * и мирно житие и безгрешно, * яко в ту верующым присно, скорби гонзати, * и радование улучити.

*Дважды.*

Милосердия ради твоего * источник нам даруй благодати, * вскоре радости исполнь, * подаждь нам утешение, сущым в печалех, * моля Христа, всеславне, * спастися душам нашым.

Да в веселие вшед нетлеемо, * веселия дати моли, * и спасти рабы твоя: * можеши бо, игнатие, * призывающих тя беды вся разгнати, * моля Христа, исцелити болящыя. (с. 484)

*Слава, глас а~:*

*От*
законнаго корене прозябшь возрасл еси, усынения водами напоен ясно, игнатие: ибо Христовы церкве, яко финикс высоковерхий процвел еси нам, преуцветовая верныя. тем ныне со святители предстоя, Христу молися о душах наших.

*И ныне, Богородичен.*

*На литургии служба, сего месяца в к~г день, святителю леонтию ростовскому.*

