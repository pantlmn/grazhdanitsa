<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::слав>

(с. 484)

*Месяца тогоже в к~ф-й день.*

*Святыя преподобномученицы феодосии девы:*

*И преставление святаго и блаженнаго иоанна, Христа ради юродиваго, устюжскаго чудотворца.*

Служба его писана по сей службе.

*И празднование пресвятей Богородице в честь иконы ея споручница грешных.*

Служба сия писана месяца марта в приложении.

*Стихиры святыя, глас и~. Подобен: О*
преславнаго чудесе!

Царею девства сияющи, * феодосие честная, * и порфирою, крове * мучения, всемудрая, обагренною, * светло одеяна, * и в премирный Христов чертог всельшися, * отроковице всенепорочная, * ликуеши с чинми ангельскими, * воистинну неразоримое ликование, славная.

Мучениче дево * всехвальная феодосие, * Христа вседушно возжелавши, * мучения претерпела еси раны, * доблественне ураняема за твоего рачителя, * и стружема ногты по ребром. * о подвигов твоих твердаго противления, имиже на землю воистинну * низвергла еси гордаго. (с. 485)

Добротою души же и телесе, * украшена светло, * Христу принеслася еси, * славы венцем желающи от него увязтися, * феодосие мученице всеславная, * и царствия яве диадиму, * воистинну многоценну, * достойно прияти твоему верху, * невеста нетленная явльшися, всемудрая.

*Стихиры Богородицы, глас и подобен тойже:*

Радуйся, душ просвещение, * согрешающих прощение, * нерадивых исправление: * радуйся, утешение и радость, * скорбящих помощнице: * радуйся, благая, * немощных душ исцеление: * радуйся, примирение к Богу и ходатаице, * серафим всех яко сущи святейши, чистая.

Плоть от кровей твоих прием, * превечный Бог, тя предстательницу показа * человеком, чистая. * темже избави рабы твоя * от всякия беды и обстояния, * и сетей лукаваго врага, * и сияния причаститися сподоби избранных, * вся славящыя и покланяющыяся тебе.

Спаси мя, владычце пречистая, * яже Cпаса Христа неизреченно рождшая: * тя бо едину стяжах предстательницу, * и необоримую стену, * и покров и радование, * и души моея божественное утешение. * ты убо мя избави неусыпающаго червия, * и огня вечнующаго, * Мати Христа Бога.

*Слава, и ныне:*

Да гласы величаю тя * радостными, чистая, * и славлю пучину человеколюбия твоего, * от бед спаси, * и изми мя душетленных стрел * невидимаго и вселукаваго врага: * тя бо предлагаю на него, богоневесто, * оружие твердо и непобедимо, * Мати, Христа Бога.

*Крестобогородичен:*

Что зримое видение, * еже моима очима видится, о Владыко! * содержай всю тварь, * на древо воздвижен быв, * и умираеши всем даяй жизнь, * Богородица (с. 486) плачущися глаголаше, * егда узре на кресте возносима, * из нея неизреченно возсиявшаго * Бога и человека.

*Тропарь, глас д~:*

Добродетель благоприятно, мученице, постигла еси, Христово приятелище бысть чистое, и святаго духа дом возлюблен: отнюдуже посрамила еси врага борющаго род человеческий, добре страдавшая, и посекла еси копронима, феодосие, мечем веры: и к чертогу небесному преставилася еси радующися. тебе верою чтущым присно проси велия милости.

*Канон, егоже краегранесие:*

Феодосии мученицы пою славу.

*Глас д~. Песнь а~. Ирмос:*

Моря чермную пучину, невлажными стопами, древний пешешествовав Исраиль, крестообразными моисеовыма рукама амаликову силу в пустыни победил есть.

Бог тебе, феодосие, бысть путь страдания, на крест волею возшедый, низложив мучителя, якоже птице наругатися, от мученик содела.

Благомощно, феодосие всечестная, на земли разразила еси начальника прелести, крепко пострадавши, прехвальная, и славы венец, яко победоносица, мученице, прияла еси.

Древле велехвальство имевый, ныне низложися, твоему терпению, мученице, приразився, креста бо сил восприемши, посрамила еси безмерно того шатающася.

*Богородичен:*

Лукавно прельсти мя змий, взят пленена, обожитися желание ми вложь: тобою же, пречистая, призван быв, обожихся непременно воистинну. (с. 487)

*Песнь г~. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище и утверждение.

Желание божественное, феодосие, тя честну показа невесту, Христову мученицу, того крест возлюбившую.

Плоти тлетворное оставльши, о честная. промышление, животворящим духом живеши, феодосие преславная.

уврачуй мой ум богодарованною твоею, честная, благодатию, и душу страстьми разслабленную исцели.

*Богородичен:*

Возставила еси, о чистая! падший мой зрак, рождши начальника, владычце, всех нас воскресения.

*Седален, глас и~. Подобен:*
Премудрости:

Кровей твоих струями, всю крепость лукаваго диавола, яко воистинну погрузивши, славная, прешла еси невредно мук всевеликую пучину: и в земли святей яве вселилася еси, почесть трудов достойно приемши, чертога входа небеснаго сподобилася еси, феодосие прехвальная. моли Христа Бога, грехов оставление подати, чтущым любовию святую память твою.

*Богородичен:*

Небесную дверь и кивот, пресвятую гору, светлый облак воспоим, неопалимую купину, словесный рай, евы воззвание, вселенныя всея великое сокровище, яко спасение в ней соделася мирови, и оставление древних согрешений. сего ради вопием ей: молися сыну твоему, прегрешений оставление даровати, благочестно покланяющымся всесвятому рождеству твоему.

*Крестобогородичен:*

Агнца и пастыря и избавителя, агница зрящи на кресте, восклицаше плачущи, и горько рыдающи, вопияше: (с. 488) мир убо радуется, приемля тобою избавление, утроба же моя горит, зрящи твое распятие, еже терпиши за милосердие милости. Долготерпеливе Господи, милости бездно, и источниче неисчерпаемый, умилосердися, и даруй согрешений оставление верою поющым божественныя страсти твоя.

*Песнь д~. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Шатаяся мучитель, ранами устрашити крепость твоего терпения хотяше окаянный: ты же, прехвальная, слава Богу моему, взывала еси.

Богоданным и божественным именованием проуведенно обогатилася еси, мученице страстоносице: дание бо была еси божие нас веселящее, верою тя и любовию почитающыя.

украшенною, богомудрая феодосие, мученическою кровию твоею омоченою, одеяна одеждею, теку во след тебе, любовию жениху твоему взывала еси.

*Богородичен:*

Воплощенно слово, чистая Дево, боголепно родила еси, и пребываеши Дева. темже немолчными гласы, радуйся, тебе, владычце, верою несумненною взываем.

*Песнь е~. Ирмос:*

Ты, Господи мой, свет в мир пришел еси, свет святый, обращаяй из мрачна неведения, верою воспевающыя тя.

Миро излиявшееся Христа возлюбльши, отроковице, богомудренно последовала еси сему, песньми славящи.

Вечную жизнь временною изменила есть, кровию малою небесное царство мученица наследова.

Источают, яко источницы, мученическия мощи цельбы недугующым, и душевныя недуги верою исцеляют. (с. 489)

*Богородичен:*

Кто может твое сказати таинство, всенепорочная; зиждителя бо невместимаго всеми во чреве твоем вместила еси.

*Песнь з~. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

По тебе со тщанием смерть приимаше феодосиа мученица, прещения мучителей не убоявшися, твоей страсти уподобися, Христе, вольней.

удобно крестом твоим жены укрепившеся, главы змиев, якоже предрекл еси, Cпасе, попирают, твоею любовию уязвляемы, и божественным твоим желанием.

*Богородичен:*

Всю тя голубицу совершену и предобру издалеча обрет, крин и удольный цвет, о Богомати! жених мысленный в тя вселися.

*Кондак, глас в~. Подобен:*
Вышних ищя:

Трудами живот нетрудный достигла еси, кровию же копронима удавила еси, мученице, сквернаго врага Христовы церкве, всеблаженная феодосие: и с вышними радуешися воинствы, чтущыя память твою покрывающи.

*Песнь з~. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Тя богоданными украшенну, мученице, добротами, верою зряще, песньми светло жениху твоему взываем: благословен еси в храме славы твоея, Господи.

С девами свещеносицами в небесный, мученице, (с. 490) ныне чертог радующися со Христом возшла еси, взывающи: благословен еси в храме славы твоея, Господи.

*Богородичен:*

На престоле превознесенне седяй, престол тя на земли, Дево, богоподобен обрет, почил есть. благословена ты в женах еси, пренепорочная владычце.

*Песнь и~. Ирмос:*

Руце распростер, даниил львов зияния в рове затче, огненную же силу угасиша, добродетелию препоясавшсся, благочестия рачители отроцы, взывающе: благословите вся дела господня Господа.

Разрешившися соуз плотских, феодосие честная, возлетела еси радующися к светообразному чертогу, невестнически ликующи, и мучения червленною кровию блещащися, и вопиющи: благословите, вся дела господня, Господа.

В чертозе небеснем жити сподобилася еси светло, феодосие честная, вечнующее благославие обретши, всеприснопамятная, и мужества твоего плодом воистинну обогатившися, вопиющи: благословите, вся дела господня, Господа.

украсилася еси тезоименитством яве, феодосие честная: божие бо дание нам изрядно дадеся, всемудрая, даров паче ума воздающи реки, верою поющым: благословите, вся дела господня, Господа.

*Богородичен:*

Воистинну рождши Бога, воистинну пречистая Мати нареклася еси Богу, истинно носящи, но коемждо рождении, богоименство. темже тя вернии славим Богородицу богомудренно, всенепорочная владычце.

*Песнь ф~. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем. (с. 491)

Разреши пленицы согрешений благочестно тя воспевающих, твоими мольбами, богомудрая феодосие, мученице прехвальная, Богу вседержителю предстоящи, всечестная.

Евы праматере желание художно прият, воззрением к Богу обожена, и бывши божественным причастием бог. темже тя, всеблаженная феодосие, величаем.

Весь сладость есть твой жених, страстотерпице, весь душевное утешение, феодосие мученице, Христос, егоже ныне наслаждающися, твоими молитвами нас поминай.

*Богородичен:*

Плотию приити восхотев украсивый вся словом, в тя вселися едину, святейшу всех обрет, и Богородицу показа истинную, Мати Дево.

*Служба святаго и блаженнаго иоанна, Христа ради юродиваго, устюжскаго чудотворца.*

*На*
Господи, воззвах, *стихиры, глас д~. Подобен:*
Званный свыше:

Егда божественная благодать возсия в сердцы твоем, премудре иоанне, тогда вся яже в плоти мудрования оставил еси: и к свету богоразумия притекл еси, невозвратно Христу последуя, от твоего отечества ко граду устюгу шествие сотворив, и еже по Христе жительство в нем изволил еси, и многим образ к добродетели исправлением твоего жития положив, богоблаженне. темже и венцем нетления Христос Бог, емуже поработал еси, венча тя. егоже моли, спасти и просветити душы нашя. (с. 492)

Егда рачение и божественное желание возсия в души твоей, святе, тогда прелестная вся яже в мире мудрования оставль, и к вышним желая, вышняя взыскал еси. отонудуже и дар прозрения, не от человек, ни человеком, но от вышняго промысла приим, многим ради добродетельнаго жития познан был еси, еще жив сый, и по преставлении чудеса творя преславная, силою Христа Бога нашего. егоже моли, спасти и просветити душы нашя.

Егда божественное звание прииде на тя, богомудре, тогда святым духом подвизаемь, возникл еси от мирскаго сладострастия к свету богоразумия, и отеческия славы и любве избежати потщался еси, богатство убо и славу яко не сущая презрел еси, и единаго возлюбив истиннаго живота Христа Бога нашего, крест твой взем, того живоносным стопам последовал еси. егоже моли, иоанне досточудне, спасти и просветити душы нашя.

*Ины стихиры, глас в~. Подобен:*
Киими:

Киими похвальными венцы увязем преподобнаго; блаженству венца, благочестия исправление, церкве светлое украшение, источника божественных исцелений неизчерпаемаго, изливаний духовных реку, землю устюжскую многих чудес веселящую течением, иоанна добляго, предстателя нашего и хранителя, молящася Христу Богу, даровати душам нашым мир и велию милость.

Киими смиренными устнами воспоем блаженнаго, дивнаго в житии, безплотным сожителя, прославленнаго в чудесех богом, столпа церкве недвижимаго, предстателя сущих в бедах и скорбех, в путь шествующих правителя, сирых и обидимых заступника, (с. 493) больных врача безмездна, молящася Господеви, даровати нам велию милость;

Приидите, верных собори, псаломски восплещите руками, печальных утешение, недужных исцеление, блаженнаго иоанна воспевающе, похвалу земли устюжския, церковное украшение, реку милости воистинну, божественнаго Христова смирения ревнителя, подающаго мирови велию милость.

*Слава, глас и~:*

Яко течение добре скончавшему, и веру соблюдшему непорочную, и враги безплотныя терпением твоим поправшему, возложися на честный твой верх победы венец пресветел, от руки вседержителя Бога, егоже ради мир и сущая в нем суетства преобидел еси. тем и святая твоя чистая душа на небеса востече радующися: праведных же лицы сретоша тя веселящеся, и небесная селения светло восприяша. блаженное же и честное тело твое на земли пребывает нетленно, верным подавая исцеление. темже верою правою, и теплым желанием, святому твоему гробу припадающе, богомудре иоанне, просим испросити у Христа Бога нашего, граду твоему непоколебиму и безмятежну пребыти от навет вражиих, и поганскаго нашествия, воинству победы на враги, умирения же миру, и спасения душам нашым.

*И ныне, Богородичен:*
Царь небесный: *или праздника.*

*Вход. Прокимен дне, и чтения г~, писаны сего месяца в г~ день.*

*На стиховне стихиры, глас д~. Подобен:*
Яко добля:

Тепло возсияла есть яко солнце светозарная память твоя, лучами много облистающи, твоих добродетельных деяний, всеблаженне иоанне, и озаряющи (с. 494) верных разумы светом чудес твоих. Сию убо празднующе, радостно тя славим, и верою ублажаем, угодниче Христа Бога нашего: егоже моли, от тли и бед избавити верою празднующыя всечестное твое успение.

*Стих:*
Возвеселится праведник о Господе, и уповает на него.

Земный ангел, и небесный человек явился еси, блаженне, источник умиления, милости течение, струя исцелений, иоанне досточудне: маслина божия воистинну плодовита, елеем трудов твоих просвещая верно хвалящыя тя, моли человеколюбца, от бед избавити любовию чтущыя память твою.

*Стих:*
Праведник яко финикс процветет:

Разум твой, преблаженне, божественным светом сияя, телесных страстей превзыде, непримесен дольним нося образ, и воображая себе добродетельми божественными, показася весь светообразен, споспешением духа пресвятаго, иоанне премудре, праведных похвало. с нимиже моли Христа Бога нашего, от бед избавити поющыя тя.

*Слава, глас в~:*

*От*
нечестия во благочестие пришедый, светом разумным от Бога просвещен быв, возненавидел еси отеческую любовь, и возлюбил еси истинную веру Христову, града нашего яко достигнув, в нем чистым и непорочным житием Господеви угодил еси, и многия люди удивил еси чудесы, богоблаженне иоанне. но ныне имея дерзновение ко владыце всех Богу, моли о иже верою творящих всечестную твою память, и притекающих со усердием к чудесному гробу твоему, избавитися страстей, душевных же вкупе и телесных, и всяческих бед и искушений, и спастися душам нашым. (с. 495)

*И ныне, Богородичен, или праздника. Тропарь, глас е~:*

Наготою телесною и терпением обнажил еси вражия коварствия, обличая неподобное его деяние, зельне стражда солнечный вар, и нуждныя великия студени мраза, и огня не чул еси, божиею помощию покрываемь, иоанне премудре: моли о верою творящих память твою, честно и усердно притекающих к раце мощей твоих, избавитися от бед, и падения избежати.

*Слава, и ныне, Богородичен, или праздника.*

*На утрени тропарь праздника, дважды. Слава, святаго: И ныне, праздника.*

*По а~-й стихологии седален, глас и~. Подобен:*
Премудрости:

*От*
юности яко светильник возсиял еси, блаженне, зельным воздержанием умертвив плотская взыграния. тем и на высоту востекл еси богоразумия, преславне, пожив в мире богоугодно, посрамил еси бесовская ополчения, иоанне всеблаженне. сего ради вопием ти: моли Христа Бога, согрешений оставление даровати чтущым любовию святую память твою.

*Дважды.*

*Слава, и ныне, Богородичен:*

В тину впад грехов, и несть мне постояния, люте потопи мя буря прегрешений: по яко рождши слова, единаго человеколюбца, на мя раба твоего призри, и избави мя всякаго греха, и страстей душетленных, и всякаго озлобления лукаваго убийцы: Богородице неискусомужная, моли Христа Бога, грехов оставление дати ми, тебе бо надежду имам раб твой.

*По в~-й стихологии седален, глас д~:*

Яко в дому воистинну, на месте пусте, посреде безумных человек вселився, богомудре иоанне, всяко (с. 496) озлобление претерпевая, добрыя детели якоже фимиам благовонен, и жертву благоприятну Богу принесл еси. темже дерзновение стяжав к нему, моли даровати очищение согрешений, верою хвалящым святую память твою.

*Дважды.*

*Слава, и ныне, Богородичен:*

Неискусобрачная невесто приснодево, с праведными восхваляем тя, яко тобою величие сотвори нам днесь, сын твой и Бог превечный от отца, иже в ложеснах твоих вместитися изволи, да от лести свободит род наш.

*По полиелеи седален, глас и~ Подобен:*
Премудрости:

Яко врача премудра, и угодника господня богоприятна восхвалим, чудесному твоему гробу прикасающеся, богомудре: сошедшеся же любовию и верою, во псалмех и пениих возрадуемся славяще Христа, таковую благодать тебе даровавшаго исцелений, иоанне всеблаженне. егоже моли, согрешений оставление даровати, верою и любовию празднующым всечестную память твою.

*Слава, и ныне, Богородичен:*

Яко Деву и едину в женах, тя без семене рождшую Бога плотию, вси ублажаем роди человечестии: огнь бо вселися в тя божества, и яко младенца млеком питаеши зиждителя и Господа. тем ангельский и человеческий род, достойно славим пресвятое рождество твое, и согласно вопием ти: моли Христа Бога, согрешений оставление даровати, покланяющымся верою пресвятому рождеству твоему.

*Степенна, а~-й антифон д~-го гласа: Прокимен:*
Возвеселится праведник о Господе: *Стих:*
услыши, Боже, глас мой: *Евангелие матфеа, зачало м~г. По н~-м псалме стихира, глас д~:*

Человече божий, и верный рабе, угодниче Христов, (с. 497) совершителю того божественных повелений, муже дивный в чудесех, столпе и утверждение града нашего устюга, царствия наследниче, богоблаженне иоанне, дерзновение имея ко Христу Богу, непрестанно моли о душах наших.

*Канон Богородицы, или праздника, со ирмосом на з~: и святаго на и~:*

*Творение феофаново.*

*Глас д~. Песнь а~. Ирмос:*

Моря чермную пучину, невлажными стопами, древний пешешествовав Исраиль, крестообразными моисеовыма рукама, амаликову силу в пустыни победил есть.

Причастием еже к Богу, преподобне, был еси свет, и к нему отлучился еси, иоанне блаженне, желаний крайних, благих надежд твоих, отче, исполнение приял еси.

Желанием сущим к Богу распалаемь, мир оставил еси, и спутника обрел еси Христа, отче иоанне славне: с нимже стезю прошел еси спасительную радуяся.

Обогатитися имиже никакоже искушаемыми возжелав, богатство и славу временную, мудре, и пищу мимотекущую, мирское достояние доблемудренне отринул еси.

*Богородичен:*

Красную, избранную, всечестную и непорочную разумев тя, божие слово вселися в тя, и рождся из тебе, сыны сотвори благодатию Богородицу чтущыя тя.

*Песнь г~. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище и утверждение.

усердно мыслей совлечеся деянием, побеждая вражия полки божественным пособием духа.

Ранами божественными и воздержанием, и биением, страстей мирских, отче иоанне, избегл еси. (с. 498)

умориша врага постницы твои, Иисусе, умерщвления радостно, Владыко, твоего живоноснаго возжелевше.

*Богородичен:*

Избавляющи человеки преслушания, и лютаго падения, всему виновнаго, чистая и всенепорочная, родила еси.

Седален, глас е~:

Согласием божественным озаряемь, в пути ведущыя божественным сиянием ходив верно, отче праведне иоанне, врагов отбег прилогов, сын же света и дне явился еси, иоанне богоблаженне.

*Дважды.*

*Слава, и ныне, Богородичен:*

Мати божия пречистая, град Христианский избави, и люди твоя обычно зовущыя, противитися врагом, и гордым мыслем пособствуй, да вопием ти: радуйся, благословенная.

*Песнь д~. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Соединився к стези, праведне и богоносне, в божественный град вшел еси, преподобне иоанне, спасительным сиянием обогатився.

Единообразен, преподобне иоанне, смыслом богоносным, блаженне, быв, божественными повестьми, и божественною одеждою одеялся еси.

Сердце твое скрижаль очищену, святаго духа благодать обретши, отче, написа совершенно безстрастие, веру и любовь нелицемерну.

*Богородичен:*

Седяй на престоле превознесенне херувимстем, яко престол тя имея, на руку твоею почи, марие богоневесто, преславный Бог.

*Песнь е~. Ирмос:*

Ты, Господи мой, свет в мир пришел еси, свет святый, обращаяй из мрачна неведения, верою воспевающыя тя. (с. 499)

Пресветлую зарю приим, иоанне, яко солнце явился еси, бесовскую тму отгоняя, достоблаженне.

Твоим желанием, Христе, окрилився блаженный иоанн, желание телесное, якоже изгребие мирское мудре оттрясе.

Силою божественною душу укрепив, в мир горний вселился еси, свободився страстей, отче богомудре иоанне.

*Богородичен:*

Речения пророк совершишася, Дева роди Бога слова, выше естества и слова пребывши Девою.

*Песнь з~. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

ум твой весь к Богу простирая, непрестанными поучении, плотския любве не пощадел еси, благим ходатайством, иоанне, присвоения.

Ни скверныя вражды прият, блаженне, посреди тебе мира живущу, чистыми же паче мольбами очищаеши скверны душевныя притекающих к раце мощей твоих.

Ты плотских мудрований вышши помысл имея, не уязвился еси посреди жен обнажаемь: безстрастия бо одеждею, иоанне, облеклся еси.

*Богородичен:*

усты и помыслом и сердцем, пречистая, тя Богородицу проповедаю: тобою бо Богу примирихомся, отриновеннии преступлением первее праотца.

*Кондак, глас и~:*

Вышния красоты желая, нижния сладости телесное ядение тщательно оставил еси, нестяжанием суетнаго мира возлюбил еси ангельское житие, преходя скончався, иоанне блаженне: с нимиже моли Христа Бога непрестанно о всех нас. (с. 500)

*Икос:*

Како возмогу грешный и скверный аз, вкупе душею и телом, исписати сущее во плоти равноангельное житие твое, и преславная чудеса; аще убо мнози премудрии не достигнут исповедати многаго твоего терпения и смирения, и теплыя ко Христу любве. но обаче надеяся на твое беззлобие, о блаженне, сице вопию ти: радуйся, пресветлая звездо от юга возсиявшая, и к востоку пришедшая: радуйся, возненавидевый отеческую любовь, Христа же единаго над всеми сущаго Бога всем сердцем возлюбивый, и тому невозвратным желанием последовавый: радуйся, буйственное и юродственное еже по апостолу жительство избравый: радуйся, пременивый тленная и настоящая надеждею будущих благ: радуйся, древнему иову уподобивыйся терпением: радуйся, страстотерпче Христов непобедимый, присно победивый диавола твоим смирением: радуйся, яко древний он лазарь нищий, почивая ныне в лонех авраамлих: радуйся, иже по отшествии мира сего, сущым в бедах и искушениих готов обретаяйся предстатель, и заступник граду нашему устюгу: радуйся, везде призывающыя тя быстро предваряяй: радуйся, богомудре иоанне.

*Песнь з~. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Содержимь сый ко Христу, преподобне отче иоанне, божественною любовию других спасти, ихже радостно спасл и избавил еси, вопия: благословен Бог отец наших.

С небесе тебе поданную, отче иоанне, приим пищу, сею препитав всех благопокорно приемлющих твоя (с. 501) повеления, имиже долу влекущий грех оставляху, блаженне.

Последовав отч~ским преданием, отче иоанне мудре, пагубу отринути заповедал еси, зовый Богу: благословен Бог отец наших.

*Богородичен:*

Вышняго освященное божественное селение, радуйся: тобою бо дадеся радость, Богородице, зовущым: благословенна ты в женах еси, всенепорочная владычце.

*Песнь и~. Ирмос:*

Руце распростер, даниил львов зияния в рове затче: огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

Всесветлая звезда, сущих в тимении страстей приводя к животу, творити божественныя заповеди, и нечистыя целомудренно жити, отгониши лютыя недуги, вопия: благословите, пойте и превозносите его во веки.

Ты цел умом в крове чудных, мудре, многих уловил еси юродствовати Господа ради, ведый наругаемь быти, вопия, честнейший иоанне блаженне: благословите, пойте и превозносите его во веки.

Совершен един своих сущих славяй Господь прославляя тя, преподобне, ко гробу твоему притекающыя исцеляет светлословеньми зовущыя: благословите, пойте и превозносите его во веки.

*Богородичен:*

Избавляяй нас возсия из тебе Господь, Дево чистая, егоже моли, владычце, просветити поющыя тя, и обстояния нас избавити поющих: благословите, пойте и превозносите его во веки.

*Песнь ф~. Ирмос:*

Камень нерукосечный от несекомыя горы тебе, Дево, (с. 502) краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Всем сердцем Троице усердно предложився, иже от нея лучу богодельно приим, световиден быв со ангелы ликуеши.

Желанием божественным приединився, и воздержанием просвещся, чаемых вечных благ во причастии быв, богоблаженне иоанне, и наслаждении.

Твоя болезни и поты во вселенней славятся, ты же небесною славою питаяся, иоанне, нас непрестанно поминай.

*Богородичен:*

Спаси мя, всех рождши избавителя и благодетеля, разоривши души моея облак, света облаче, святая владычце, сильна соделай на страсти борющыя мя.

*Светилен:*

Совета удалился еси, бегая нечестивых сожительства: Христу же над всеми Богу нашему непорочным житием угодил еси, иоанне. егоже ныне моли о нас рабех твоих, верою празднующих всечестную память твою, богомудре иоанне.

*Богородичен:*

Мудрость впостасную, и слово пресущное, и врача всех порождши, Дево, струпы и язвы души моея исцели лютыя и многовременныя, и устави сердца моего страстная помышления.

*На хвалитех стихиры, на д~, глас д~. Подобен:*
Дал еси знамение:

Дал еси притчу терпения и мужества, * преблагий Господи, * праведнаго иоанна и многочудеснаго, * добродетельми и словесы, * и делы сияюща, * целомудрием украшаема и кротостию. * тем твое неизреченное смотрение славим, * Иисусе всесильне, и Cпасе душ наших. (с. 503)

Праведен и незлобив, * истинен же и непорочен и верен, * уклоняяся от всякия злобныя вещи, * показался еси, иоанне блаженне, * просвещен добродетельми, * и благочестием сияя: * тем тя ублажаем, * и святое твое и честное днесь празднуем успение, * радующеся, богомудре.

Целомудрием и благоверием, * яко баграницею многоценною одеявся, иоанне, * правдою же и кротостию, * яко божественным венцем увязлся еси, * со страждущими Христа ради, * царствовати возжелел еси. и ныне царю сил предстоиши, * Иисусу всемилостивому, * и спасу душ наших.

*Слава, глас и~:*

Добродетелей твоих, богомудре иоанне, исправления уясниша верных сердца: кто бо слыша безмерное твое смирение и терпение, не удивится ко всем кротости и беззлобию, к скорбящым милованию, и к сущым в бедах скорому поможению, к плавающым немятежному пристанищу, и в путь шествующым благому поспешению; вся боголепно предварил еси досточудне. и ныне неувядаемым венцем венчался еси, от руки вседержителя Бога: егоже моли спастися душам нашым.

*И ныне, Богородичен, или праздника. Славословие великое, и отпуст.*

*На литургии служба преподобническая.*

