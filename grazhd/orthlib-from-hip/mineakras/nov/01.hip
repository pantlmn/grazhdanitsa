<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

*МИНИА МЕСЯЦЪ НОЕМВРИЙ*

КИЕВЪ. В типографии киево-печерской лавры.

#аотч~г года

(с. 4)

Во славу святыя, единосущныя, животворящия и неразделимыя Троицы, отца, и сына, и святаго духа: благословением святейшаго патриарха московскаго и всея руси алексия московскаго сретенскаго монастыря священно-архимандрита напечатася книга сия, миниа месяц ноемврий во граде москве, в лето от рождества по плоти Бога слова #ацч~з

<::рус>Московский Сретенский монастырь, издательство «Правило веры», 1997

<::слав>

(с. 5)

*МЕСЯЦЪ НОЕМВРИЙ,*

*имеяй дней л~.*

*В а~-й день:*

*Святых и чудотворцов, безсребреников космы и дамиана, иже от асии.*

*Вечер, на*
Господи, воззвах, *стихиры святых на з~, глас з~.*

*Подобен:*
Все отложше.

Всю отложивше * на небесех надежду, * сокровище некрадомо * себе святии сокровищствоваша: * туне прияша, * туне дают недугующым врачевания. * злата или сребра евангельски не стяжаша: * человеком же и скотом * благодеяния преподаша, * да, всеми послушливи бывше Христу, * со дерзновением молятся * о душах наших.

Вещи возгнушашася * на земли тлеемыя, * небесножителие же во плоти, * якоже ангели явишася, * единомудреннии сожителе, * сопруг единонравный святых, * и единодушный. * темже страждущым всем врачевания подают, * безсребренно дарующе * благодеяния требующым, * яже летным сим достойно почтим праздником, * Христу со дерзновением молящыяся * о душах наших.

Всю всельшая в себе Троицу * двоица приснопамятная, * косма и дамиан богомудрии, * яко потоцы источают * от источника живоноснаго * воды врачеваний: * ихже и мощи * страсти осязанием врачуют: * и самая токмо (с. 6) имена * недуги от человеков отгонят, * всех притекающих * спасительная пристанища о Христе, * и со дерзновением молятся * о душах наших.

Все отринувше страстное мучительство, * и всяко размышление * лукаваго змия поправше о Христе, * святии безмездницы, * космо и дамиане, * светообразни явистеся, яко светила, * озаряюще всю подсолнечную, * богознаменьми всегда, * тму отгоняюще и недуги благодатию, * и всем спасителие являющеся, * верою неуклонною * творящым славную память вашу, премудрии.

*Слава, глас з~. Анатолиа:*

Безконечна есть святых благодать, юже от Христа прияша. темже и мощи их от божественныя силы непрестанно действуют чудеса: ихже и имена, верою призываема, неисцельныя болезни исцеляют. имиже, Господи, и нас душевных и телесных страстей свободи, яко человеколюбец.

*И ныне,*
Богородице, ты еси лоза истинная:

*Или крестобогородичен. Подобен:*
Все отложше:

Агнца своего * агница нескверная древле * и непорочная владычца * на древе крестнем яко узре, * матерски восклицаше, * и дивящися, вопияше: * чадо сладчайшее, * что зрение сие новое и преславное; * како сонм безблагодатный * судищу пилатову предаде тя, * и осуждает на смерть живота всяческих; * но воспеваю твое неизреченное, * слове, снизхождение.

*На стиховне октоиха.*

*(А идеже храм святых, или восхощет кто святым пети полиелей: тогда на стиховне стихиры, и на утрени, по кафисмах, седальны, и канон Богородице, и святых канона два, и хвалитны, и славословие.)*

*На стиховне стихиры, глас в~:*

Источник исцелений единаго токмо в лете (с. 7) исцелеваше: храм же безсребреников все множество исцеляет недугующих: неоскудно бо есть и неиждиваемое богатство святых. тех молитвами, Христе, помилуй нас.

*Стих:*
Дивен Бог во святых своих, Бог Исраилев.

*Феофаново:*

Любовию божественною и желанием будущих детельне поживше, спасительная пути исправисте. темже чистоту душевную нескверно соблюдше, вещным до конца противостасте: духом же божественным позлатившеся, беззлатно исцеление недугующым подаете, двоица священная, светозарный соузе, просвещенный божественный сопруже, безсребреницы, в скорбех и недузех посещающе нас, и душ наших недуги безмездно врачующе.

*Стих:*
Святым, иже суть на земли его, удиви Господь вся хотения своя в них.

*Германово:*

Великих сподобльшеся даров, всехвальнии, в смиренном житии на земли пожисте: и проходяще всюду, туне недугующих страсти врачующе, явистеся ангелов собеседницы, космо с дамианом мудрым, братия прекрасная: и нашя страсти молитвами вашими уврачите.

*Слава, глас з~:*

Всегда имуще Христа, действующа в вас, святии безсребреницы, чудодействуете в мире, немощствующыя врачуете. ибо врачевство ваше источник есть неисчерпаемый. черплемь же, паче преистекает, и изливаемь, из\ъобилует: на кийждо день истощаваемь, и умножается, всем подая, и неоскудеваемь пребывая: и черплющии насыщаются врачеваний, тойже пребывает неиждивущ. что убо вас наречем; целительных ли врачев душ же и телес; целителей страстей неисцельных, туне (с. 8) исцеляющих всех приемших дарование от Cпаса Христа, подающаго нам велию милость.

*И ныне, Богородичен:*

Никтоже притекаяй к тебе, посрамлен от тебе исходит, пречистая Богородице Дево: но просит благодати, и приемлет дарование к полезному прошению.

*Или крестобогородичен. Подобен:*
Тридневен:

Видящи тя распинаема, Христе, тебе рождшая, вопияше: что странное, еже вижду таинство, сыне мой; како на древе умираеши плотию повешен, жизни подателю.

*Тропарь, глас и~:*

Святии безсребреницы и чудотворцы, космо и дамиане, посетите немощи нашя: туне приясте, туне дадите нам.

*На утрени, по а~-й кафисме, седален октоиха, или святых, глас д~. Подобен:*
Скоро предвари:

В мире богоугодно житие стяжавше, богатносветлии, исцеления нам радость приемлющым, извещение святым, честне научившеся, подаете: явистеся бо преславнии врачеве болящих, Христу споспешествующу вам, космо и дамиане, святии безмездницы.

*Дважды.*

*Слава, и ныне, Богородичен:*

Поем тя, богоневесто и Мати Христа Бога, славяще рождество твое непостижимое, имже избавихомся от лести диаволи и всяческих бед, владычце Богородице, и верно взываем: помилуй стадо твое, едина всепетая.

*По в~-й кафисме седален, глас и~. Подобен:*
Повеленное тайно:

*От*
безмездных сокровищ чудеса содевающе, пречистых даров благодатных, явистеся рачением боголепне, богатство восприемше небесное, и славу оставльше земную. тем песнь приносим всех содетелю, благодать даровавшему вам исцелений.

*Дважды.*
(с. 9)

*Слава, и ныне, Богородичен:*

Непременнаго Бога яко рождшая, измененнаго мя присно грехом, утверди сердце мое, благая, молитвами матерними твоими, яко да и аз зову ти, Богородице марие: помилуй стадо твое, еже стяжала еси, всенепорочная.

*По полиелеи седален, глас и~. Подобен:*
Премудрости:

Исцелений дателие и чудотворцы, и чудес светильники светоприемнии всем явистеся духовною благодатию: страстей бо пламень верою прохлаждаете, и верных в ней смысл согреваете. тем, врачевство душевное стяжавше, божественную церковь вашу, к нейже прибегающе, вопием: богоносцы безсребреницы, молите Христа Бога, согрешений оставление даровати празднующым любовию святую память вашу.

*Дважды.*

*Слава, и ныне, Богородичен:*

Яко Деву и едину в женах, тя без семене рождшую Бога плотию, вси ублажаем роди человечестии: огнь бо вселися в тя божества, и яко младенца млеком питаеши зиждителя и Господа. тем ангельский и человеческий род, достойно славим пресвятое рождество твое, и согласно вопием ти: моли Христа Бога, согрешений оставление даровати покланяющымся верою пресвятому рождеству твоему.

*Степенна, а~-й антифон д~-го гласа. Прокимен, глас д~:*
Святым, иже суть на земли его, удиви Господь вся хотения своя в них. *Стих:*
Предзрех Господа предо мною выну: Всякое дыхание, *Евангелие марка, зачало к~г.*

*По н~-м псалме стихира, глас в~:*

Се, коль добро, и коль красно, еже жити братии вкупе, в дусе святем, якоже рече богоотец Давид, любовию нелицемерною, и верою несомненною, словом истинным, яко рясны златы, друг друзе себе придержащя. (с. 10) приидите ныне, благословим Господа, давшаго нам святыя своя безмездники, косму и дамиана, врачи болящих, светила темных, прогонители демонов, имиже болящии исцеляются, имиже мертвии воскресают, имиже прокаженнии очищаются, по гласу господню: туне убо прияша, туне же и подают болящым исцеления. ихже молитвами, Христе Боже, просвети душы нашя.

*оба канона октоиха без мученичнов, и святых канон на з~. А идеже храм, канон Богородицы со ирмосом на з~: и святых оба канона на и~:*

*Канон,*

*егоже краегранесие:*
Славныя врачи земным пети подобает.

*Глас з~. Песнь а~. Ирмос:*

Яко по суху пешешествовав Исраиль по бездне стопами, гонителя фараона видя потопляема, Богу победную песнь поим, вопияше.

Озаряеми славою божественною, богосветлии безсребреницы, озарите нашя душы, разоряюще страстную мглу, яко да вас верою почитаем.

Тлетворных очищшеся первее страстей, болезней преложением, очищаете нашя лютыя недуги, мудрии, и болезни душевныя облегчаете.

*От*
всех Владыки дар приясте, святии, чудес дарования, нашя исцелите многия и неудобоисцельныя плоти страсти, молимся.

Моление, безсребреницы и врачеве, Богу принесите, яко да избавит ны искушений и скорбей многих, и трепетнаго и страшнаго тогда мучения.

*Богородичен:*

Законов естественных кроме рождши, чистая, законодателя Иисуса, избавителя, егоже моли избавити ны, Богородице, многих беззаконий наших. (с. 11)

*Другий канон,*

*егоже краегранесие:*
Песньми почитаю мудрыя безсребреники.

*Творение иоанна дамаскина.*

*Глас а~. Песнь а~. Ирмос:*

Поим вси людие, от горькия работы фараони Исраиля изменшему, и во глубине морстей ногами немокрыми наставльшему, песнь победную, яко прославися.

*От*
благодати начальныя Троицы, двоица чудная и честная свещаема, всем исцеления приходящым верно подает, присно источающи.

Тайноучими живоносным словесем, яко светила в мире возсиявше, страстную мглу удобь разгоняете теплотою веры, всеблаженнии.

Закону покаряющеся спасову, всеславнии, сладострастие убо плотское отринуша: добродетельными же душами светлейше просвещающеся, в мире преизяществоваша, досточуднии.

*Богородичен:*

Во всего человека, в твою утробу вселивыйся, Богомати, неизреченне облечеся, из отца возсиявый сын безлетне пребожественный: тому воспоим, яко прославися.

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Мир поет ваша, святии, всегда многая благодеяния, и чудес множества, чудотворцы и врачеве, ангел всех равностоятели.

Вас обоих светодателей молим, звезд на высоте лежащих церкве тайно, космо и дамиане, сердца верных озарите.

Капли источающе присно, святии, исцеления, омыйте, (с. 12) всех душевную скверну, и страстныя плоти токи вся уставите.

Се, совокупившеся людие, святии, отвсюду, вашя воспети великия дары, внутрь церкве вашея: но всех моления исполните.

*Богородичен:*

Святая владычце чистая, пресвятое слово воплотившая словом, безсловесных мя страстей, поюща тя благочестно божественными словесы, избави, пренепорочная.

*Ин. Ирмос:*

утверди мене, Христе, на недвижимом камени заповедей твоих, и просвети мя светом лица твоего: несть бо свят паче тебе, человеколюбче.

Врачеваний источники, даров же божественных струи, невещественнаго света светлейшая приятелища, вси достойне воспоим.

Яко телесныя и душевныя врачующе страсти и болезни приходящих к вам, всечестнии, усердно ныне, яко благодетелие, исцеляете.

Плодными добродетельми украшаеми, всяку тлеемую сладость житейскую яве отразисте, к божией доброте непрестанно взирающе.

*Богородичен:*

В виде нашем прежде невидимый явися, о богородительнице! стекшуся с плотию божеству во утробе твоей пресвятей, богоневесто.

*Седален, глас и~. Подобен:*
Премудрости:

*От*
источника бездны, Иисуса, чудес струи благолепно почерпше, святии, тайными тучами страстей мрачныя облаки отгоняете, и недугующым человеком исцеления подаете. тем, получивше здравое веселие вами, преславнии, удивляеми зовем: богоноснии безсребреницы, молите (с. 13) Христа Бога, согрешений оставление даровати празднующым любовию святую память вашу.

*Дважды.*

*Слава, и ныне, Богородичен:*

Яко всенепорочная невесто творца, яко неискусомужная Мати избавителя, приятелище яко сущи, утешителя, препетая, беззаконию мя суща скверное обителище, и бесом игралище в разуме бывша, потщися от тех злодейства мя избавити, и светлое жилище добродетелей соверши, светоносная нетленная, отжени облак страстей, и вышняго причастия сподоби, и света невечерняго, молитвами твоими.

*Крестобогородичен:*

Агнца и пастыря и избавителя агница зрящи на кресте, восклицаше плачущи, и горько рыдающи, вопияше: мир убо радуется, приемля тобою избавление, утроба же моя горит, зрящи твое распятие, еже терпиши за милосердие милости. долготерпеливе Господи, милости бездно, и источниче неисчерпаемый, умилосердися и даруй согрешений оставление, верою поющым божественныя страсти твоя.

*Песнь д~. Ирмос:*

Христос, моя сила, Бог и Господь, честная церковь боголепно поет, взывающи от смысла чиста, о Господе празднующи.

Божественное рождие воистинну благоплодно, лозы божественныя, тайное вино искапающыя, в веселии мудрыя безсребреники ублажим.

оружие явистеся, устреляющее враги невидимыя: ихже и нас стрел избавите, заступающе нашу жизнь, мудрии безсребреницы.

Не есть человек, иже кто не стяжа благия вас молитвенники ко Христу, святии безсребреницы: егоже молите, огня вечнаго нас избавити. (с. 14)

Вас, блаженнии, иже призывает, и на земли и в мори бед всяких свобождается: тем избавите нас сопротивнаго обстояния.

*Богородичен:*

Вселився Господь, чистая, посреде тебе, вместилище святое, источник многих являет исцелений, и очищение страстей, Богородице приснодево.

*Ин. Ирмос:*

Разумех, всесильне, твое смотрение, и со страхом прославих тя, Cпасе.

Речению божественному яве возследующе, не злата блистания, ниже сребра, божественнии, стяжасте.

Сияюще божественными чудесы безсребреницы, вся благодетельствуют, благодать подающе.

Врачеве мудрии показастеся страстей болезнем, исцелительныя руки простирающе.

*Богородичен:*

Да заланитствятся ныне лица, Богородицу тя не исповедающи, пречистая владычце.

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Божественное привлекоша просвещение, сияния источник всеусердне возлюбивше, и просвещают нас всегда чудес зарями великоименитии.

Красный сопруг суще, мудрии, бразды возделавше душ богознаменьми, присно пожинающе страсти якоже плевелы, и здравия клас сторичествующе.

Вжиляеми крепостию Христовою, в злобе сильнаго всю крепость погубисте: егоже мучительства нас избавите, неусыпнии предстатели наши безсребреницы.

Шествовати стези нам правыя и творити волю (с. 15) божию, укрепите, святии, уставляюще страсти сердец наших, и телес недуги облегчевающе.

*Богородичен:*

Избави мя, владычце благая, искушений врага, и геенны мучения, и обдержащаго мя пленения: и не посрами мене песнословящаго тя.

*Ин. Ирмос:*

*От*
нощи утренююще, поем тя, Христе, отцу собезначальна, и Cпаса душ наших: мир мирови подаждь, человеколюбче.

Яко потоки боготочныя, источаете верным благодеяния воды, душевныя же купно и телесныя исцеляюще недуги, славнии безсребреницы.

Источник благодати, честнии безсребреницы, разверзающе, всем здравие раздаете, верою и любовию к вам ныне притекающым.

Светлии, и всемудрии звезды, иже землю яве онебесивше, подобием светлости ангельския, непрестанно озаряют нас.

*Богородичен:*

Превышша явилася еси всех, творца, отцу собезначальнаго, заченши, Мати Дево, и рождшая миру Cпаса и Господа.

*Песнь з~. Ирмос:*

Житейское море воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Живуще, мученицы, радостно на небесех, в честный храм ваш приити потщитеся, и нашя недуги телесныя и сердечныя страсти исцелите.

В божественное благолепия одеявшеся красно, яко в сугубицу, святии, наги ны сущя добродетелей, божественно одейте, и страстей безчестия ныне обнажите.

Яко украшением чудес одеяни всегда, спасителие (с. 16) миру явистеся: мирскаго убо вреда вся ны избавите, святии, и страстей нечестия и мучения.

умертвише, святии, страсти вся плоти смертоносныя благодатию, животворными чудес приложеньми, оживляете страждущыя, и врат смерти избавляете.

*Богородичен:*

Не опалив утробы твоея огнь сый Иисус, из тебе плотию происходит: сего, чистая, моли, огня и всяких мук избавити верою воспевающыя тя.

*Ин. Ирмос:*

Пророка спасл еси от кита, человеколюбче, и мене из глубины прегрешений возведи, молюся.

Спасительныя целители, благодетели богомудрыя, косму же и дамиана божественныя, усердно да почтим.

Целомудрие соблюдше, и разумом украшени, косма и дамиан божественнии со Христом радуются.

Единомудренно поживше, единодушно постничествовавше, купно врачевания подаяти нам вверени бысте.

*Богородичен:*

Свет неприступный родила еси плотию, пречистая, весь мир просвещающа зарями божества.

*Кондак, глас в~. Подобен:*
Твердыя:

Благодать приимше исцелений, простираете здравие сущым в нуждах, врачеве, чудотворцы преславнии: но вашим посещением ратников дерзости низложите, мир исцеляюще чудесы.

*Икос:*

Всякаго разума и мудрости преходит слово мудрых врачев, и всем знание подают: высочайшаго бо благодать приемше, невидимо здравие даруют всем. отнюдуже и мне повести благодать даровася пети, яко богоносныя угодники Христовы и служители, исцелений (с. 17) множество подающыя: болезней бо вся избавляют, мир исцеляюще чудесы.

*Песнь з~. Ирмос:*

Росодательну убо пещь содела ангел преподобным отроком, халдеи же опаляющее веление божие, мучителя увеща вопити: благословен еси, Боже отец наших.

Вперисте ум на небесная добрых приложеньми, и бысте общницы божественных даров: крилати суще орли, всю проходите землю, чудодействующе присно.

Просветистеся, якоже добросиянное, безсребреницы, злато, божественною благодатию исцелений обогатисте множества. тем ущедрите ны, обуреваемыя лютых нахождений искушеньми.

Преложивше Господу чисты вашя духи, безсребреницы, дар от него приясте, нечистыя духи прогонити всегда: ихже злобы горькия избавите всех нас.

уснусте праведно должным сном, мудрии безсребреницы, и неусыпнии молитвенницы есте о верных: тем душ наших присно, и телес лютыя страсти успите.

*Богородичен:*

Молящи не престай человеколюбца Бога нашего, всенепорочная, яко да приимем всеконечне отпущение злых, и получим на небесех уготованная благая любящым его.

*Ин. Ирмос:*

Тебе умную, Богородице, пещь, разсмотряем, вернии: якоже бо отроки спасе три превозносимый, мир обнови, во чреве твоем всецел, хвальный отцев и препрославлен.

Всецелы Богу богомудренне явистеся, вси Бога вместительны: мир бо весь Бога ради остависте, стопам последующе спасовым, всеславнии, боголепне, отцев Бога почитающе.

Преестественно, врачеве всеизряднейшии, немощных (с. 18) язвы рукодействы таинственными вся исцеляете, лечбы спасительныя от сокровищ почерпающе божественных, и воспевающе Бога преславнаго.

Венцем твоего царствия, Владыко, и багряницею светлою украсил еси боголепне превозлюбльшыя доброту непостижную, Христе, твоея красоты, и верных благодетели общыя сия показал еси.

*Богородичен:*

Востоку свыше, пречистая, явльшуся на земли, показалася еси всеблаголепная дверь и всесветлая, мир озаряющи лучами чистоты, и верным лучы чудес присно посылающи.

*Песнь и~. Ирмос:*

Из пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. Тя превозносим во вся веки.

Недугов всяческих суще ратницы, пособием божественнаго духа, святии, утолите наших душ недугования, и телес облегчите болезни.

Видителие господни ныне красоты суще истинно, присещайте сей красный богоносный храм ваш, и источник чудес многих совершайте.

*От*
источника райска исходяще, яко реки две, все напаяете лице земли исцелений струями, недугов изсушающе тучы.

Блаженныя надежды приимше, от всех достойно блажитеся, яко исполнителие, блаженнии, Бога нашего божественных хотений, безсребреницы, явльшеся.

Врачеве неисцельных страстей, безсребреницы, неисцельныя страсти нашя исцелите, и искушений бурю утолите, и уныния разжените облаки.

*Богородичен:*

Со ангелы святыми, песнословим отца, и слова, и духа (с. 19) святаго, едино в трех впостасех божество, едино царство, и едину власть.

*Ин. Ирмос:*

В пещи отроцы Исраилевы, якоже в горниле, добротою благочестия чистее злата блещахуся, глаголюще: благословите, вся дела господня, Господа, пойте и превозносите во вся веки.

умерше мира сего красным, и сребролюбие недуг отсекше, наименовани бысте, мудрии, всеми безсребреницы, вопиющими: вся дела Господа пойте, и превозносите во вся веки.

Вечныя причастницы жизни бысте проявленне: жизни бо тлеемыя вся остависте красная, согласне зовуще: благословите вся дела Господа, пойте и превозносите во вся веки.

Избави вся, Владыко Христе, лютых болезней молитвами безсребреников, и сподоби присно согласне звати тебе: благословите вся дела Господа, пойте и превозносите во вся веки.

*Богородичен:*

Радующеся, вси вернии, и благодатию укрепльшеся, иже рождеством твоим избавлени бывше, чистая, Мати Дево, непрестанно вопием: благословите вся дела Господа, пойте и превозносите во вся веки.

*Песнь ф~. Ирмос:*

Бога человеком невозможно видети, на негоже не смеют чини ангельстии взирати: тобою бо, всечистая, явися человеком слово воплощенно, егоже величающе, с небесными вои тя ублажаем.

Сей храм ваш чудесы всеблаголепно, яко звездами светлыми, украшается, и, согласно веселяся, всегда блажит, и честную вашу память празднует благочестно, честнии безсребреницы.

Яко свет, яко два велика солнца, разумную твердь украшаете, безсребреницы, и знамений зарями (с. 20) просвещаете всех верных сердца. тем зовем: разрешите тму страстей наших, молимся.

В села вышняя вселяеми, святии, посреде нас быти невидимо милосердуйте, иже посреде божественнаго храма вашего, песни возсылающих вседержителю, и блажащих прилежно вас, всехвальнии.

Земля с вышними веселится в светлый божественный праздник ваш, святии: егоже совершающих нас избавите тмы и болезней, и всякия тесноты, и еже во аде лютаго, мудрии, мучения.

*Богородичен:*

Трепетное рождение имущи, всечистая, в страшный день испытания, молюся, страшнаго ответа избави мя, и спасаемых стояния причастника сотвори, верно поюща тя, богорадованная.

*Ин. Ирмос:*

Тебе светлую свещу, и матерь божию, пречудную славу, и вышшую всех тварей, песньми величаем.

Песньми мудрую двоицу света умнаго, облистающую зарю, и просвещение всем подающу, непрестанно ублажаем.

Крепость душевнаго здравия творяще верным, и телесныя врачуете ввереннии вам страсти, яко спасителие. темже и воспеваеми есте присно.

Богосветлая светила, умне небо честныя церкве светодаяния литием, ныне свет подающе, непрестанне озаряют.

*От*
честныя Троицы богозванная двоица похваляема, источает просящым врачеваний всем подаяния, любовию тех блажащым.

*Богородичен:*

Тебе, света облак, и святый кивот, и всесветлую дверь мысленнаго солнца, яко Богородицу, песньми величаем. (с. 21)

*Светилен. Подобен:*
Духом во святилищи:

Благодать врачеваний от Бога приемше, безсребреницы блаженнии, еже врачевати недужныя, и исцеляти вся, верно притекающыя к божественному вашему храму. сего ради согласно ублажаем, достойне честную вашу память.

*Богородичен:*

Родила еси, пречистая, божие Бога слово, мирови спасительное совершающаго всемудре строение изрядное. сего ради тя вси песнословим достойне, яко молящуюся к нему, избавитися нам недугов и всяких бед.

*На хвалитех стихиры, на д~ глас а~. Анатолиево:*

Благодать исцелений от Бога приемше, безсребренно страсти душ и телес наших тепле исцеляете, всемирнии безсребреницы: темже вами Христос верным данное здравие даруя, светила нелестная, вас показует вселенней. того умолите, спастися душам нашым.

*От*
вышняго промысла бездну исцелений почерпше, всем источаете верным исцеления, безсребреницы: преестественне бо недугующих страсти, рукодействии таинственными, от сокровищ духа лечбы предлагающе спасительныя, страждущих исцеляете. темже храм честен бывше живоначальныя Троицы, в вас бо яве обитель сотвори: ейже молитеся, спастися душам нашым.

*Глас в~. Германово:*

Радуется лик святых во веки, царство бо небесное наследоваша: земля мощы их приемши, благовоние возвея: раби Христовы быша, вселившеся в жизнь вечную.

Врачеве немощствующих, сокровища врачеваний, спасителие верных, безсребреницы всеславнии, в нуждах зовущыя и болящыя исцелите, с феодотиею моляще Бога благаго, избавитися нам от сетей вражиих. (с. 22)

*Слава, глас д~. Феофаново:*

Источник исцелений имуще, святии безсребреницы, исцеления подаете всем требующым, яко величайших даров сподобльшеся от приснотекущаго источника Cпаса Христа. рече бо к вам Господь, яко единоревнителем апостолов: се, дах вам власть над духи нечистыми, якоже тыя изгонити, и лечити всяк недуг и всякую язю. темже в повелениих его добре поживше, туне приясте, туне подаете, врачующе страсти душ и телес наших.

*И ныне, Богородичен. Подобен:*
Яко добля:

Радуйся, прибежище Христиан и утверждение. * радуйся, лествице небесная. * радуйся, сокровище девства. * радуйся, Богородице, кивоте словесный * божественныя славы. * радуйся, похвало всего мира и утверждение, * падших воззвание *, скиниа всесветлая, * святая и всекрасная.

*Крестобогородичен. Подобен: тойже:*

Распинаема Христа человеколюбца видящи, пречистая, * и ребра ископоваема копием * плачущи вопияше: * что сие, сыне мой; * что ти безблагодатнии людие воздаша, за яже сотворил еси добрая им; * и тщишися безчадствовати мя, вселюбезнейший: * удивляюся, благоутробне, * твоему вольному распятию.

*Аще же Славословию великому быти, то на Хвалитех и сии стихиры две приложи, да будет на з~. Аще же ни, на стиховне октоиха. Таже стих:*
Се, что добро, или что красно, но еже жити братии вкупе;

*Глас з~:*

Светлая и просвещенная возсия днесь память безсребреников Христовых, светло облистающи лучами чудес по всей земли мир. приидите убо празднолюбцы, верно торжествуем: приидите к мощем святых (с. 23) усердно вси стецемся, яко да скорое исцеление от них приимем неоскудне: безмездно бо подают всем, действом святаго духа, исцелений дарования.

*Слава, глас и~:*

Кто не удивится; кто не прославит; кто не воспоет верно, мудрых и преславных безсребреников чудеса; яко и по святом их преставлении, всем подают, притекающым верою, богатно врачевания: и честныя и святыя мощи тех точат благодать врачеваний. о двоице святая! о честныя главы! о мудросте и славо, от Бога данныя вам благодати! темже песньми зовем благодетелю Богу, показавшему тыя на врачевание душ и телес наших.

*И ныне, Богородичен:*
Владычце приими:

*Крестобогородичен. Подобен:*
Мученицы твои:

Не терплю, чадо, видящи тя на древе уснувша, бодрость всем подающаго: яко да, древле преступления плодом, сном погибельным уснувшым, божественную и спасительную бодрость подаси, Дева глаголаше плачущи, юже величаем.

*На литургии, блаженна октоиха на д~: и от канона святых, песнь г~. Прокимен, глас д~:*
Святым, иже суть на земли его, удиви Господь вся хотения своя в них. *Стих:*
Предзрех Господа предо мною выну, яко одесную мене есть, да не подвижуся. *Апостол к коринфяном, зачало рн~г. Аллилуиа, глас в~. Стих:*
Се, что добро, или что красно, но еже жити братии вкупе; *Евангелие матфеа, зачало л~д, от полу. Причастен.*
Радуйтеся праведнии:

