<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 33)

*Месяца тогоже в г~-й день.*

*Святых мученик, акепсимы епископа, и иосифа пресвитера, и аифала диакона:*

*И обновление храма, святаго великомученика георгиа, иже в лиде, идеже положено есть честное тело его.*

*На*
Господи, воззвах, *стихиры мучеников, глас и~.*

*Подобен: О*
преславнаго чудесе!

О преславнаго чудесе! * акепсима красный, * мучеником служитель, * песней увязением венчается днесь, * богоязвенная страдания предлагает, * и острупляет врага безплотнаго. * о каковыя получи многодарныя (с. 34) благодати! * егоже молитвами спаси душы нашя, Христе, яко милосерд.

О преславнаго чудесе! * от персиды звезда, * иосиф возсия, * волшебную мерзость разрушая духом, * кровными струями погаси огня служение безбожия. * о крепости, еюже низложи демоны! * того молитвами спаси душы нашя, Христе, * яко милосерд.

О преславнаго чудесе! * аифал, твердый, * страдания поборник тезоименит является, * сад присноцветущий, * и режемь, цветет ранами, * и уже умерщвляемь, жити начинает. * о крепости естества, юже претерпе! * того молитвами спаси душы нашя, Христе, яко милосерд.

*Ины стихиры святаго георгиа, глас д~. Подобен:*
Яко добля:

Страстотерпче георгие, * ангелов собеседниче, * и мучеников ссельниче, прибежище скорбящих всегда, * пристанище утишения * плавающему и мне в житии буди, * и управи, молю тя, жизнь мою: * яко да верою несомненною ублажаю, * паче естества подвиги твоя.

В мори мя плавающа, * на пути шествующа, * в нощи спяща соблюди, * бдящу просвети * ум мой, георгие, * и настави творити волю господню: * яко да обрящу в день судный, * в житии содеянных ми разрешение, * прибегая в кров твой, славне.

Веры бронями, * и щитом благодати *, и креста копием оградився, * сопротивным непобедимь был еси, георгие. * и яко божественный храборник, * демонския полки победив, * со ангелы ликуеши, * верныя же, сохраняя, освящаеши, * и спасаеши, призываемь.

*Слава, глас з~:*

Достойно имене жительствовал еси, воине георгие: (с. 35) крест бо Христов на рамена взем, от диавольския лести оляденевшую землю добре возделал еси, и терновное служение искоренив идольское, православныя веры лозу насадил еси. темже точиши врачевания во всей вселенней верным, и Троицы делатель праведен показался еси: моли, молимся, о мире мира, и спасении душ наших.

*И ныне, Богородичен, или крестобогородичен. Подобен:*
Тридневен:

На древе живот наш зрящи, всенепорочная Богородица, висящ, матерски рыдающи, вопияше: сыне мой и Боже мой, спаси любовию поющыя тя.

*На стиховне октоиха. Слава, святых, глас з~:*

*Ефрема кариа:*

Предпутие образно трисияннаго вашего единоумия, и во Христе мучения, неизреченныя Троицы и пресущественныя единицы страдальцы, иже в персиде неопальни соблюдшеся трие отроцы быша: яко бо они на пламень дерзнувше, Богу не досадиша, тако и вы умрети не отрекостеся, не пощадевшеся Христовою любовию. но, яко во онех явивыйся четвертый в пламени орошаше, тако и вас Христос, иже един от Троицы, прият в место прохладное, акепсима со иосифом, и аифала, богоприятнии, молитеся о душах наших.

*И ныне, Богородичен, или крестобогородичен. Подобен:*
Тридневен:

Видящи тя распинаема, Христе, тебе рождшая вопияше: что странное, еже вижу, таинство, сыне мой; како на древе умираеши, плотию повешен, жизни подателю;

*Тропарь, глас д~:*

Мученицы твои, Господи, во страданиих своих венцы прияша нетленныя от тебе Бога нашего: имуще бо крепость твою, мучителей низложиша, сокрушиша и демонов немощныя дерзости. тех молитвами спаси душы нашя. (с. 36)

*Слава георгиа, глас тойже:*

Яко пленных свободитель, и нищих защититель, немощствующих врачь, победоносче великомучениче георгие, моли Христа Бога, спастися душам нашым.

*И ныне, Богородичен, или крестобогородичен.*

*На утрени един канон октоиха, со ирмосом на з~: и мучеников на д~: и георгиа, на д~.*

*Канон мучеников.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся, светло торжествуя, и воспою, радуяся тоя чудеса.

Троицы равночисленнии пресвятыя, всебогатии, тоя явистеся честнии поклонницы, и предстоите престолу троичному, теплии заступницы притекающым к вам.

Троицы поклонницы трисолнечныя суще, многобожия лесть, святии, разрушисте, претерпевше муки многообразныя и смерть неправедную, богоблаженнии.

Мучения пучину без волнения преидосте верою, блаженнии, и пристасте к безпечальному животу, к пристанищу вышния светлости, в славу неизреченную.

*Богородичен:*

Радости нам ходатаица, яко приемши исполнение всего божества, явилася еси, пренепорочная. тем вси тебе радость ангелову согласно зовем, богорадованная.

*Ин канон святаго георгиа.*

*егоже краегранесие:*
Делание Богу тя славлю, блаженне.

*Глас д~. Песнь а~. Ирмос:*

Тристаты крепкия, рождейся от Девы, безстрастия во (с. 37) глубине души тричастное потопи, молюся: да тебе, яко в тимпане, во умерщвлении телесе победное воспою пение.

Делание божие гобзующее явился еси, питая верныя подражанием благочестивым, страстотерпче георгие, память твою светоносную священно празднующыя, и в сей тепло тя славящыя.

Разжже твое, страстотерпче, сердце божественное рачение воистинну, самозван тем к мучителем пришел еси, попаляя многобожия прелесть, и разум светлости облистая спасения.

Яко лев уповая, судищу предстал еси, возвещая явственно воплощение Христово, имже мир избавися падения древняго, первое прият благоплодие, треблаженне георгие.

*Богородичен:*

Избавляя нас осуждения древняго, сын божий бысть сын Девы, яко человек: тем сего во двою существу и хотению правоверным сердцем славим.

*Песнь г~. Ирмос:*

Не мудростию, и силою, и богатством хвалимся, но тобою, отчею впостасною мудростию, Христе: несть бо свят, паче тебе, человеколюбче.

Не в мудрости еллинскаго суетия, мудрии, но разумом божественным безбожие обличисте персское, укоривше сих безумие.

Священноначалия просвещен божественным помазанием, священный акепсимо, мучения же кровию себе украсил еси, богоблаженне.

Сокрушение твоих удов, иосифе приснопамятне, прелестныя козни до конца, мучениче, сокруши, тебе же исходатаи славу нетленную.

*Богородичен:*

Тя мудрость божия чистейшее селение обретши, от (с. 38) твоих чистых кровей воплотися, и по рождестве нетленну яви.

*Ин. Ирмос:*

Лук сильных изнеможе, и немощствующии препоясашася силою: сего ради утвердися в Господе сердце мое.

Рода и отечества славы радостию отвергся, Христу последовал еси, и горняго сиона житель, мучениче, явился еси краснейший.

Да наследник изящен и покорив живаго Бога сын явишися, претерпел еси раны треволнения мучителей, мучениче доблий.

*Богородичен:*

Во всего адама одеяся, иже милосердия ради новый адам бысть из тебе, пренепорочная, един сый человеков создатель.

*Кондак святых, глас в~. Подобен:*
Вышних ищя:

Божественная, мудре, непорочно тайноводил еси, жертва приятна был еси, богоблаженне: Христову бо пил еси чашу славно, святе акепсимо, со страдальцы твоими, моляся непрестанно о всех нас.

*Икос:*

Кто от верных возможет отнюд достойно воспети премудраго священника акепсима, светильника Христова; той бо разруши прелесть идольскую, и посрами демонская ухищрения крепкою силою Cпаса Христа Бога, Троице пресвятей благочестно покланятися наказуя, отца и сына и святаго духа во едином божестве почитати, моляся непрестанно о всех нас.

*Седален мучеников, глас и~. Подобен:*
Премудрости:

Иосиф доблий подвижник, акепсима, прелести губитель и аифал, славный страдалец непобедимый, светлыя звезды, верными в песнех достойно воистинну да восхвалятся днесь: сии бо прелесть персов очерниша, (с. 39) солнцу не пожерше, ни огня почетше, к нимже любовию возопием: молите Христа Бога, грехов оставление даровати празднующым любовию святую память вашу.

*Слава святаго георгиа, глас а~. Подобен:*
Гроб твой:

Воинство на земли возненавидев, мучениче, на небесех возжелел еси славы, и болезни понесл еси, и лютую смерть. тем, днесь всесвятую твою память празднующе, Христу приносим хвалу, треблаженне георгие.

*И ныне, Богородичен:*

упование Христиан, пресвятая Дево, егоже родила еси Бога, паче ума и слова, непрестанно моли о воспевающих тя, подати оставление грехов наших всех, и исправление жития, верою и любовию присно славящым тя.

*Крестобогородичен:*

Нескверная агница, агнца и пастыря повешена на древе мертва зрящи, плачущи, вещаше, матерски восклицающи: како претерплю твое, еже паче слова, сыне мой, снитие, и вольныя страсти, Боже преблагий.

*Песнь д~. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Нижняя презревше, и ко единем пребывающым смотряюще, тех получиша жилища, акепсима доблий, и славнии иосиф и аифал, да восхвалятся.

Иже к единому владыце простертое твое помышление, во время страдания, мучениче, облегчения тебе творяше нестерпимых мук, крепкий иосифе, страстотерпче Христов досточудне.

Честное твое свидетельство, яко плодовита лоза об\ъемлема, источает вино верным умиления, аифале (с. 40) страстотерпче, веселящи зовущыя: слава, Христе, силе твоей.

*Богородичен:*

Святая Богородица, в нюже вселитися благоволи, яко во благовонный храм, слово отчее и равнобожественное, не растле чистоты, ни стужи: ибо роди еммануила, Бога и человека.

*Ин. Ирмос:*

Любве ради, щедре, твоего образа, на кресте твоем стал еси, и растаяшася языцы: ты бо еси, человеколюбче, крепость моя и хваление.

умерщвленное твое тело муками, блаженне, умерщвленнаго слова воображает страсти, даровавшаго ти живот вечный.

Щитом истинным огражден, поборники лживыя крепким смыслом купно погубил еси, богомудре георгие.

Прославися твоими уды святыми, иже в земных одеяся неможение, слово. тем вечно тя прославляем, георгие.

*Богородичен:*

Иже бытие даровавый человеком, и еже добре быти тем, преступлением истлевшым, пречистая, дарова, быв человек.

*Песнь е~. Ирмос:*

Ты, Господи, мой, свет в мир пришел еси, свет святый, обращаяй из мрачна неведения, верою воспевающыя тя.

Великое и честное призывая имя господне, чашу спасения страданий, радуяся, акепсимо, испил еси.

Вышняя тя пища званнаго ранами прият, и лицы, иосифе, мученичестии, с ними веселящася.

Сад присноцветущий, плоды подвиг твоих концы питая, истинно явился еси, аифале блаженне.

*Богородичен:*

Свет безлетный нам отчее сияние родила еси под леты, благостынею богатства бывша, пренепорочная. (с. 41)

*Ин. Ирмос тойже.*

Вшед мужески в мученический подвиг, и поразил еси идольское, страстотерпче, свирепство, телом сокрушаемь.

Тебе, камень светлый, Владыка в венцех вонзе, страстотерпче, своей церкви подобно сияюща.

Пожреся, яко агнец, добраго пастыреначальника смерть вообразив, и принеслся еси вышней трапезе жертва непорочна.

*Богородичен:*

Спаси ны от бед и скорбей, пречистая Богородице, и мук избави будущих, молитвами твоими.

*Песнь з~. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

Главе, акепсимо, твоей отсеченней от телесе, Христу совокупи верою душу твою, мучениче, неотступно, тамо сущими зарями присно просвещаемь.

Камением, яко первострадалец, мучениче, убиваемь, не отверглся еси камене жизненнаго Христа, преходя к тамо сущым светлым обителем.

Жезлием немилостивно ураняемь, радовашеся, жезл имея силы крест Господень и похвалу, страстотерпче аифале, богомудре всебогате.

*Богородичен:*

Купина прообразоваше великую тайну, паче ума, твоего рождества, огнем отнюд повиваема, и никакоже опаляема, Дево всепетая.

*Ин. Ирмос:*

Приидох во глубины морския, и потопила мя есть буря многих грехов: но, яко Бог, из глубины возведи живот мой, многомилостиве.

Сосуд раздробляемь тела, страдании, мучениче, вражия (с. 42) вся козни лукавыя мужески разрушил еси, всеблаженне георгие.

остроты, разсекающия тело и колесе, мучениче и распаляемы вещи пещныя, иже к Богу любовию распаляемь, отнюд не устрашился еси.

*Богородичен:*

Святый храм, во святых почивающему была еси Богомати: темже нас, верно поющих тебе, освящаеши, приснодево.

*Кондак святаго георгиа, глас и~. Подобен:*
Взбранной:

К возбранному и скорому заступлению твоему прибегше вернии, молим избавитися, страстотерпче Христов, от соблазн вражиих воспевающым тя, и всяких бед, и озлоблений, да зовем: радуйся, мучениче георгие.

*Икос:*

Велик в предстательствах земли показался еси, Господень угодниче и друже: верныя бо люди, покрывая, спасаеми присно, славне. тем верою и любовию вопием тебе, многострадальче: радуйся, имже просвещается мир: радуйся, имже воинство озаряется: радуйся, верных от плена избавление: радуйся, юзников скорое заступление: радуйся, высото с верою притекающих к тебе тепле: радуйся, обогатителю любящих тя и в скорби веселие: радуйся, яко сый людей ограждение: радуйся, яко подаеши во бранех побеждение: радуйся, звездо просвещающая плавающыя: радуйся, решителю всякаго озлобления: радуйся, к немуже всяк верный прибегает: радуйся, имже восхваляется создатель: радуйся, мучениче георгие.

*Песнь з~. Ирмос:*

Спасый во огни авраамския твоя отроки, и халдеи убив, яже правда праведно уловляше: препетый Господи, Боже отец наших, благословен еси. (с. 43)

Во огни мучения росу от Бога приемши, сопротивных пламы вашим терпением погасисте, страстотерпцы, зовуще: Боже отец наших, благословен еси.

Иже огню поклонницы, сему наследницы явишася, огню служити, служащыя солнцу славы понуждаху, но сии взываху: Боже отец наших, благословен еси.

Акепсима, и иосиф, и аифал, Троицы всечестныя три светила, иже вся концы благочестия зарями облистающе, да почтутся во веки.

*Богородичен:*

Благословен плод благословеннаго твоего чрева, егоже благословят небесныя силы, и земных составления, иже нас избавивый клятвы первыя, благословенная.

*Ин. Ирмос:*

Юношы три в вавилоне, веление мучителево на буйство преложше, посреде пламене вопияху: благословен еси, Господи, Боже отец наших.

Жива был еси жертва, мучениче, за ны пожренному, яко овчати, демоном жертвы всуе приносимыя упразднил еси, о Христе укрепляемь.

Явися благоплоден яко лоза, принося гроздие нам терпения, славне, вино каплюще божественное, сердца всех благочестивых веселящее.

уды дал еси усердно разсекати за Христа, пребыл же еси неотлучен того любве, преблаженне, и наследник всех благ, веселяся.

*Богородичен:*

Хвалу Богу приносит вся тварь, от твоего рождшуся, пренепорочная отроковице, пречистаго чрева, и древния всех нас клятвы избавльшему.

*Песнь и~. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, (с. 44) вселенную всю воздвизает пети тебе: Господа пойте дела, и превозносите его во вся веки.

Слова бывше приятелища, и того язвы носяще, мучителей суровством, бремя, аки бездушно, на безсловесная возложистеся, приносими ко искушению множайшым мукам, мученицы доблии, Христа превозносяще во веки.

Ходатаи славы присносущныя, приснопамятнии мученицы украшаеми, радостно шествовасте, егоже возлюбисте свидетельства, славнии, путь, зовуще: Господа пойте и превозносите его во веки.

Ни огнь, ни раны, ни звери, ни мечь, ни род, ни смерть возможе мученики твоея любве отлучити, Господи, благих источниче, любве неистощимая струя, ихже хваляще, Христе, тебе благословим во веки.

*Богородичен:*

Едину неискусомужную матерь, и едину тварей преимущую, гору пресвятую, трапезу всезлатую, Богородицу, песньми воспевающе, зовем: Господа воспевайте дела, и превозносите его во веки.

*Ин. Ирмос:*

Избавителю всех всесильне, посреде пламене благочествовавшыя, снизшед оросил еси, и научил еси пети: вся дела благословите, пойте Господа.

управитель плавающым изящный, помощник в скорбех велик явился еси, георгие: спасаеши верою к тебе и несомненным сердцем притекающыя.

Истины явился еси поборник, и лжи был еси оглагольник, нам же паки утверждение, страстотерпче, верою вопиющым: благословите, вся дела господня, Господа.

Кроплением кровей твоих погасил еси прелести, георгие, углие, и верных напоил еси сердца, верно тя (с. 45) воспевающих и совершающих славную память твою.

*Богородичен:*

*От*
иессеева корене прозябла еси, и злобный корень исторгнула еси, содетеля твари прозябши, отроковице, емуже поем: благословите, вся дела господня, Господа.

*Песнь ф~. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества: тем веселящеся, тя, Богородице, величаем.

Благочестивыя светильники и прелести потребители, разумнаго рая благовонныя цветы, сосуды честныя, божия красоты зрители восхвалим.

угль, егоже древле виде исаиа, в сердцы внутрь приемше, и того блистанием озаряеми, мрачное, мученицы, огня служение отразисте.

Живоначальней ныне Троице украшени предстоите, и венечными добротами просвещаеми, память творите, о иже на земли, блаженнии, поминающих вас всегда.

*Богородичен:*

Отчаяннаго мя спаси, Cпаса заченшая, и плотию рождшая, Дево. греховным бо бременем отягчаемь, болезненно зову ти: потщавшися, помози рабу твоему.

*Ин. Ирмос:*

Ева убо недугом преслушания, клятву вселила есть, ты же Дево Богородице, прозябением чревоношения мирови благословение процвела еси. тем тя вси величаем.

Яко утро, яко солнце светло возсияв, и тварь просветил еси, страстей незаходимыми зарями, чудес же многих явлении, георгие, мучеников радование. тем тя любовию ублажаем.

Капля божественныя сладости, георгие, явился еси (с. 46) страстную нашу горесть вземля, и ослаждая всегда душы же и сердца верою тя блажащих, достославне.

Освятил еси кровию землю, и духом веселия небесная исполнил еси, мучениче. тем всяка душа тя благочестивых, яко угодника господня, любит приснаго, и помощника тя написует.

*Богородичен:*

Глас ти приносим божественнаго гавриила веселия, зовуще: радуйся, радость вселенней, скорби потребителя порождши, и евино отемши поношение: радуйся, Дево неискусобрачная.

*Светилен. Подобен:*
Духом во святилищи:

Под\ъял еси, яко безплотен, нестерпимыя муки, акепсимо всехвальне, священников славо, со иосифом чудным, и дивный аифал диакон, Христов таинник, ихже болезнем страдания удивляются присно безплотных чини.

*Слава, георгию. Подобен: тойже.*

Струями кровей твоих прелестныя пламы погасил еси, блаженне, и мучителей свирепство до конца погубил еси, и Христа прославил еси, георгие страстотерпче. тем венец приял еси нетления и жизни от десницы вышняго.

*Богородичен:*

Несть во мне отнюд надежды спасения, Дево, яко зле впадох во глубину прегрешений, и жду прещения страшныя муки, и козлищ части: но ущедри мя прежде суда, яко сущи тепла заступница, Богородице.

*На стиховне октоиха, и мучеников.*

*Стих:*
Воззваша праведнии, и Господь услыша их.

*Стихира, глас в~:*

О благочестии, святии, тверде подвизавшеся за Христа, свирепство мучителей посрамисте, и идолов высоту в пропасть погрузисте, акепсимо, и аифале, и иосифе. и (с. 47) ныне на небесех, венценосцы, ликующе, молитеся о душах наших.

*Слава, глас д~. Самогласен, студитово:*

Разумнаго адаманта терпение, братие, духовно восхвалим, георгиа, славнаго мученика, егоже, за Христа жгома, коваша беды, и остриша муки, и различная мучения изнуриша тело, естеством тленное: побеждаше бо желание естество, смертию понуждая рачителя прейти к желаемому Христу Богу, и спасу душ наших.

*И ныне, Богородичен, или крестобогородичен.*
*Подобен:*
Яко добля:

На кресте тя яко узре * пригвождена, Господи, * агница и Мати твоя, дивляшеся, * и что видение сие, взываше, * сыне вожделенне, * сия ти неверный собор воздаде беззаконный, * иже многих твоих чудес насладивыйся; * но слава неизглаголанному * сошествию твоему, Владыко.

*На литургии: прокимен, глас д~:*
Святым, иже суть: *Стих:*
Предзрех Господа: *Апостол ко ефесеом, зачало сл~г. Аллилуиа, глас д~:*
Воззваша праведнии, и Господь услыша их. *Стих:*
Многи скорби праведным: *Евангелие луки, зачало р~з. Причастен:*
Радуйтеся, праведнии о Господе:

