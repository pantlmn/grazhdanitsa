<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 48)

*Месяца тогоже в д~-й день.*

*Преподобнаго отца нашего иоанникиа великаго:*

*И святаго мученика никандра, епископа мирскаго, и ермеа пресвитера.*

*На*
Господи, воззвах, *стихиры на з~. Преподобнаго г~, глас д~.*

*Подобен:*
Званный свыше:

Иже светом * облистан божественным, * егда чистотою ума воззрел еси, * и подобно разсудив не стоящих, * вечно будущая, * тогда огнь в сердцы, отче, прием, * елени подобно разжеглся еси * божественною любовию, * и забыв плоть и кровь, * уготовился еси к подвигом постническим, * ихже ради телесныя страсти * души твоей покорил еси.

На восхождение божественных гор высоты вселился еси, * не смиряемь смиреннаго сего телесе нуждами, * отче, бедными, иоанникие. * бденными стоянии и вседневными молитвами, * благому сочетався, * просветился еси, * и пророчества приял еси дар, * зрети дальняя, яко ближняя, * и предглаголати верным будущая. * тем, яко божественнаго * учителя, тя славим.

Демонская стремления и стрелы * крепко притупил еси * воображении молитв, * и на тех взял еси победы * божиею силою, достославне. * отсюду почести тебе, отче, * чудес благий дарова, * смирением упокоився сердца твоего. * темже и миро благовонное * твоя честныя источают мощи: * благовоние бо явился еси * Христово, иоанникие. (с. 49)

*Ины стихиры мученика, глас в~. Подобен:*
Егда от древа:

Звание тезоименное прием от божественнаго промысла, сие вещми, отче, знаменав, утвердил еси: ратных бо множества, и собор мучителей в терпении твоем победил еси. тем венец победы прием, верою взывал еси: слава непобедимей державе твоей, человеколюбче.

Мира благовоннейшая нам врачеваний источаеши днесь, никандре, в божественней памяти твоей, и отгониши, мудре, мглу скорбей и страсти телесныя, и богатыя благодати исполняеши собор всех вопиющих Христу: ты еси неистощенное миро, благоухающее поющыя тя.

Имея дерзновение ко Христу, прославляемому единому во святых его, того моли, преподобне никандре, о всех, любовию совершающих твою память, и восхваляющих твоя исправления, яко да неизреченных оных благ и нетленныя славы общницы будем благодатию.

*Слава, глас з~:*

Преподобне отче, во всю землю изыде вещание исправлений твоих, тем на небесех обрел еси мзду трудов твоих. демонския погубил еси полки, и ангельския достигл еси чины: ихже житию без порока поревновал еси, дерзновение имея ко Христу Богу, мир испроси душам нашым.

*И ныне, Богородичен, или крестобогородичен. Подобен:*
Тридневен:

Видящи тя распинаема, Христе, тебе рождшая, вопияше: что странное, еже вижу, таинство, сыне мой; како на древе умираеши, плотию повешен, жизни подателю;

На стиховне октоиха. Слава, глас и~. Самогласен:

Монахов множества наставника тя почитаем, отче наш иоанникие: твоею бо стезею воистинну право ходити познахом. блажен еси Христу работав, и вражию (с. 50) обличил еси силу, ангелов собеседниче, преподобных сопричастниче и праведных: с нимиже молися Господеви, помиловатися душам нашым.

*И ныне, Богородичен: или крестобогородичен. Подобен: О*
преславнаго чудесе!

Тя видящи пригвождаема * на кресте, Иисусе, * и страсти приемлюща волею, * Дева и Мати твоя, Владыко, * увы мне, вопияше, чадо сладкое: * раны неправедно како терпиши, * врачу, исцеливый человеческое неможение, * и от тли всех избавивый * милосердием твоим;

*Тропарь, глас и~:*

Слез твоих теченьми пустыни безплодное возделал еси, и иже из глубины воздыханьми, во сто трудов уплодоносил еси, и был еси светильник вселенней, сияя чудесы, иоанникие отче наш, моли Христа Бога спастися душам нашым.

*Слава, глас д~:*

Мученик твой, Господи, никандр, во страдании своем венец прият нетленный, от тебе Бога нашего: имеяй бо крепость твою, мучителей низложи, сокруши и демонов немощныя дерзости. того молитвами спаси душы нашя.

*На утрени един канон октоиха, и преподобнаго на д~: и мученика на д~.*

*Канон преподобнаго,*

*егоже краегранесие:*
Предтечева тя подражателя хвалю. *Иосиф.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

Светом благодати озаряемь, преподобне, верою память (с. 51) твою торжествующыя просвети, и тмы греховныя молитвами твоими избави, иоанникие.

Путь вводящий невозвратно шествовал еси, ко граду небесному, иоанникие: святый бо настави тя дух, почивая в сердцы твоем.

Вышшающее смирение, иоанникие, имел еси, тем молимся тебе: ущедри, преподобне, смирение наше, и болезни вся облегчи сердец наших.

*Богородичен:*

Падших воззвание, и стоящих укрепление сущи, всенепорочная, тем молюся тебе: падший мой ум грехом, исправи, владычце, яко да славлю тя.

*Канон мучеников,*

*Глас д~. Песнь а~. Ирмос:*

Лицы Исраильтестии невлажными стопами понт чермный, и влажную глубину прогнавше, всадники тристаты враги видяще, в ней погружены, с веселием пояху: поим Богу нашему, яко прославися.

Честный праздник честных страдалец священномучеников, священную память днесь священными песнопеньми, ныне священнейшая Христова церковь, священнолепно совершающи, песньми украшается, сия почитающи.

Честною помазан мастию священничества, верно, священноначальниче никандре, честнейшу сию, от кровей твоих обагреньми соделал еси, в радости зовя: воспоим Богу нашему, яко прославися.

Путь мучения текуще, веселие истинное в нем яве показующе, обогатистеся благодатию чудес и дарований небесных, мученицы, согласно вопиюще: воспоим Богу нашему, яко прославися.

*Богородичен:*

Неописанный в недрех отеческих, в недрех (с. 52) матерних плотски Христос описуется, по рождестве сию истинно Деву паче ума сохранив, емуже велегласно вопием: воспоим Богу нашему, яко прославися.

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя духовно утверди, в божественней твоей славе венцев славы сподоби.

Текущая пребывающими изменил еси, смысленно прием твой крест, иоанникие, и на невосходимыя горы, яко илиа великий возшед, пребыл еси.

Путь тебе зело желаемый отцев показа двоица, юже обрел еси леты множайшими сокровенну в горах, пророческим даром просвещен, блаженне.

Колеблеми страстьми различными, верою притекаем к твоему покрову, иоанникие: святыми твоими ходатайствы вся ны посети, моляся человеколюбцу.

*Богородичен:*

Кроплением милости твоея, Дево, углие погаси моих страстей, богорадованная, и угасший возжзи светильник сердца моего, златый светильниче, всенепорочная.

*Ин. Ирмос:*

Яко неплоды роди от язык церковь, и многое в чадех изнеможе сонмище, чудному Богу нашему возопиим: свят еси, Господи.

Словесныя мрежи простирая, сущыя в прелести чудодействуя уловлял еси, оброк многообразен, от Девы никандре, возсиявшему сия принося.

Розга благоплоднейшая титова сада был еси критскаго светильника, грозды нося словесныя, сладость нам точащая спасительную, никандре блаженне.

Со ермеем божественным, оляденевшая сердца, креста (с. 53) ралом возделасте, мудрии, и плодоносны благодати явисте: тем блажими есте.

*Богородичен:*

Ниже небесный ум может, паче ума рождество твое сказати, отроковице: ума бо перваго во чреве, слово, чистая, зачала еси, всяческая словом составившее.

*Седален, глас и~. Подобен:*
Премудрости:

Страстей мрак очистив, Христовых повелений яко истинно свет прием, в посте просиял еси, и умертвив тело, духом ожил еси, вражия сети попрал еси, блаженне. тем и вышних безплотных ангелов сопричастник был еси духа благодатию: иоанникие отче наш, моли Христа Бога, грехов оставление даровати, празднующым любовию святую память твою.

*Слава, мучеников, глас д~. Подобен:*
Вознесыйся:

Святительства истины божественным помазанием, и мучения священною истинно кровию просвещени, славнии, совокупистеся чином, радующеся, безплотных ангел. тем празднуем честную вашу память, молящеся всем очищение подати, молитвами вашими, святии.

*И ныне, Богородичен:*

Обновила еси, чистая, божественным рождеством твоим, истлевшее во страстех земнородных мертвенное существо, и воздвигла еси вся от смерти к животу нетления. темже тя по долгу блажим вси, Дево препрославленная, якоже прорекла еси.

*Крестобогородичен:*

Дево пренепорочная, Мати Христа Бога, оружие пройде твою пресвятую душу, егда распинаема видела еси волею сына и Бога твоего: егоже, благословенная, молящи не престай, прощение прегрешений нам даровати. (с. 54)

*Песнь д~. Ирмос:*

Неизследный божий совет, еже от Девы воплощения тебе вышняго, пророк аввакум усмотряя, зовяше: слава силе твоей, Господи.

Горы высочайшыя постиг, верхи демонов возвышаемыя, смирением смирил еси, мудре, и на них мужествовал еси, слава монашествующих и утверждение.

Яко мечем обоюдоострым, Христовым страхом вооружився, змия отступника низложил еси разумно, и чувственно, блаженне, священными победами прославляемь.

Весь божественным духом распалився, отче, мраз претерпел еси, множайшими леты в пустынях вселяяся, ищай Господа, благодатию тя божественною согревающа.

*Богородичен:*

Тя очищение всех земных верою молю и припадаю, благословенная: милостива ми судию и сына твоего сотвори, яко да по долгу славлю тя.

*Ин. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Колесница явистеся слова, умно сего носяще! тем привязани к конем, люте же влачими, не отвергостеся сего, ни победистеся, к небесней стезе яве подвизаеми.

Темницам приближающеся и узами облагаеми, от уз льсти град и люди спасосте, и юзою любве связастеся связаннаго плотию нас ради, всеблаженнии.

Со ангелы Владыку, заключени, славяху, небесным хлебом, всеславнии, питаеми. тем плоти болезней небрегосте, сильнейшии ран бывше.

*Богородичен:*

На престоле высоцем страшно седяй, на матерних (с. 55) об\ъятиях, младенц быв, седит, падший образ исправляя, и обожение сущым из адама даруя.

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Шествовал еси, преподобне, тесный и прискорбный путь, божественными восхожденьми сердца, и видении разширяемь, и положением обожаемь яве. тем бысть монашествующым утверждение и украшение.

око очистившу помышления, преподобне, благодать тебе дадеся пророчества, яко настоящая, глаголати будущая: зрети же дальная, яко ближняя, о иоанникие, божие обителище!

Болезни мя избави грехов и скорбей, утоли сердца моего болезнь, и грехопадений разрешение даруй, благодетеля Бога имея, послушающа честных твоих молитв.

*Богородичен:*

ума моего уврачуй изступления, всенепорочная, и уврачи страсти души моея, и уныния тму отжени: яко да восхваляю тя песненно, присноблаженная, Богородице всепетая.

*Ин. Ирмос:*

Просвещение твое, Господи, низпосли нам, и от мглы прегрешений разреши ны, блаже, твой мир даруяй.

В просвещение веры путевождствовал еси люди, и оставльше тму идолонеистовства, чада света быша ходатайством твоим, никандре.

Просветительными духа блистающе зарями, мучений нощь преидосте безвредно, решаще мглу безбожия, светильницы славнии. (с. 56)

Павловых вод исполнен тит быв, тя напаяше, показуя реку, струи мутныя безбожия потопляющу, никандре.

*Богородичен:*

Агнца и Господа рождшая плотию, Дево, едина нескверная скиние, божественный ковчеже, честный светильниче, душу мою озари.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

увядив страсти телесныя, яко древо узрелся еси высоковерхое, плоды чудесныя и честная исправления священнейше нося, богоблаженне.

уврачи тя Господи явлением евстафиа мученика, яд всепагубный испивша, всеблаженне, чрез руку неправедную, и бедствующа.

Тмам болезней приобщился еси, телом немощен пребыв, иоанникие. тем верою зову ти: болезни утоли сердца моего.

*Богородичен:*

Едина всех помоще, помози нам бедствующым, и руку подаждь, и к пристанищем введи спасения, отроковице богоблагодатная.

*Ин. Ирмос:*

Возопи, прообразуя погребение тридневное, пророк иона, в ките моляся: от тли избави мя, Иисусе царю сил.

Пригвождаема гвоздьми телеса мучеников, страстей подражателе Cпаса являхуся, пригвоздившагося на кресте, и от тли мир спасшаго.

Пучину мук преидосте, мученицы, окормлением святаго всесильнаго духа, и к божественному пристанищу пристасте, славы исполняеми.

Победил еси, тезоименитне, мужей всякое (с. 57) противление убийц, святителю приснопамятне никандре, и венцы славы приял еси, Богу предстоя.

*Богородичен:*

Погубила еси праматере, отроковице, укоризну, благословеньми нас венчавшаго плотию рождши: и скорбь тоя в радость истинную преложила еси.

*Кондак, глас и~. Подобен:*
Взбранной:

Звезда явился еси всесветлая, в мире просвещаяй, и сущыя во мраце страстей облиставаяй: врачь же крепчайший явился еси. но яко приял еси благодать исцелений, просящым тя подаждь исцеление, да зовем: радуйся, отче иоанникие.

*Икос:*

Другий, отче, явился еси врачь и предстатель недуги одержимым и скорбьми, иоанникие чудне, исцеляя всех, верно притекающих под божественный кров твой. тем и от нас слышиши: радуйся, отца благаго корене отрасль: радуйся, матере благая ветвь: радуйся, иже тех любовь отринувый: радуйся, иже единаго Бога приемый: радуйся, яко оставил еси земное воинство: радуйся, яко низложил еси варварскую гордыню: радуйся, стена и хранитель царем бывый: радуйся, оружие и столп мирови явлься: радуйся, языческия разрушая брани: радуйся, светильниче, сияя чудесы: радуйся, нагих покровителю: радуйся, плененных избавителю. радуйся, отче иоанникие.

*Песнь з~. Ирмос:*

Не послужиша твари богомудрии, паче создавшаго, но огненное прещение мужески поправше, радовахуся, поюще: препетый отцев Господь и Бог, благословен еси.

Сердце твое Троицы жилище соделал еси, три создав храмы, в нихже божественною благодатию, иоанникие, миро (с. 58) источаеши в просвещение и очищение верно тебе приходящих.

Душа твоя, светозарением божественнаго духа освещаема присно, душ зряше верно приходящих тебе советы, блаженне, пророческими прознаньми священно удивляема.

Недугов, обуревающих мя, блаженне, души же и телесе, твоими святыми молитвами скоро избави, и пети сотвори: препетый отец наших Боже, благословен еси.

*Богородичен:*

Непременнаго рождшая, едина, Господа, богорадованная, десницею его, чистая, пременити мой ум молися к лучшым, люте превращаемый житейскими печальми.

*Ин. Ирмос:*

Авраамстии иногда в вавилоне отроцы пещный пламень попраша, песньми взывающе: отец наших Боже, благословен еси.

Священную твою одежду обагрив, блаженне, обагреньми кровей, совершил еси светльшую, никандре, отцев, вопия: Боже, благословен еси.

Приближающеся огню, несомненною любовию к творцу, не опалистеся, вопиюще, блаженнии: отец наших, Боже, благословен еси.

Пещи пламень, вам уготованный на мучение, превратисте на росу духом вседетельным, вопиюще: отец наших Боже, благословен еси.

*Богородичен:*

Воплощенное слово раждаеши несказанно, чистая Дево, зовущыя от смерти избавляюща: отец наших Боже, благословен еси.

*Песнь и~. Ирмос:*

отроки благочестивыя в пещи рождество Богородичо спасло есть: тогда убо образуемое, ныне же действуемое, (с. 59) вселенную всю воздвизает пети тебе: Господа пойте дела, и превозносите его во вся веки.

Стоя высоко на горе, яко на свещнице светильник, преподобне, всех помышления верою просвещал еси, показуя изряднейше словесы и делы стезю жизни: и возводя тыя божественным словом к высоте безстрастия.

ум безстрастием очищшему беседовал еси Господу вседержителю, от негоже неизглаголанным, преподобне, научаемь, пророчески предглаголал еси, просвещая душы, яко величайш, всеблаженне, пророк: тем тя согласно вернии восхваляем.

Постигоша мя раны тяжкия, и недузи различнии смущают: сих мя избави, отче, молюся тебе, яко от Бога прием, иоанникие, благодать, врачевати страсти, и болезни верных облегчевати.

*Троичен:*

Со всеми вышними воинствы, отца, сына, и святаго духа, Троицу нераздельную, несозданное божество, песнословяще, свят, свят, свят возопиим в радости, едина власть, начало и царство.

*Богородичен:*

Явилася еси ангелов превышшая, Бога неизреченно воплотивши, того умоли, владычце всенепорочная, плотских вышша страстей быти мя умом, высотою смирения, песнословяща твою величайшую благодать.

*Ин. Ирмос:*

Избавителю всех всесильне, посреде пламене благочествовавшыя, снизшед, оросил еси, и научил еси пети: вся дела благословите, пойте Господа.

Иерарх честен был еси, никакоже чуждею кровию, своею же, никандре, вшед в горний храм, и поя: благословите, вся дела господня, Господа. (с. 60)

На седалищи восхвалив Господа пресвитеров ермей славный, удобрився кровию мучения, зовет: благословите, вся дела господня, Господа.

Священно предсовершающе святая, жертвы честныя явистеся, и в воню принесостеся благовония Господу, вопиюще: благословите, вся дела господня, Господа.

*Богородичен:*

Зол моих пучину изсуши, благоутробия пучину рождшая избавителя и Господа, емуже вопием, Дево: вся дела благословите господня Господа.

*Песнь ф~. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

укрепися, Богу ум твой утвердившу удержати страсти, ангел в телеси отсюду, отче, ты был еси, и со ангелы на небесех живеши всегда, славы престолу предстоя, и света невечерняго исполняемь.

Якоже на небеси, в горах и вертепах вселился еси, преподобне: тем укротишася тебе дивии зверие, покорившу страсти душевныя, неудобь покоримыя, иоанникие, и праведну же бывшу. сего ради верно тя почитаем.

Твоя священныя и святыя мощи, во гробе лежаще, недуги погружают и попаляют полки демонския всегда, мудре иоанникие, божиею благодатию, источают всем врачевания верно тя присно блажащым.

уже Христу приближаяся яснше и чистше, помяни верою тя поминающих, иоанникие, грехов прощение нам прося, и недугов всех избавления, и небеснаго царствия селение.

*Богородичен:*

Просвети, чистая, души моея очи, свет рождшая, (с. 61) да не постигнет мя греховная тма тяжчайшая, ниже глубина покрыет мя отчаяния: но ты мя спаси, и окорми к пристанищу божественнаго хотения.

*Ин. Ирмос:*

Ева убо недугом преслушания клятву вселила есть: ты же, Дево Богородице, прозябением чревоношения, мирови благословение процвела еси. тем тя вси величаем.

На древе, мудре, терпеливно растягаемь, и свещами опаляемь, росу небесную приял еси рукою ангельскою, мучениче никандре, палящыя же мертвы показал еси живоносными твоими молитвами.

Видестеся видение страшно, обнажаеми, и безсловесным привязуеми, и на множайше, страстотерпцы, влекоми, и цели являеми, огню приближающеся, и неопаляеми, духом божественным соблюдаеми.

Днесь мирская священная митрополиа празднует велегласно, град всяк на веселие созывающи, в памяти вашей сей, всехвальнии, в нейже священное ваше страдание совершисте.

Отверзеся вам небо, и ангели восхождению восплескавше, чини преподобных и праведных возвеселишася, взыграшася мученицы: с нимиже всельшеся, помяните поминающыя вас, святии.

*Богородичен:*

Светом мя озари твоим, всенепорочная, рождшая свет неприступный: разжени облаки души моея, и тмы мя исхити, молюся, и божественнаго спасения сподоби пречистая, едина приснодево.

*Светилен. Подобен:*
Духом во святилищи:

Благодать преизбысть божия в души твоей, мудре иоанникие, безплотно живуща. тем чтущыя тя, (с. 62) страстей избави темных облаков, к тихому пристанищу вводя, и огоняя полки демонския.

*Богородичен:*

Сотвори истинно с тобою величия сын предвечный отчим советом: жизнь бо нетленную без страсти родила еси, и пребыла еси, якоже прежде рождества, матерских избегши болезней, и Дева, паки по рождестве пребывши Дева.

*На стиховне октоиха. Слава, глас з~:*

Еже по образу соблюд невредимо, ум владыку над страстьми пагубными постнически поставив, во еже по подобию якоже мощно возшел еси: мужески бо естество понудив, потщался еси хуждшее покорити лучшему, и плоть поработити духу. темже монашествующих явился еси верх, житель пустынный, благотекущих обучитель, правило добродетелей известнейшее. и ныне на небесех, зерцалом разрешшымся, отче наш иоанникие, чисте зриши святую Троицу, моляся непосредственне о иже верою и любовию чтущих тя.

*И ныне, Богородичен, или крестобогородичен. Подобен:*
Все отложше:

оружие, якоже рече симеон, * сердце твое пройде, * пречистая владычце, * егда узрела еси из тебе возсиявшаго * неизреченным словом, * от беззаконных, яко осужденна, * возносима на кресте, * оцтом и желчию напаяемаго, * ребра же прободаема, * и руце и нозе пригвождаемы, * и рыдающи, восклицаше, * матерски вопиющи: * что сие, чадо сладчайшее, * новое таинство;

*На литургии прокимен, глас з~.*
Честна пред Господем смерть преподобных его. *Стих:*
Что воздам Господеви о всех: *Апостол, к галатом, зачало сг~и. Аллилуиа, глас з~:*
Блажен муж, бояйся Господа: *Стих:*
Сильно на земли будет семя его. *Евангелие матфеа, зачало и~. Причастен:*
В память вечную будет праведник.

