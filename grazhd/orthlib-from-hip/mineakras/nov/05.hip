<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 63)

*Месяца тогоже в е~-й день.*

*Святых мученик, галактиона и епистими:*

*И преставление иже во святых отца нашего ионы, архиепископа, новгородскаго чудотворца.*

*Служба его писана по сей службе.*

*На*
Господи, воззвах: *стихиры, мучеником, глас и~.*

*Подобен: О*
преславнаго чудесе!

Влеком воспитан веры, * мук ради многих, галактионе, и скорбей, * во Христов достигл еси возраст, * быв приятна жертва * и совершенно заколение, * самовольным стремлением, всебогате. * о твердыя твоея и известныя веры! * еюже Бога получил еси, * обожаемь ныне совершеннейше.

Художественне взыскала еси * благих источника, желанных крайнейшее, * того светлостьми, * и душу и помышление * озарила еси, богоблаженная, * и низложила еси крепкими противлении * многокозненнаго и древняго мучителя, * монашествующих божественное украшение, * мученице многострадальная.

Два светильника пресветлая * востока умнаго * возсиявают благодатию, * и тварь всю благочестно озаряют * превосходящими страданий светлостьми, * и врачеваний божественными разжжении. * ихже пресветлый праздник почитающе, * тех ради вся * освящающаго Христа прославим.

*Слава, и ныне, Богородичен: Подобен: тойже:*

Радуйся, душ просвещение, * грешащих прощение, * (с. 64) нерадивых исправление: * радуйся, утешение и радость, * скорбящих помощнице: * радуйся, благая, * немощных душ исцеление: * радуйся, примирение к Богу и ходатаице, * серафимов всех яко сущи святейши, чистая.

*Крестобогородичен:*

Тя видящи пригвождаема на кресте, Иисусе, * и страсти приемлюща волею, * Дева и Мати твоя, Владыко, * увы мне, вопияше, чадо сладкое: * раны неправедно како терпиши, врачу, исцеливый человеческое неможение, * и от тли всех избавивый * милосердием твоим;

*Тропарь, глас д~:*

Мученицы твои, Господи, во страданиих своих венцы прияша нетленныя от тебе Бога нашего: имуще бо крепость твою, мучителей низложиша, сокрушиша и демонов немощныя дерзости. тех молитвами спаси душы нашя.

*На утрени оба канона октоиха, и святых канон на д~,*

*егоже краегранесие:*
Сопруг страдальцев несопружен пети подобает.

*Глас и~. Песнь а~. Ирмос:*

Истрясшему в мори мучительство фараоне, и Исраиля сушею наставльшему поим Христу, яко прославися во веки.

Животворящей Троице, всеблаженне, предстоя радостно, и светлыми молниями просвещаемь, испроси просвещение совершающым твою святую память.

Духом святым распалив твою душу, пожже страсти плотския постом, и погасил еси огнь безбожия кровными струями.

Род и богатство и державу Христа ради оставив, и взем, преподобне, крест, монашествовал еси боголепно, со епистимиею блаженною, твоею сопругою. (с. 65)

*Богородичен:*

Заступнице скорбящих, спасение надежде ненадеющихся, Богородице всепетая, моли прилежно избавитися нам от бед.

*Песнь г~. Ирмос:*

утвержей словом небеса, и землю основавый на водах многих, утверди мя к пению славословия твоего, Господи.

Дневную звезду, от неплодных чресл, мученице, тя произведе рождшая тя, нощь безбожия разоряющу.

Чистотою любве одержимь, девствовати научил еси с тобою сопружницу: с неюже пострадав законно, мучениче галактионе, прославися.

Оле жены, преди искушения мученическая научившияся вся приключшаяся, откровением божественным, и низложивши мучителя.

*Богородичен:*

умерщвлена страстьми вредными жива сотвори мя, живот рождшая, разорившаго отроковице всю смертную силу.

*Седален, глас д~. Подобен:*
Скоро предвари:

Постом украсив твоея зрительное души, лучами же страдания просвещаеши верныя, галактионе блаженне. тем, твой святый и светоносный день верою совершающе, благочестно тебе вопием: яко имея дерзновение к Богу, моли спастися нам.

*Слава, и ныне, Богородичен:*

Обновила еси, чистая, божественным рождеством твоим, истлевшее во страстех земнородных мертвенное существо, и воздвигла еси вся от смерти к жизни нетления. темже тя по долгу блажим вси, Дево препрославленная, якоже прорекла еси.

*Крестобогородичен:*

Дево пренепорочная, Мати Христа Бога, оружие пройде твою пресвятую душу, егда распинаема видела еси волею (с. 66) сына и Бога твоего: егоже, благословенная, молящи не престай, прощение прегрешений нам даровати.

*Песнь д~. Ирмос:*

Из горы приосененныя, слове, пророк, единыя Богородицы, хотяща воплотитися боговидно усмотри, и со страхом славословяще силу твою.

Агнцы словеснии явистеся, пастырю всецарю явственно последующе, и в небесней ограде венценосцы с мученики вселистеся.

Сопряжение избранно явистеся, разделяюще бразду честнаго и добраго свидетельства, и соделасте клас, в житницах небесных соблюдаемь.

По Христе усекаеми, доблии, нозе и главы и ногти и руки, искоренисте лесть нечестия, и победоносцы явистеся.

*Богородичен:*

Язык земных достойне не может воспети тя божию родительницу, явльшуюся, всенепорочная прчистая, Христиан прибежище.

*Песнь е~. Ирмос:*

утренююще, вопием ти, Господи, спаси ны: ты бо еси Бог наш, разве тебе иного не вемы.

Яко млеком воспитався постнически, галактионе, во исполнение совершенное Христовых страстей достигл еси.

умом очищенным видела еси, епистимие, взята превысоко святых на покоище.

Мучеников соводворение получисте в вышних, безсмертную славу, преподобномученицы, обретосте.

*Богородичен:*

Родила еси в лето безлетнаго, пречистая, бывша человека, да спасет человека.

*Песнь з~. Ирмос:*

Ризу мне подаждь светлу, одеяйся светом, яко ризою, многомилостиве Христе Боже наш. (с. 67)

Банею божественнаго просвещения к безсопружным приступисте, кровию последи крещшеся, страдальцы, совершеннейше.

Многим жесточеством душу просветив постом, красну явил еси, галактионе, светом страдания.

На колеснице крови вашея вседше, мученицы, и путь постигосте небесный, в немже почиваете.

*Богородичен:*

Равночестна родила еси отцу сына, неискусобрачная, и млеком питала еси питателя всех паче ума.

*Кондак, глас в~. Подобен:*
Вышних ищя:

Мученик Христовых полком причтостеся, добре храбрствовавшым, светло подвизавшеся, галактионе славне, с честною сопружницею, и сострадавшею тебе епистимиею. единому Богу непрестанно молитеся о всех нас.

*Песнь з~. Ирмос:*

Ангелом отроки из огня спасый, и гремящую пещь преложивый на росу, благословен еси, Боже отец наших.

уневестившися слову, епистимие, божественному, тя обнажити тщащыяся ослепила еси неверныя, и покаявшыяся света чада явила еси.

Пожрети богом бездушным отрекшеся отнюд, истинному Богу нашему, и душ владыце жертва, мученицы, честная принесостеся.

На огнь мучения приведен, галактионе, кровными потоки безбожия пламень, мучениче, погасил еси, мудре, вопия: благословен еси Господи, Боже отец наших.

*Богородичен:*

С вышними всеми небесными чинми велегласно тя вси, богородительнице отроковице, тобою спасеннии, блажим. (с. 68)

*Песнь и~. Ирмос:*

Безначальнаго царя славы, егоже трепещут небесныя силы пойте священницы, людие, превозносите во вся веки.

Равночестны чистотою, и равни пощением и страданием суще, равныя от Бога получисте дары, доблии страдальцы.

Сочетание нетлением сохранисте, возжелевше ангельское житие, с нимиже радостно, господни страстоносцы ликуете достойно.

Стоя пред судищем мужески, проповедал еси, мучениче, единаго Господа Бога истиннаго, и многобожия разрушил еси шатание.

*Богородичен:*

Яко честен и превышший престол сущую Бога вышняго воспоем людие, едину по рождестве матерь и Деву.

*Песнь ф~. Ирмос:*

Проявленное на горе законоположнику во огни и купине, рождество приснодевы, в наше верных спасение, песньми немолчными величаем.

Столп явился еси, богомудре, небесный, церкве основание, и столп благочестия, и мучеников и постников, галактионе, утверждение, и божественное удобрение.

Процвела еси в девственных цветех, якоже шипок, и во удолиих мученических благовонствующи, яко крин, епистимие Дево, мученице господня. тем тя согласно ублажаем.

Светом трисолнечныя светлости озарени, к тому преидосте ныне, сынове света явльшеся, молитеся просвещение даровати, мученицы, верою хвалящым вы.

*Богородичен:*

Ты еси, Богородице, оружие наше и стена, ты еси заступление к тебе прибегающым: тя ныне на молитву подвизаем, да избавимся от враг наших. (с. 69)

*Служба иже во святых отца нашего ионы архиепископа, новгородскаго чудотворца.*

*На малей вечерни, стихиры, глас и~. Подобен: О*
преславнаго чудесе!

Водружение истины, * благочестия согласника тя знаем, * и веры освящение: * чистоты же селение, * приятелище избранно, святителю преподобне ионо, * молим тя: в мире нам моли сохранитися, * да присно славим и воспеваем Господа нашего прославляющаго, * и тебе ради подающаго нам * спасение и велию милость.

Житие твое добродетельми украсил еси, * светильник яве быв и хранитель Христову стаду: * деяния бо видения яве показал еси восхождением, * яко душу согласил еси детельно, * и изрядно к видению взятся, * и зриши Господа, отче ионо. * емуже прилежно молися, * даровати мир мирови, * спасение же и многую милость * почитающым нам священную память твою.

Воздержанием прежде умертвив * плотская мудрования, * священнодейственник был еси, * божия божественно совершая, * и чистейшим помыслом чисте прикасаяся, * служитель явился еси вседержителю, архиерею ионо: * егоже умоли, яко всемилостива и блага, * даровати мир мирови, * и душам нашым велию милость.

*Слава, глас д~:*

Веселися и радуйся великий новграде, да играют сыны твоя в тебе, светло торжествующе к память иерарха ионы, сиротам и вдовам предстателя, (с. 70) скорбящих утешителя, прибегающым к нему помощника и тепла заступника, призывающих его скоро послушающа, сердца наша на милосердие и тихость прелагающа, и противныя примиряюща: предстоит бо Господеви, моляся умирити мира, и спасти душы нашя.

*И ныне, Богородичен:*

Велие и преславное, еже о тебе бывшее чудо, и кто доволен изглаголати силы господня, яже о тебе бывшыя, Богородице; устрашает бо ум наш велика видения достояния, яко непостижимаго твоего таинства глаголати не могуще. кто бо слыша от века деву доившу, и матерь без мужа явльшуся на земли, и своего содетеля, яко младенца, на руку носившу; темже тя вси роди ублажаем.

*На стиховне стихиры, глас з~.*

отче священне ионо, ты освятился еси благодатию всесвятаго духа, словесному стаду Христову, но яко владыце твоему подражатель, миловати нас жив сый не престал еси. и ныне такоже моля не престай, избавити нас от всякаго лютаго обстояния, и спасти душы нашя.

*Стих:*
Священницы твои облекутся в правду:

*Глас а~:*

отче преподобне ионо, ты земная мудрования воздержанием умертвив, душу направил еси к невлаемому наслаждению. проси нам невлаемо преити пучину жития, прелагая стропотное в тишину, подая хвалящым тя мир и спасение, блаженне.

*Стих:*
Блажен муж бояйся Господа, в заповедех его восхощет зело.

отче ионо блаженне, данный тебе талант умножил еси, радости сподобився Господа твоего, испещрен (с. 71) благодати сиянием, зарею духовною блистая, предстоиши Господу. проси избавитися нам всякаго гнева и озлобления, да в мире славяще Господа, присно тя ублажаем.

*Слава, глас е~:*

Приидите, верных сословие, сошедшеся восхвалим архиереа иону: ибо добрый пастырь, пасомыя руководя к вере словом истинным, и веру извествовати добродетельми наказуя. тем и Христос воздал есть сему мзду, яко доброму рабу своему, и нам, блажащым память его, дарует, яко благ, множество щедрот своих, его ради, и богатую милость.

*И ныне, Богородичен:*

Радуйся, двере мысленная, еюже пройде превечный Бог: радуйся, жезле ааронов, израстивший цвет от корене иессеева: радуйся, трапезо, яже хлеб жизни на пищу всему подавши роду человеческому, Дево Мати чистая.

*Тропарь писан на велицей вечерни.*

*На велицей вечерни,*
Блажен муж, *а~-й антифон.*

*На*
Господи, воззвах, *поставим стихов и~. И поем стихиры, глас з~. Подобен:*
Все отложше:

Якоже звезда возсиял еси на тверди церковней, * озаряя мир * исправлением слова истиннаго, мудре ионо, * вдовы и сироты снабдевая отечески, * и нищыя милуя, * обидимыя из\ъимая, * вражды утоляя, * мир утверждая. * Христовых заповедей делателю, * отче всесвященне, * проси мира мирови, молим тя, * и спасения душам нашым.

Достойно на тя архиерейства наречение * прииде, преподобне отче, * отрочати еще тебе сущу: * деяния бо в тебе богоугодная воспитаема, * кротость с незлобием. * тем (с. 72) во дворы господни вселяешися, * яко таков подобаше архиерей * быти преподобен. * но яко имаши дерзновение, * моли, молим тя, умирити мир, * и спасти душы нашя.

Преподобне архиерею, * изволил еси приметати себе * в дому божии паче, * неже жити в селех мира: * и постническими правилы испытовашеся, * последуя знаменоносцем отцем великим, варлааму и сергию. * темже и Господь изведе тя пастыря людем своим, * и яко верну рабу строити душы сих поручи: * за няже моли, помиловати я и спасти.

*Слава, глас а~:*

Приидите, великаго новаграда людие, духовне торжествуим. днесь бо день покоя трудов добраго нашего пастыря, в оньже песней трубою возглашающе: радуйся, светило светлое мирови: радуйся, мысленнаго солнца светлый образе: радуйся, зарями добродетелей осиявая вся. но, отче прекрасне, ходатаю мира и заступниче теплый стаду твоему, не престай молитися, молимся тебе, спастися нам от всякаго навета, любовию чтущым священную память твою.

*И ныне, Богородичен:*
Всемирную славу: *Вход. Прокимен дне. Чтения г~ святительская. Писана сего месяца в г~и день.*

*На литии стихиры, глас а~:*

Светлый соделовает праздник днесь священный храм честнаго и славнаго крестителя господня, радостно Христова церкви блаженнаго святителя ионы, яко миро благовонное облагоухая нам священныя благодати, и болезней отгнание, и яко лозу винограда животнаго, вино искапающую исцеления, возвеселяющее сердца напастных печалей разгнанием. тем молимся ему, просяще мира и спасения душ наших.

*Глас г~:*

Ты украшен добродетельными деянии, несозданныя (с. 73) Троицы храм освящен был еси, создал еси священныя храмы господню имени, и во имя славнаго крестителя, и великих святителей, и богоносных отец: и ныне с ними воздворяяся, моли о творящих память твою, избавитися от лукаваго ловления, и соблазн противнаго, иерарше ионо блаженне.

*Глас д~:*

Веселися и радуйся великий новграде, да играют сыны твоя в тебе, светло торжествующе в память архиереа ионы, сирот и вдов предстателя, скорбящих утешителя, прибегающым к нему помощника и тепла заступника, призывающым его скоро послушающа, сердца наша на милосердие и тихость прелагающа, и противныя примиряюща: предстоит бо Господеви, моляся умирити мир, и спасти душы нашя.

*Слава, глас д~:*

Приидите, людие, иже великаго новаграда порождение, всяк род и возраст, песньми почтим добраго пастыря, яко того предстоянием ко Христу даровашася благая вся граду нашему от Бога, и всем пределом его: ибо благословишася благостию венцы лет епископства его. Господь даст благость его ради, и земля наша подаваше плоды своя, насытися всяка душа благоволения тогда, умиришася вси языцы противнии, и приклонишася стран Христолюбцы Владыки державнии, милостивными очима смотряюще, тихое промышление подаваху: радость и мир всяческая приимаше. но, о блаженне ионо, и ныне таковая даруй людем твоим, да и честную память твою чтуще, присно ублажаем.

*И ныне, Богородичен:*
Призри на моления:

*На стиховне стихиры, глас в~:*

Последователя тя познахом, отче, кроткаго и (с. 74) незлобиваго Владыки Христа: тихое бо слово и нрава молчаливое, от юности се возрасте в тебе, смирение же и красное кротости совоспитаемо, и с сединою спросияющу разуму. темже, иже вся ведый Господь, произведе тя пастыря словесному стаду своему, и на престоле первопрестольника божия церкве посади тя, яко паствующа сия преподобием и правдою.

*Стих:*
Священницы твои облекутся в правду, и преподобнии твои возрадуются.

Не по земли низитися, ниже на тлеющая взирати, и ревновати миродержителем, помыслы души твоея утвердишася, священне ионо, но возвысился еси на высоту безсмертныя добродетели, безсмертныя жизни рачителю: яко поучился еси навыкнути у кроткаго учителя, и смиреннаго сердцем воистинну Владыки Христа и Бога. того моли, блаженне, ущедрити мир, и спасти и просветити душы нашя.

*Стих:*
Блажен муж, бояйся Господа, в заповедех его восхощет зело.

Возлюби чистая душа твоя, блаженне ионо, чистоту божественных чиститель, иже верх учительства, и правило добродетелей, и естества украшение, воистинну небеси из\ъявление, иерархом начала, божественнаго николаа, и великаго василиа, богослова григориа, златоустаго же иоанна, ихже священныя храмы воздвигл еси, яко воистинну во дворы их желая вселитися, иже во свете присносущныя радости, живота вечнаго началопастыря Христа. того с ними, иерарше, не престай моля, умирити мир, и спасти душы нашя.

*Слава, глас з~:*

Преподобне, блаженне, архиерею священне ионо, кротость и (с. 75) незлобие твое удивиша самодержцы благочестивыя, и воистинну от души возлюбиша тя: ради бо добродетелей исправления обрел еси благодать от Бога. темже и самодержцы почтоша тя, молитв твоих и благословения требующе, присно благопослушны бываху преподобию твоему, и люди твоя незлобием снабдевающе. но и ныне людем твоим предстоя буди, и благопоспешение даруй молитвами твоими, и душам нашым велию милость.

*И ныне, Богородичен:*
Творец и избавитель:

*На благословении хлебов, тропарь святаго, глас д~:*

Исправление веры, и образ кротости, и якоже сад посреде рая, преподобными делы твоими мир просвещаеши, и сего ради к честней раце твоей любовию прикасаемся, и верно вопием: предстани в помощь воспевающым память твою светоносную, отче ионо, и моли спастися душам нашым.

*Дважды.*

И Богородице Дево *радуйся: единожды:*

*На утрени, на*
Бог Господь, *Тропарь святителю, дважды:*

*Слава, и ныне, Богородичен:*
Еже от века утаенное:

По а~-м стихословии седален, глас а~: Плоды словесныя принося, мудре ионо, Господеви, восхваляя архиереи с преподобными его песньми: с нимиже в земли живых радуешися, яко славу их возлюбил еси. темже с ними, отче священне, о нас, восхваляющих тя, не престай моля царя небеснаго, и Cпаса всего мира Христа, единаго человеколюбца.

*Дважды.*

*Слава, и ныне, Богородичен:*

Пророцы тя ясно провозвестиша, отроковице, матерь божию, и апостоли божественнии в мире проповедаша, и мы (с. 76) веровахом. темже вси, благочестномудренне почитающе, воспеваем тя, и Богородицу воистинну присно именуем.

*По в~-м стихословии седален, глас и~:*

Любовь твоя божественная возведе тя пастыря изрядна словесному множеству: всею бо душею к божественней любви прилепился еси, и святым честныя храмы создал еси, и лепоту сим священными иконами утворяя, божественному предтечи, и пресветлым учителем, василию, григорию и иоанну, с мудрым николаем, преподобному онуфрию, и сергию чудотворцу, песньми же похваляя чудеснаго варлаама, и савву, евфимиа же со ионою митрополитом. темже ныне сликуеши им, с нимиже, отче священне, моли о нас, любовию чтущих честную память твою.

*Дважды.*

*Слава, и ныне, Богородичен:*

Недвижимое утверждение веры, и честный дар душ наших, Богородицу песньми величаем вернии: радуйся, камень жизни во чреве твоем вместившая: радуйся, концей надеждо, скорбящих заступление: радуйся, невесто неневестная.

*По полиелеи седален, глас и~:*

Возлюбившаго за благоутробие земныя, возлюбил еси Христа, славою спасительною тебе прославльшаго, добродетельми священными сияюща, яко Богови угождающа. темже и всем ратным мир возвещающа, демонская стремления возражающа, иерарше ионо блаженне. емуже не престай моляся, согрешений прощение даровати чтущым любовию святую память твою.

*Дважды.*

*Слава, и ныне, Богородичен:*

В напасти многоплетенныя впад, от враг видимых и невидимых, бурею одержимь безчисленных согрешений моих: и яко к теплому защищению и (с. 77) покрову твоему, чистая, ко пристанищу притекая твоея благости. темже, пречистая, из тебе воплощенному без семене, молися прилежно о всех рабех своих, непрестанно молящихтися, Богородице пречистая, молящи его присно, согрешений оставление даровати, воспевающым достойно славу твою.

*Степенна, а~-й антифон д~-го гласа.*

Прокимен, глас д~. Честна пред Господем смерть преподобных его. Всякое дыхание: Евангелие иоанна, зачало л~е от полу: Рече Господь ко пришедшым к нему иудеом: не входяй дверьми:

*По н~-м псалме стихира, глас з~:*

По имени твоему и житие, преблаженне. по господни бо заповеди, целость голубицы воистинну стяжал еси: с кротостию бо незлобием удобрися прекрасная душа твоя, юже, яко любезну невесту и нескверну, представити потщался еси пречистому единому и безсмертному жениху Христу. того моли, иерарше, присно, мир мирови даровати, и душам нашым велию милость.

*Канон Богородицы со ирмосом на з~, д~-го гласа: и святаго канон на и~.*

*Глас д~. Песнь а~. Ирмос:*

Тристаты крепкия, рождейся от Девы, безстрастия во глубине души тричастное потопи, молюся: да тебе, яко в тимпане, во умерщвлении телесе победное воспою пение.

Избра тя благодать, отче, от утробы матере твоея, поставити тя пророка людем своим, ходатайствовати ко Господу о спасении мира, и оставлении невеждеств их, блаженне.

Рукою великаго архиереа ионы, со иже о нем собора священных мужей судом, приемлеши помазание архиерейства, духом воздвизаемь, ионо, и пастырь великому граду, священне, полагаемь. (с. 78)

Блаженнаго михаила сбыстся на тебе проречение, невнешнюю бо на тебе нищету зряще, но внутреннее преспеяние души твоея, духовными очесы смотряя, аще и еще отрочищу ти сущу, блаженне.

*Богородичен:*

Пресветлая свеще солнца славы, души моея огнь угашенный присно унынием, возжзи, божественных дел елеем, пречистая, напаяющи, да верою и любовию присно тя славлю, богородительнице.

*Катавасиа: Отверзу уста моя:*

*Песнь г~. Ирмос:*

С высоты снизшел еси волею на землю, превышше всякаго начала, и смиренное вознесл еси из ада преисподняго естество человеческое: несть бо свят, паче тебе, человеколюбче.

*От*
юности твоея, божественное просвещение, ионо, на тебе сияше, якоже преподобный провиде, иже миру юрод, Богу же премудр: яко Богу избран еси, из чрева матере твоея, священне.

Мир умирися молитвами твоими, иерарше, во твоем епископстве: но яко тогда, и ныне божие человеколюбие умоли прилежно, в мире утвердитися миру, ионо.

Плоды Господу начаток дел твоих принесл еси, плоды же земли молитвами твоими умножил еси. и ныне моли, блаженне, земли нашей плодоносие присно подавати, яко благопослушна тя имеем.

*Богородичен:*

Евину древнюю клятву, Христа рождши, Мати чистая, пресветло разрешила еси, иже всех венчавающаго благословеньми: несть бо, пречистая, паче тебе иныя помощницы.

*Седален, глас д~:*

Добродетельми светяся, отче, паствити Христовы овцы (с. 79) поставляемь, и преподобнаго сергиа красен храм внутрь епископии воздвигл еси. яко душею любя того, подвиги его почитая, и смолитвенника себе о стаде твоем ко Господу полагая, ныне срадуешися ему, отче священне, моли спастися душам нашым.

*Дважды.*

*Слава, и ныне, Богородичен:*

Обновила еси, чистая, божественным рождеством твоим истлевшее во страстех земнородных мертвенное существо, и воздвигла еси вся от смерти к жизни нетления. темже тя по долгу блажим вси, Дево препрославленная, якоже прорекла еси.

*Песнь д~. Ирмос:*

Любве ради, щедре, твоего образа, на кресте твоем стал еси, и растаяшася языцы: ты бо еси, человеколюбче, крепость моя и хваление.

Божественнаго предтечи, великаго иоанна храм священный воздвигл еси, яко верен, душу тому и тело в снабдение возлагая, отче священне.

Яко рачитель и подражатель тепл крестителю господню показался еси. темже в храме его, егоже тому создал еси, тело твое полагаеши, и во дворы его приятися желая.

Возлюбил еси, архиерею, священных мужей песньми восхваляти священныя их памяти, яко рачитель доброты их, и подражатель деяний боголюбезных.

*Богородичен:*

Имея тя помощницу, кого убоюся когда, или устрашуся; ктоже хотя скорбная навести рабу твоему, и не устрашится тебе, пречистая, и не падет под нозе;

*Песнь е~. Ирмос:*

Нечестивии не узрят славы твоея, Христе, но мы тя, (с. 80) единородне, отеческия славы сияние божества, от нощи утренююще, воспеваем тя, человеколюбче.

Приносимое яко честно возложение Богу и освященно, первопрестольником российским ионою, твое священное пастырства возведение, яко пасущу ти господни люди, ионо святителю, преподобием и кротостию.

Аще и на преставление митрополитом ионою зовом самем погребсти его, отреклся еси старости рати приити, ионо священне: обаче обещался еси ему, видети того по своем преставлении во свете Христове.

Песньми почел еси память иерарха ионы митрополита, и хвалами, яко достойно, ублажил еси того: сам ныне, иерарше ионо, причаствуеши похвалам его, и по сотворению твоему к ближнему восприемлеши.

*Богородичен:*

Низложи, владычце, врагов моих шатание, пренепорочная: тя бо имам и престательницу, и надежду, и помощь крепкую. ты мя соблюди, чистая, навета вражия, избавляющи лаяния тех.

*Песнь з~. Ирмос:*

Пучиною житейскою деяньми моими снидох во ад. но яко от кита иона, тако вопию: из глубины зол возведи, молюся, сыне божий и слове.

Прильпе любовию душа твоя к господню крестителю, святителю богоблаженне: темже тело твое честное, в честнем храме его нетленно, во многа лета соблюдено явися.

Красота говения твоего, еже ко Господу, привлече благодать благолепию души твоея, священне, и возведе тя великому новуграду отца и первопрестольника, господня священства преподобна показа.

Прослави тя Господи, ионо, тело твое соблюде во (с. 81) многа лета нетленно, являя тя общника раб своих, ихже подражатель в житии был еси: сим и по смерти достойно соублажаешися, блаженне.

*Богородичен:*

Всесвятая Дево, предстательнице и покрове всех верных, предстани, и избави ны враг наших нападения, и от всякия скорби, и страшнаго суда испытания, да верою присно пою тя.

*Кондак, глас д~:*

Свыше приял еси божественную благодать, ходатайствовати Богу и человеком, яко архиерей возношение вознося, и мир людем твоим снося, и обилие плодов, ионо блаженне: ты бо еси великаго новаграда похвала, и сущих о нем радость.

*Икос:*

Похвалим достойно ныне иерарха, яко от чрева матере своея избран Богу во освящение, и отрочищь еще сый, пронаречен во архиерейство граду своему от Бога. темже не от человек произведен архиерей, но свыше пронаречен, и духом помазан, священнодействуя богоприятно, и умирение и тишину молитвами своими дарует, и обилие плодов. той бо великаго новаграда слава, и всех иже о нем радость.

*Песнь з~. Ирмос:*

Авраамстии иногда в вавилоне отроцы пещный пламень попраша, песньми взывающе: отец наших Боже, благословен еси.

Зиждеши божественному имени, богатною рукою в пустынях удалено, ионо, священныя храмы, великих богоугодник божественных архиерей с преподобными.

Нову обитель составляеши великих триех иерарх, и монашестей черте, благоутишно пристанище, отче, местным же удалением обручая им безмолвие. (с. 82)

Виноград насаждая Богу ограду священную, вино износящую веселящее, в священных храмех божественное пение, иже в Троице единому хвалиму, и благословиму Богу отец наших.

*Богородичен:*

Едину всесвятую, единому Богу вселение едино пречисто, от иоакима и анны раждаему, священным храмом почитая, яко в нем воспевати всепетое Девы рождество.

*Песнь и~. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

Кроткое и молчаливое нрава твоего восприем Господь, блаженне, постави тя пастыря людем своим, на кого бо призрит; но на кроткаго и молчащаго, трепещущаго словес его.

уста вдов благословиша тя, заступления от тебе сподобльшеся, иерарше блаженне, благоугождающаго Богу, по непорочному иову, и обидимыя от насилия из\ъимающаго.

Людие твои, священноначальниче преподобне, сетоваху сиротства своего в твоем к Богу отшествии, добраго пастыря своего: ныне же священною памятию твоею возрадовашася всяческая.

*Богородичен:*

На тя всю надежду спасения моего возложих, Богомати неискусобрачная, и тя призываю присно на помощь: спаси мя от напастей и печали врага, разреши пленицу зол моих, и суда мя исхити.

*Песнь ф~. Ирмос:*

Сотвори державу мышцею своею, низложи бо сильныя со престол, и вознесе смиренныя Бог Исраилев: в нихже посети нас восток с высоты, и направил ны есть на путь мира. (с. 83)

Блаженнаго евфимиа престол наследовал еси, священне ионо, яко подражатель добродетелей его был еси, и песньми сего ублажив память изрядно, сам ныне обществуешися хвалам его, яко соводворяешися ему во свете незаходимем.

В землю кротких со архиереи достойно вселился еси, иерарше ионо, кроткаго учителя учениче. тому предстани о нас поющих память твою, и испроси нам соблазнов оставление, и шуия части в день суда избавление, и лютыя геенны, блаженне.

Не изнеможет всяк глагол, иже от Бога, убога тя и сироту отец сирот приемлет Бог, иже на престоле со князи посади тя, людем своим, яко достойна пастыря производя, отца сиротам, и заступника вдовам тепла положи тя, ионо блаженне.

*Богородичен:*

Просвети, чистая, любовию чтущих тя и величающих, разреши страсти нашя. тем, Дево, устави бурю, лукаваго соблазны от среды отжени, варвары покори православным людем молитвами твоими.

*Светилен:*

Трисолнечнаго света славы сиянием, триех учителей светом озарився, вся просвещаеши, просияв детельми и благодатию, преподобне священноначальниче.

*Дважды.*

*Богородичен:*

Сладость ангелов, скорбящих радосте, Христиан предстательнице, Дево, Мати господня, заступивши ны, спаси от вечнаго мучения.

*На хвалитех стихиры, на д~, глас з~. Подобен:*
Все отложше:

Яко звезда возсиял еси * на тверди церковней, * озаряя мир исправлением * слова истиннаго, * премудре (с. 84) ионо, * вдовы и сироты снабдевая отечески, * и нищыя милуя, * обидимыя из\ъимая, * вражды утоляя, * мир утверждая, * Христовых заповедей делателю, * отче всесвященне, * проси мира миру, молим тя, * и спасения душам нашым.

*Дважды.*

Достойно на тя архиерейства * наречение прииде, преподобне отче, * отрочати и еще тебе сущу: * деяния бо в тебе благоугодная совоспитаема, * кротость с незлобием. * тем во дворы господни вселяешися, * яко таков подобаше архиерей быти преподобен: * но яко имаши дерзновение, * моли, молим тя, * умирити мир, * и спасти душы нашя.

Преподобне архиерею, * изволил еси приметати себе в дому божии паче, * неже жити в селех мира, постническими правилы испытовашеся, * последуя знаменоносцем великим, * варлааму и сергию. * темже и Господи изведе тя * пастыря людем своим, * и яко верну рабу * строити душы сих поручи, * за нихже и моли * помиловати я и спасти.

*Слава, глас д~. Самогласен:*

Приидите, людие, иже великаго новаграда порождение, всяк род и возраст, и песньми почтим добраго пастыря, яко того предстоянием ко Христу, даровашася благая вся граду нашему от Бога, и всем пределом его: ибо благословишася благостию венцы лет епископства его. Господь даде благость его ради, и земля наша подаваше плоды своя, насытися всяка душа благоволения тогда, умиришася вси языцы противнии, и приклонишася стран Христолюбцы, владыки державнии, милостивными очесы смотряще, тихое промышление подаваху, радость и мир всяческая приимаху. но, о блаженне ионо! и ныне таковая даруй людем твоим, да честную память твою присно чтуще ублажаем. (с. 85)

*И ныне, Богородичен. Славословие великое. И отпуст.*

*На литургии: Блаженна от канона, песнь г~-я и з~-я. Прокимен святаго:*
уста моя возглаголют премудрость, и поучение сердца моего разум. *Стих:*
услышите сия вси языцы, внушите вси живущии по вселенней. *Апостол ко евреем, зачало ти~и. Аллилуиа, глас в~:*
уста праведнаго поучатся премудрости, и язык его возглаголет суд. *Стих:*
Закон Бога его в сердце его. *Евангелие иоанна, зачало л~з. Причастен:*
В память вечную:

