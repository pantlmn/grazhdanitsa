<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 85)

*Месяца тогоже в з~-й день.*

*Иже во святых отца нашего павла, архиепископа константиня града, исповедника:*

*И преподобнаго и богоноснаго отца нашего игумена варлаама хутынскаго, новгородскаго чудотворца.*

*Служба его писана по сей службе.*

*На*
Господи, воззвах, *стихиры на з~, глас д~. Подобен:*
Дал еси знамение:

Павел богоглаголивый * тя подобника рукополагает тезоименно зовема, * и нравы украшаема того, всеблаженне, * и богочестием, и мужеством души, * и терпением обстояний, * и ревностию распалаема, * православия поборниче: * емуже и ныне спрославляешися * в небесных обителех.

Ариа безбожнаго * и злочестиваго македониа, * твердыми догматов твоих жилами удавил еси: * правым же словом учения * православных множества, * священномучениче отче, утвердил еси. * тем твое пресветлое исповедание прием, * царствия показа общника * человеколюбец. (с. 86)

Течение совершивша тя * и веру соблюдша, * иерарше блаженне, * Христос венча * светлым венцем правды, * и украси твое исповедание, досточудне: * тем небесное наследие прием, * спасу молися * о воспевающих тя.

Павле всеблаженне, * исповедания тезоимените, * тепле благохвалящих тя предстатель быв, * от всякия беды, всякаго греха, и бури страстей, и мучительства, отче, избави, * яко мученик непоборимь, * и иерарх благоприятен: * дерзновение бо стяжа ко Христу Богу нашему.

*Слава, глас а~. Германово:*

Архиерейскою одеждею одеявся, преподобне отче, тезоименитому павлу поревновал еси: гонения претерпев и обстояния, в своих присных болезнех, вредословная мнения ариева посрамил еси: и пострадав бо за безначальную и единосущную Троицу, злочестиваго и духоборца низложил еси македониа, и православную всем уяснив веру, с невещественными водворяешися ангелы. с нимиже и ныне моли спастися душам нашым.

*И ныне, Богородичен, или крестобогородичен.*

*Подобен:*
Всехвальнии мученицы:

Заколение твое неправедное, Христе, * Дева зрящи, * плачущи, вопияше ти: * чадо сладчайшее, * како без правды умираеши; * како на древе висиши, * иже всю землю повешей на водах; * не остави мене едину, благодетелю многомилостиве, * матерь и рабу твою, молюся.

*На стиховне во октоихе. Таже,*

*Стих:*
Священницы твои облекутся в правду, и преподобнии твои возрадуются.

*Стихира, глас а~:*

Преподобне отче павле, добродетелию одеявся от Христа Бога, всякий демонский и варварский доблественне (с. 87) победил еси полк, верою укрепляемь, на камени утвердил еси твое стадо, от всякия ереси ненаветно. тем со ангелы ликовствуя, спасу молися, в мире сохранитися душам нашым.

*Слава, глас в~. Византиево:*

Постную пучину преплыв воздержания ветром, страстей бури избегл еси, преподобне. тем наименованием тезоименит быв божественному павлу, гонения претерпел еси и обстояния, озлобляемь в еретичествующих языкоболиих. тем ариева низложил еси мнения, и несториевы ереси победив, церкве Христовы явился еси ревнитель: того моли, иерарше блаженне, спастися душам нашым.

*И ныне, Богородичен, или крестобогородичен.*
*Подобен:*
Егда от древа.

Егда нескверная агница виде своего агнца на заколение яко человека волею влекома, плачущи глаголаше: безчадствовати мя ныне тщишися, Христе, рождшую тя. что сие сотворил еси, избавителю всяческих; обаче воспеваю и славлю твою, юже паче ума и слова, крайнюю благость, человеколюбче.

*Тропарь, глас г~:*

Божественныя веры исповеданием, другаго павла тя церковь ревнителя во священницех показа: свозопиет ти и авель ко Господу, и захариина кровь праведная. отче преподобне, Христа Бога моли, дароватися нам велией милости.

*На утрени, оба канона октоиха, и святаго канон на з~,*

*егоже краегранесие:*
Тайноводителя павла пою премудро.

*Феофаново.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну (с. 88) царице матери, и явлюся светло торжествуя, и воспою радуяся тоя чудеса.

Веры утверждение, церкве учителя, и столпа непоколебима исповедания тя, и многосветлаго светильника благодати, и уста огнедохновенна, павле, проповедуем.

Павел величайший, солнце вселенныя, треблаженне. предлагает тя павла втораго, яко огнь попаляюща крепко ереси, и секиру, секуща безбожие.

Законно подвизался еси предбедствуя, богоглаголиве, божественному проповеданию, яко иерарх верен, и удавил еси жилами твоих догматов, яко зверя, ариа суемудреннаго.

*Богородичен:*

Марию пречистую, приидите, воспоим вси, едину украсившую человечество, и рождшую Бога воплощеннаго, Деву же пребывшу невреждену.

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя, духовно утверди, в божественней твоей славе венцев славы сподоби.

Сыноположився благодатию божественною, естеством сына единороднаго в тварь не сведе, отцу собезначальна, павле, павла догматом богоноснаго последуя.

усты и сердцем и языком, мудрость и силу божию, слово впостасное, ты Христа проповедал еси, павле богомудре преподобне, злочестиваго обличив ариа.

Пресущественныя власти, духа святаго божия, имже боготворимся, судом праведным, всемудре, естеством Бога проповедал еси, и вседетельна и всесильна.

*Богородичен:*

Безначальна родителя слово, вышше всякаго начала, (с. 89) начало ныне воплощаемо из тебе, чистая, прият, и под летом бысть, лет всех превышши.

*Седален, глас г~:*

Догму божественную придержав, глагол безбожный извергл еси, павле богомудре, посрамив ариа. отцу бо сына единосущна проповедал еси, верныя утвердив. отче преподобне, Христа Бога моли, дароватися нам велией милости.

*Слава, глас и~. Подобен:*
Премудрости:

Яко сосуда сый избраннаго тезоименит, отче, и подражатель, беды претерпел еси за веру и гонения, и яко той в рим прииде, преподобне, всюду проповедуя Троицы равночестное: тем и течение во армении скончав, достойно приял еси от Господа венец, посрамив македониа и безбожнаго ариа. тем моли Христа Бога, грехов оставление даровати празднующым любовию святую память твою.

*И ныне, Богородичен:*

Яко Деву и едину в женах, тя без семене рождшую Бога плотию, вси ублажаем роди человечестии: огнь бо вселися в тя божества, и яко младенца доиши зиждителя и Господа. тем ангельский и человеческий род, достойно славим пресвятое рождество твое, и согласно вопием ти: моли Христа Бога, согрешений оставление даровати покланяющымся верою пресвятому рождеству твоему.

*Крестобогородичен:*

Агнца и пастыря и избавителя агница зрящи на кресте, восклицаше плачущи, и горько рыдающи, вопияше: мир убо радуется, приемляй тобою избавление, утроба же моя горит, зрящи твое распятие, еже терпиши за милосердие милости. долготерпеливе Господи, милости бездно, и источниче неисчерпаемый, умилосердися и даруй (с. 90) согрешений оставление, верою поющым божественныя страсти твоя.

*Песнь д~. Ирмос:*

Неизследный божий совет, еже от Девы воплощения тебе вышняго, пророк аввакум усмотряя, зовяше: слава силе твоей, Господи.

Честь многоценную твоему верху исповедания венец, яко победоносцу, живоносною десницею зиждитель возложи, павле богоявленне блаженне.

Якоже предподвизався благочестивых ради, всемудре, догматов, приял еси воздаяния: ныне древа жизни получив, блаженне, павле богоявленне чудне.

На небесней земли ликоходити, идеже ноги кротких ликовствуют, сподобился еси, яко светел подвижник, и истины, всечестне павле, быв поборник.

*Богородичен:*

Единосуществом, отчим, Cпасе, яко сын видимь, из Девы единосущен нам воплотився, был еси, спасти восхотев человечество.

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Пажить ереси и гнилость уставил еси, приложив изящнейшее, богомудре, врачевание, отче, исповедание твое, и твоих догматов светлое, ума же чистейшее, и ревность божественную.

Богатно излияся святаго духа благодать твоим устнам, всеблаженне, поборника истинно православия крепка обретши тя, преизящна верных: тем просветил еси божественныя соборы.

Ариево безбожное, и македониево вредословие, павле, (с. 91) богодухновенных твоих догматом и учений испращевал еси плетения, яко Давид иноплеменника, прежде сия удавив, и твердо низвергл еси.

*Богородичен:*

Сый превечный, ныне под леты бысть, плоть прием, Дево, одушевлену и умну, слово безначальное, из тебе, неискусобрачная чистая, всем поющым тя мир даруя.

*Песнь з~. Ирмос:*

Приидох во глубины морския, и потопила мя есть буря многих грехов: но, яко Бог, из глубины возведи живот мой, многомилостиве.

Глаголавый на высоту вредословие, и сына, и слова божия арий в тварь низведый, от тебе окаянный, богомудре, осудися.

Безумный и несмысленный и безбожный отверг, отче, македоний божественнаго духа, твоим крепким противлением, богоявленне, низвержеся.

умерщвляется плежущий змий живительными твоими словесы, приложивый ересей полк, святителю божий всеблаженне, богоглагольниче священнейше.

*Богородичен:*

Поем, Дево Богомати, паче естества рождество, и твою нескверную чистоту: ибо в тебе дивно стечеся девство и рождество нетленно.

*Кондак, глас в~. Подобен:*
Вышних ищя:

Облиставый на земли, яко звезда небосветлая, кафолическую просвещаеши церковь ныне, о нейже и страдальчествовал еси, душу твою, павле, предложив: и якоже захариина и авелева, ясно вопиет твоя кровь ко Господу.

*Икос:*

Свыше имел еси, павле, звание, рождество же доле (с. 92) от земли, яко сад красен исполнь сущи, яко от рая бо процвел еси постом, все благовонствуя от вони многих твоих труда подвигов, потов, заточения, глада, жажды и всякия тесноты: в нихже прошел еси благоискусно, и венцем победы украшаемь, вопиет бо твоя кровь ко Господу.

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Прешел еси, богомудре, к небесным, павле, скиниам, и приближився Богу, причастием обожаемь, божествен был еси, поя, преподобне: препетый отцев Господь и Бог, благословен еси.

Воумляеми твоими словесы, учимся, павле всехвальне, яко в солнцех трех нераздельное, несекомо почитати божество, емуже и поем: препетый отцев Господь и Бог, благословен еси.

Яко всесвященное божественное и богоугодное исповедание твое: яко злато бо очистився, Богу принеслся еси жертва благоприятна, веселяся, преподобне, подражанием страстей Cпаса нашего.

*Богородичен:*

Всем ходатаица человеком едина явилася еси божественнаго избавления, избавителя всех рождши, всенепорочная. емуже вси поем: препетый отцев Господь и Бог, благословен еси.

*Песнь и~. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

Текут источницы твоих догматов, и всю церковь напаяют: кровию же честною твоею, отче, вся освятил (с. 93) еси, православною верою тебе последовавшыя, Господа пойте, вопиющыя, и превозносите его во вся веки.

Пристанищу тихому ныне пристал еси, житейская треволнения отринув: имел бо еси направляюща все шествие твое кормителя Господа, павле всехвальне, манием вся творящаго, егоже превозносим во вся веки.

Свет трисиянен пребожественныя Троицы в тя вселився, свет тя вторый показа, просвещающа собор православных, еретический же полк, отче, омрачающа, и Господа пойте, вопиюща, и превозносите его во вся веки.

*Богородичен:*

Глаголом пророческим последующе, Дево, тя Богородицу возвещаем: родила бо еси отроча всех древнейша, еммануил нарицаема, емуже ныне зовем: Господа пойте дела, и превозносите его во вся веки.

*Песнь ф~. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Всего мене самаго приношу, богоглаголиве, божественному покрову твоему, яко священномученик власть решити прегрешения от Христа прием, моих согрешений пленицы растерзав, спаси мя молитвами твоими, и божественным светом просвети.

Нов явился еси ревностию разжигаемь, павле преизящне, иже в раи ныне неизреченная словеса, отче, услышал еси: яко общник бо нравов, наречения бо сопричастился еси, и венец прием царствия Христова благолепнейший.

Яко некий храм явился еси оглагольник всякия (с. 94) ереси, православия же, священномучениче, божественный поборник, лучами благодати просвещен яве, и светом, павле всеславне, несозданныя Троицы облистаемь.

*Богородичен:*

Плотию из тебе слово, всенепорочная, одеявся, воплотився же, поживе в мире, яко благоутробен, пребыв не хуждше, яко прежде безтелесен, и древле вся мучащаго божественною силою низложи.

*Светилен. Подобен:*
Духом во святилищи:

Ревностию распаляемь от теплаго сердца, духовный поборник благодати явился еси, соборище еретическое мечем разсекл словес твоих, святителю: течение же совершив, равностоятель был еси мученическому множеству.

*Богородичен:*

Неизреченнаго чревоношения была еси пренепорочная невеста, и яко сущи честнейший храм, Богородице: свет бо превечный в тя вселися, и родила еси Бога слова: поюще твое рождество, величаем достойно, всенепорочная отроковице.

*На стиховне во октоихе. Слава, глас з~:*

Вникнул еси во глубины духа, и яко безплотен на земли пожив, и оттуду почерпл богатство божественнаго знания, православием человеки обогатил еси, учении твоими, преподобне отче.

*И ныне, Богородичен, или крестобогородичен:*

Видящи на древе простерта агнца, агница, и Дева посреде двою разбойнику, увы мне, вопияше, сладкое чадо. что се странное и преславное таинство; како тя беззаконный собор на кресте пригвозди и желчию напои, манною напитавшаго человеки;

*На литургии, блаженна октоиха, на д~: и от канона святаго*
(с. 95) *песнь г~-я, на д~. Прокимен глас з~:*
Восхвалятся преподобнии: *Стих:*
Воспойте Господеви: *Апостол, к евреем, зачало ти~и, от полу:*
Всяк первосвященник: *Аллилуиа, глас в~:*
Священницы твои: *Евангелие луки, зачало кс~д. Причастен:*
В память вечную:

*Служба преподобнаго отца нашего варлаама, новгородскаго чудотворца, игумена хутыня монастыря.*

*Вечера, на малей вечерни, стихиры на д~. Самогласны, глас з~:*

Вседержительною десницею укрепляемь, преподобне отче наш варлааме, воздержанием пищу божественную познал еси: и непрестанною молитвою и нощным стоянием, антониа блаженнаго снаследник быти сподобился еси: слезными же потоки вся демонская ополчения потопил еси. темже и Христос тя дарованьми чудес прослави, егоже возжелел еси, и егоже ради тяготу дневную понесл еси, моли спастися душам нашым.

Приидите, вси концы земнии, псалмы и песньми, священное и честное преподобнаго торжество варлаама, днесь благочестно восхвалим: аще бо и последи возсия, но древних чести сподобися, и молится Христу, спастися душам нашым.

Страстная взыграния воздержанием, отче преподобне варлааме, изсушил еси, и от сего дом и жилище духа святаго показался еси, исцеления верою приходящым к тебе подаеши, якоже вторый илиа чудесы показался еси; он бо в животе сый, воздухи водоточными чудодействоваше, ты же и по смерти чудесы (с. 96) удивляеши: не зерцалом бо и гаданьми, но явленне и ясне зриши святую Троицу, ейже молися, спастися душам нашым.

*Слава, глас и~:*

Приидите, монахов множества днесь, псаломская пения, аки цветы духовныя, принесем, яко воистинну монашескому удобрению, и преподобным сожителю, хваляще, сице рцем: радуйся, светильниче многосветлый, возходя ко Христу монахов множества: радуйся, всея россии похвала и утверждение, и всех верных благоутишное пристанище, и исцеление болящым во гресех, на божественное тех возвышая рачение. тем пречестную и святую твою, и ангелом говейную обстояще раку, любезно облобызаем, преподобне отче наш варлааме, и божественнаго человеколюбия просим получити, твоими к Богу молитвами, и миру мир даровати, и душам нашым велию милость.

*И ныне, Богородичен:*

*На стиховне стихиры самогласны, глас е~.*

Верою и любовию сошедшеся празднолюбцы, псалмы и песньми восхвалим днесь небеснаго человека и земнаго ангела. к немуже возопием: о всеблаженне и преподобне, постников похвала, о нас молися ко Христу, варлааме отче наш, помиловатися душам нашым.

*Стих:*
Честна пред Господем смерть преподобных его.

Честный и светоносный, преподобне, твой праздник, исполнен радости и веселия духовнаго. темже сошедшеся монахов множества, и Христоименитии людие, любовию восхваляюще блажим божественная деяния твоя: яко бо крин во удоли процвел еси, и благоухаеши душевная наша чувства, варлааме отче наш, моли спастися душам нашым. (с. 97)

*Стих:*
Блажен муж, бояйся Господа:

Яко уязвився желанием божественным, преподобне отче наш варлааме, взем бо крест твой последовал еси владыце Христу. тогда вся плотская мудрования умертвив, и наследовал еси воистинну кротких землю, причастием обожаемь, и неизреченнаго онаго веселия наслаждаяся, поминай нас, творящих всесвятую и пречестную память твою.

*Слава, глас и~:*

Преподобне и богоблаженне отче варлааме, воистинну сподобился еси божественныя жизни: постом бо и бдением тело твое изнуряя, образ был еси монахов. аще бо и телесный язык умолче, но чудеса свидетельствуют: великий же новград проповедуя, хвалится. имею бо, рече, в себе неистощимое сокровище, честную раку мощей твоих, и чудеса бываемая, и прославляет прославльшаго тя Господа: емуже молися даровати вселенней мир и велию милость.

*И ныне, Богородичен. Тропарь, глас г~:*

Иже на земли леганием, пощением же и бдением тело твое изнуряя, преподобне, вся плотская мудрования умертвил еси: и исцелений струя независтная явился еси верою притекающым к раце мощей твоих, варлааме отче наш, моли Христа Бога спастися душам нашым.

*Слава, и ныне, Богородичен воскресн.*

*На велицей вечерни,*
Блажен муж:

*На*
Господи, воззвах, *стихиры, на и~, самогласны, глас и~:*

Преподобне и богоблаженне отче наш варлааме, поучився в заповедех господних день и нощь, и в законе его достойно пожив, обрел еси лествицу небесную, по нейже возшед, достигл еси горняго иерусалима, болезней и (с. 98) подвиг достойную почесть приемля, и с вышними радуешися, божественнаго зрения наслаждаяся: от царя бо царствующих Христа венцем венчался еси, и царствия его снаследник был еси. но, яко имея дерзновение ко Христу, миру мир испроси, и душам нашым велию милость.

Яко чистое и нескверное зерцало, явился еси в вышних ликостояниих: темже и чистаго ради жития твоего, Троицы жилище показался еси. и яко светоносное солнце, в твоей обители сияя, варлааме, явился еси, и всю поднебесную просвещая. и якоже вторый моисей, креста жезлом море страстное пресекл еси, мысленнаго же амалика победив, безвредно небесный восход обрел еси, и со безплотными Троице предстоя, моли спастися душам нашым.

Преподобне отче и богоносе варлааме, силою креста утвердився страстныя потоки изсушил еси, и радостию и веселием души достигл еси, идеже глас празднующих слышашеся, и краснаго и неизреченнаго онаго веселия насыщаешися. тем и светлыми тя венцы Христос обогати. всечестная же твоя рака, исцелений неоскудный источник источает, верою приходящым. тем, со страхом и любовию предстояще, молимся: молися, преподобне отче наш, спастися душам нашым.

Чистое и пречестное приятелище явился еси духа пресвятаго, варлааме преподобне: безплотным бо во плоти подобяся, и тех житию подражал еси. сего ради от вседетельныя венчался еси десницы, и чудес исцелений от него сподобился еси: аще бо и преставился еси от земли, но Богу жив предстоиши со ангелы, и молишися о душах наших.

*Слава, глас и~:*

Всечестная и чудотворная рака, идеже лежит (с. 99) пречестное и святое тело твое, варлааме отче наш, исцеления неоскудно подает притекающым с верою, и душетленныя страсти исцеляет, множества же демонов отревает. темже и стада монахов твоими чудесы удивляеми, радостно от души вопием: богоблаженне и преподобне отче наш варлааме, моли Христа Бога, ущедрити мир, и спасти душы нашя.

*И ныне, Богородичен:*
Царь небесный за человеколюбие:

*Вход. Прокимен дне. И чтения.*

*Премудрости соломоновы чтение.*

[Глава г~] Праведных душы в руце божией, и не прикоснется их мука. Непщевани быша во очесех безумных умрети, и вменися озлобление исход их: и еже от нас шествие, сокрушение, они же суть в мире. Ибо пред лицем человеческим аще и муку приимут, упование их безсмертия исполнено, и вмале наказани бывше, великими благодетельствовани будут, яко Бог искуси я, и обрете их достойны себе. Яко злато в горниле искуси их, и яко всеплодие жертвенное прият я. И во время посещения их возсияют, и яко искры по стеблию потекут. Судят языком, и обладают людьми, и воцарится Господь в них во веки. Надеющиися нань разумеют истину, и вернии в любви пребудут ему: яко благодать и милость в преподобных его, и посещение во избранных его.

*Премудрости соломоновы чтение.*

[Глава е~] Праведницы во веки живут, и в Господе мзда их, и попечение их у вышняго. Сего ради приимут царствие благолепия, и венец доброты от руки господни: зане десницею покрыет я, и мышцею защитит их. Приимет всеоружие рвение свое, и вооружит тварь в (с. 100) месть врагом. Облечется в броня правды, и возложит шлем, суд нелицемерен: приимет щит непобедимый преподобие: поострит же напрасный гнев во оружие: споборет же с ним мир на безумныя: пойдут праволучныя стрелы молниины, и яко от благокругла лука облаков на намерение полетят: и от каменометныя ярости, исполнь падут грады: вознегодует на них вода морская, реки же потопят я нагло. Сопротив станет им дух силы, и яко вихор развеет их: и опустошит всю землю беззаконие, и злодейство превратит престолы сильных. Слышите убо, царие, и разумейте: навыкните, судии концев земли. Внушите держащии множества и гордящиися о народех язык: яко дана есть от Господа держава вам, и сила от вышняго.

*Премудрости соломоновы чтение.*

[Глава д~] Праведник, аще постигнет скончатися, в покои будет. Старость бо честна не многолетна, ниже в числе лет исчитается: седина же есть мудрость человеком, и возраст старости, житие нескверное. Благоугоден Богови быв, возлюблен бысть, и живый посреде грешник преставлен бысть. Восхищен бысть, да не злоба изменит разума его, или лесть прельстит душу его. Рачение бо злобы помрачает добрая, и парение похоти пременяет ум незлобив. Скончався вмале, исполни лета долга: угодна бо бе Господу душа его: сего ради потщася от среды лукавствия: людие же видевше, и не разумевше, ниже положивше в помышлении таковое: яко благодать и милость в преподобных его, и посещение во избранных его. (с. 101)

*На литии стихиры самогласны, глас и~:*

Божественная и светоносная наста память в постницех великаго варлаама, душы и телеса веселящая. темже приидите празднолюбцы, да насладимся нынешняго торжества, се бо наше звание прииде, и российския земли удобрение, великаго же новаграда похвала и утверждение, снаследник бо Христов явися, и безплотных жития подражатель быв, и молится спасу всех, умирити мир, и спасти душы нашя.

Веселися и радуйся в Господе вся российская земля, процветши в себе новаго светильника, яко солнце вселенную просвещающа, красуйся и ликуй церковь божия, и монахов множества срадуйтеся, празднолюбных собори взыграйте, и венец от духовных цветов сплетше, с Давидом возопиим: сон честен пред Господем смерть преподобных его.

Честное и пречестное приятелище явился еси духа пресвятаго, преподобне варлааме отче наш, безплотных во плоти житие подражал еси: телесная двизания воздержанием умертвив, в живоносную мертвость одеялся еси. и сего ради от вседержительныя десницы венчался еси, и чудес исцелений от него сподобился еси: аще бо и преставился еси от земли, но Богу жив предстоиши, и зде с нами невидимо водворяешися, но яко имея дерзновение, молися о душах наших.

*Слава, глас з~:*

Светлый и всепразднственный днесь возсия день, якоже второе солнце, вся празднолюбных соборы просвещая, и мглу отгоняя древняго помрачения: честная бо память варлаама вселенную созывает, еже к честней его и чудотворней раце стещися, и любезно лобызати и (с. 102) молити: да, яко кроткому Давиду, благочестивым победное одоление на сопротивныя испросит, и миру мир, и душам нашым велию милость.

*И ныне, Богородичен.*

*На стиховне стихиры, самогласны, глас в~:*

Духа святаго теплотою, мудре, желание сердца твоего, еже ко Господу, согреяв, и зиму страстей умертвив, многокозненную же силу демонскую низложил еси, и в конец немощны тыя показал еси, небесныя же воинства удивив терпением своим: но, яко постников подражатель, и преподобных сожитель, моли спастися душам нашым.

*Стих:*
Честна пред Господем смерть преподобных его.

Взем крест Господень, преподобне варлааме, терпеливно последовал еси на кресте нас ради распеншемуся, и его ради любве вся оставил еси, и того единаго Христа возлюбил еси: емуже и со ангелы предстоя, моли, ущедрити мир, и спасти душы нашя.

*Стих:*
Блажен муж бояйся Господа, в заповедех его восхощет зело.

Яко прием, отче, небесное семя, плод сторичествующ добродетелей принесл еси, варлааме отче наш, питая благочестно гладом тающыя добродетелей, отонудуже исцеления верою приходящым подаеши: темже яко имея дерзновение ко Христу, моли, преподобне отче наш, спастися верою чтущым тя и празднующым любовию память твою.

*Слава, глас и~.*

Монахов множества наставника тя почитаем, отче наш варлааме: твоею бо стезею воистинну право ходити познахом. блажен еси Христу работав, и вражию обличил еси силу, ангелов собеседниче, преподобных (с. 103) сопричастниче и праведных: с нимиже молися Господеви, помиловатися душам нашым.

*И ныне, Богородичен.*

*На благословении хлебов тропарь святаго, дважды. И*
Богородице Дево: единожды.

*На утрени, на*
Бог Господь, *тропарь дважды.*

*Слава, и ныне, Богородичен воскресный, писан на малей вечерни.*

*По а~-м стихословии седален, глас и~. Подобен:*
Премудрости:

Многим воздержанием, преподобне, житие украсив, путь показал еси, ведущий в жизнь, добродетелей смирением: мира бо отвергся, и вся, яже в мире, красная преобидев, евангельским учением последовал еси: жестоким же житием плоть твою изнуряя, гордаго змия воздержанием убил еси. темже на небесех водворяяся, и трисолнечному божеству предстоя, преславне варлааме, моли Христа Бога, грехов оставление даровати чтущым любовию святую память твою.

*Дважды.*

*Слава, и ныне, Богородичен:*

Небесную дверь и кивот, пресвятую гору, светлый облак воспоим, неопалимую купину, словесный рай, евы воззвание, вселенныя всея великое сокровище, яко спасение в ней соделася миру, и оставление древних согрешений. сего ради вопием ей: молися сыну твоему, прегрешений оставление даровати, благочестно покланяющымся всесвятому рождеству твоему.

*По в~-м стихословии седален, глас и~. Подобен:*
Премудрости:

Красоты мира сего от младых ногтей, преподобне, возненавидев, единаго Христа от сердца возлюбил еси, и тому всею душею прилепился еси, и яко безплотен на земли пожил еси с плотию: славу же мимотекущую и (с. 104) богатство в ничтоже вменив, небесное богатство восприял еси и славу вечную. темже ублажаем святое твое успение, и в нем торжествующе, вопием ти: преподобне отче наш варлааме, моли Христа Бога, грехов оставление даровати чтущым любовию святую память твою.

*Дважды.*

*Слава, и ныне, Богородичен:*

Яко Деву и едину в женах, тя без семене рождшую Бога плотию, вси ублажаем роди человечестии: огнь бо вселися в тя божества, и яко младенца млеком питаеши зиждителя и Господа. тем ангельский и человеческий род, достойно славим пресвятое рождество твое, и согласно вопием ти: моли Христа Бога, согрешений оставление даровати покланяющымся верою пресвятому рождеству твоему.

*По полиелеи седален, глас г~. Подобен:*
Красоте девства:

Союзом любве привязався Христу, земная же и мимотекущая возненавидев, богомудре, пустынное озлобление усердно под\ъял еси: демонская же ополчения, и их многокозненную силу посрамил еси, и подвигоположник Христос дарованием чудес обогати тя. темже тя почитаем, варлааме богомудре.

*Дважды.*

*Слава, и ныне, Богородичен:*

Яко невозделанная, Дево, лоза, краснейший грозд прозябла еси, источающь нам вино спасения, всех веселящее душы же и телеса. темже яко вину тя добрых блажаще присно, со ангелом вопием ти: радуйся, обрадованная.

*Таже степенна, а~-й антифон д~-го гласа. Прокимен, глас д~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие матфеа, зачало м~г.*
(с. 105)

*По н~-м псалме, стихира самогласна, глас з~:*

Светлый и всепразднственный днесь возсия день:

*Писан на литии Славник. Таже, Канон Богородицы в~- го гласа, со ирмосом на з~:*
Нетрену, необычну:

*И преподобнаго варлаама, на и~, егоже краегранесие сице:*

Глагол даждь ми, Христе мой, восхвалити твоего угодника.

*Глас в~. Песнь а~. Ирмос:*

Грядите, людие, поим песнь Христу Богу, раздельшему море, и наставльшему люди, яже изведе из\ работы египетския, яко прославися.

*От*
света свет, Христе мой, от отца прежде век рождейся, сый в начале со отцем и духом, согрешений мрак души моея отгнав, озари ум мой, молюся, да возмогу пети варлаама, твоего угодника.

*От*
корене благаго блажайшая отрасль прозябл еси, земных маловременнаго жития избегл еси. тем ныне чистоты венец приемля, со ангелы Христу воспеваеши. поим Господеви, яко прославися.

Земная и мимотекущая яко уметы вменив, Христа единаго приобрел еси, егоже союзом любве уязвив душу твою, и того потщался еси обрести ненасыщаемыя доброты.

*Богородичен:*

услыша ева прамати: в печалех родиши чада. ты же, чистая Дево, услышала еси: Господь с тобою, радуйся, и радованным гласом, богоневесто, печаль праматере потребила еси.

*Катавасиа:*
Отверзу уста моя:

*Песнь г~. Ирмос:*

На камени мя веры утвердив, разширил еси уста моя на враги моя, возвеселибося дух мой внегда пети: несть свят, якоже Бог наш, и несть праведен, паче тебе, Господи.

По апостолу, отче, вышних ищя, и мудрование имея (с. 106) еже к Богу, вся, яже на земли, оставил еси, и паче естества доброты сподобился еси.

Светом божественным осияемь о нем, и путь к жизни ведущ познал еси, отче наш варлааме, и равноангельнаго ради жития чудотворец нареклся еси.

Законы питаяся всех творца и Владыки, темже и невечерним облистаемь светом, светлое солнце явился еси, и премудрости сокровищем мир обогащая.

*Богородичен:*

Во иных женах Мати, дондеже Дева не познася, ни Мати по рождестве девствовати сподобися: на тебе же, Дево Богомати, обое сбыстся. тем веселием духа воспеваю: несть непорочны паче тебе, владычце.

*Седален, глас и~. Подобен:*
Премудрости:

Красоты мирския от младых ногтей, преподобне, возненавидев, единаго же Христа от сердца возлюбил еси, и тому всею душею прилепился еси, яко безплотен на земли пожив с плотию: славу же мимотекущую и богатство в ничтоже вменив, небесное богатство восприял еси, и славу вечную. темже ублажаем святое твое успение, и в нем торжествующе, вопием ти: богомудре отче наш варлааме, моли Христа Бога, грехов оставление даровати чтущым любовию святую память твою.

*Дважды.*

*Слава, и ныне, Богородичен:*

Яко всенепорочная невесто творца, яко неискусомужная Мати избавителя, приятелище яко сущи утешителя, всепетая, беззаконию мя суща скверное обителище, и демоном игралище в разуме бывша, потщися от тех злодейства мя избавити: и светлое жилище добродетелей соверши, светоносная, нетленная: отжени (с. 107) облак страстей, и вышняго причастия сподоби, и света невечерняго, молитвами твоими.

*Песнь д~. Ирмос:*

Пою тя, слухом бо, Господи, услышах и ужасохся: до мене бо идеши, мене ищя заблуждшаго. тем многое твое снизхождение, еже на мя, прославляю, многомилостиве.

Яко в порфиру и виссон, и в царскую багряницу одеяся тобою великая российская земля: днесь убо, светло торжествующи, веселится, варлааме, имеющи тя в себе, яко неистощимое сокровище.

Мира любве отрекся, достигл еси горний иерусалим, идеже Христос со отцем и духом: и венцев от него сподобився, со безплотными лики поеши, приемля его сияние.

Аще убо, отче, тесный и болезненный путь шествовал еси в житии, но обаче нетленную жизнь наследовал еси, отонудными светлостьми богатно просвещаяся, богоблаженне варлааме.

*Богородичен:*

Истинно тя сень свидетельствова многоразличными образы, яве показующи воплощеннаго из тебе единаго Троицы, пречистая, неизменно, Богомати владычце, и мир обновивша.

*Песнь е~. Ирмос:*

Света подателю и веков творче, Господи, во свете твоих повелений настави нас: разве бо тебе иного бога не знаем.

Ярем господень от юности, мудре, взем, последовал еси Христу скорбьми и слезами, преподобне, мысленное око к нему имея, дондеже и святых селений достигл еси, обрет покоище горняго града.

Страстей отгнав мглу яве зарями, отче, добродетелей, просвещение духа в сердцы прием, варлааме: имже попалил еси вся демонская ополчения, и постническим ликом причтался еси.

Насажден во дворех господних, и в дому Бога (с. 108) нашего процвел еси. прием небесное семя, богодухновенне, сердечною браздою, клас сторичествующь принесл еси: темже обогатился еси венцем чудес.

*Богородичен:*

управи ум мой, владычце, труждающийся в пучине скорбей, и потопляемь нашествием тлетворных страстей, и спаси, Богородице, к тебе прибегающыя: иныя бо помощницы, чистая, разве тебе, не знаем.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Море житейское любомудрием испытав, и разумев суетно сущо, и, яко вскоре погибающо, отвергл еси, единому прилепился еси Христу: егоже ради и тяготу дневную понесл еси, о всех тому восхождения в сердцы своем полагая.

Ветрилом окриляемь воздержания, и оттуду достигл еси в пристанище благоутишное, пощением питая душу твою, преподобне, и светлу всех творцу представил еси ю. темже и Христос прият ю, яко светозарную звезду, и своея славы сопричастну содела.

Ангельская воинства сущему во плоти житию твоему удивишася, отче варлааме: бури бо страстей отбегл, и совершеннаго ради жития, ветрилом воздержания достигл еси в благоутишное пристанище Христово.

*Богородичен:*

Обетшавшыя ны горьким древле древа вкушением, и падшыя поползновением, пречистая, обновила еси, зиждителя рождши слово впостасное, Девомати владычце.

*Кондак, глас и~. Подобен:*
Взбранной:

Якоже другий илиа, отче, дождь с небесе свел еси, (с. 109) он убо огнь сведе и царя удиви: ты же люди твоя возвеселил еси, и торжествовати устроил еси: великий бо новград вельми тобою хвалится, имея мощи твоя в себе, егоже сохраняй от враг непоколебима, да зовем ти: радуйся, преподобне варлааме отче наш.

*Икос:*

Аще и человек естеством был еси, преподобне отче, но вышняго иерусалима явился еси согражданин, и человек убо естеством, безплотных чести сподобился еси. темже и самая зрящи чудеса похвальная удивляют нас, и научают звати тебе таковая: радуйся, благочестива отца отрасле: радуйся, матере благоговейныя ветве: радуйся, смирения высото: радуйся, яко к познанию Бога вся приводя: радуйся, яко многа чудеса о Христе сотворил еси: радуйся, целомудрия столпе, имже демонская свирепства искоренишася: радуйся, светильниче многосветлый: радуйся, яко увядил еси плотская мудрования: радуйся, яко дождь молитвою свел еси, и паки наводнению бывшу, молитвою водоточныя облаки востягл еси: радуйся, великаго новаграда похвала и утверждение, егоже и сохрани от враг непоколебима до конца, да зовем ти: радуйся, преподобне варлааме, отче наш.

*Песнь з~. Ирмос:*

образу златому, на поле деире служиму, трие твои отроцы небрегоша безбожнаго веления, посреде же огня ввержени, орошаеми пояху: благословен еси, Боже отец наших.

Зельным пощением, яко благовонною пищею питая душу твою, преподобне варлааме. темже и трисолнечному божеству предстоя, со ангелы поеши: благословен Бог отец наших.

Облистал еси, якоже невечернее солнце, отечество (с. 110) твое просвещая, преподобне варлааме, тмы избавляя страстей, и на нас наветующих советы разори, от враг не преткновенным быти нам, поющым: благословен Бог отец наших.

Яко на божественную добродетелей лествицу воздержанием, отче, возшед, умными очесы Христа царя видел еси, обильною десницею по числу добродетелей варлааме, дарования дающа от души вопиющым: благословен Бог отец наших.

Дремания отнюд и сна твоим очесем не дал еси, дондеже возмездие от Христа трудов обрел еси, наслаждение небеснаго царствия, еже уготова от веры поющым: благословен Бог отец наших.

*Богородичен:*

Обновляются в тебе естества закони: паче естества бо, естеством непостижимаго, Дево, Бога еммануила преславно, чистая, родила еси, в наше верных обновление.

*Песнь и~. Ирмос:*

В пещь огненную ко отроком еврейским, снизшедшаго и пламень в росу преложшаго Бога, пойте дела, яко Господа, и превозносите во вся веки.

Слезами твоими, отче варлааме, умываяся, житие прошел еси, и теми множества демонов потопил еси, верных же мысли возвеселил еси, поющих: вся дела Господа пойте, и превозносите его во веки.

уязвился еси божественным желанием, всеблаженне, темже и непорочное и праведное житие проходя, дондеже достигл еси царскаго престола, отонудными светлостьми осияя поющыя: вся дела, Господа пойте, и превозносите его во веки.

К свету незаходимому, славне, взялся еси, (с. 111) наслаждение же земных вещей оплевав вышняго ради наслаждения, паче воздержанию поревновал еси, и страстей пламень потщался еси угасити слезами твоих источник, варлааме, вопия: вся дела Господа пойте, и превозносите его во веки.

*Богородичен:*

Распятие и погребение, иже от тебе небрачно, Дево, произыде, претерпев нас ради мучение, егоже страстем ревнуя преподобный варлаам, крестовидно мучения пощением тому, чистая, последова.

*Песнь ф~. Ирмос:*

Яже прежде солнца, светильника Бога возсиявшаго, плотски к нам пришедшаго, из боку девичу, неизреченно воплотившая, благословенная всечистая, тя Богородице величаем.

Пожив на земли равноангельно, равноангельну обрел еси светлость, моли непрестанно избавителя, варлааме, о творящих благочестно память твою, о преблаженне! монашествующих похвало.

узкий и прискорбный шествовав путь, отче варлааме, и телесне убо преставился еси, духом же жив предстоиши Богу. но яко имея дерзновение, емуже в житии работал еси, моли спасти душы нашя.

Исцелений явился еси струя обильная, многомятежнаго пламене углие страстей угасил еси: ум бо твой неокраден, преподобне отче, соблюл еси, и яко крепок варлааме, побеждаеши искусителя.

*Богородичен:*

Едина имущи дерзновение, владычце, за весь мир сыну твоему молися, не поминая безчисленных соблазн наших, и покрый люди вопиющыя ти умиленным гласом: спаси, чистая Богородице, тебе достойно величающыя.

*Светилен. Подобен:*
Посетил ны:

Востока востоков, разумнаго солнца Христа (с. 112) светозарная луча возсия, и светильник многосветлый, пустынное воспитание, и чистоты красная обитель, Христовы доброты ясно зря, егоже сияньми ум твой озарил еси. темже тя светильника стяжавше, отче наш варлааме, молим тя в мире сохраненым быти, память твою почитающым.

*Дважды.*

*Слава, и ныне, Богородичен:*

Неизреченнаго чревоношения была еси всенепорочная невеста, и яко сущи честнейший храм, Богородице: свет бо превечный в тя вселися, и родила еси Бога слова. поюще твое рождество, величаем достойно, всенепорочная отроковице.

*На хвалитех стихиры, на д~, глас и~:*

Божественная и светоносная наста память в постницех великаго варлаама, душу и тело веселящая: темже приидите празднолюбцы, яко да насладимся нынешняго торжества: се бо наше звание прииде, всея великия российския земли удобрение, великаго же новаграда похвала и утверждение, снаследник бо Христов быв, и безплотных жития подражатель, молится спасу всех, умирити мир и спасти душы нашя.

*Дважды.*

Яко в терпении мног, и в злобе удобоотдатлив, в животе и по смерти, отче, показался еси: всем верою приходящым исцеления обильно подаваеши, хромым хождение, и духи лукавыя прогоняеши. память твоя славна, и успение со святыми, варлааме, отче наш. темже уверяеми, глаголем: память праведнаго с похвалами бывает.

Духа божественнаго благодатию собрани празднолюбцы, варлаама, благочестию подражателя, веселящеся, восхвалим днесь, церкве пресветлаго светильника: тело бо неудобопокоривое, воздержания броздами яве низложи, и (с. 113) благопокориво души повинул есть. темже божественнаго духа сосуд достоин уготовася, и Троице со ангелы предстоя, молится непрестанно о умирении мира и спасении душ наших.

*Слава, глас и~:*

Всечестная и чудотворная рака, идеже лежит всечестное и святое тело твое, варлааме, отче наш, исцеления неоскудно подает притекающым с верою, и душетленныя страсти исцеляющи, множества же демонская отревающи. темже и стада монахов, со архиерейскими лики чудесы удивляеми, достолепно и радостно от души вопием: богоблаженне и преподобне отче наш варлааме, моли Христа Бога, ущедрити мир и спасти душы нашя.

*И ныне, Богородичен:*
Владычце, приими молитву раб твоих:

*Славословие великое. И час а~. И отпуст.*

*На литургии блаженна, песнь г~-я и з~. Прокимен, глас з~:*
Честна пред Господем смерть преподобных его. *Стих:*
Что воздам: *Апостол к галатом, зачало сг~и. Аллилуиа, глас з~:*
Блажен муж, бояйся Господа: *Стих:*
Сильно на земли будет семя его. *Евангелие луки, зачало к~д. Причастен:*
В память вечную будет праведник:

