<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 114)

*Месяца тогоже в з~-й день.*

*Святых мученик тридесяти и трех, иже в мелитине:*

*И преподобнаго отца нашего и чудотворца лазаря, в галисийстей горе постившагося.*

*На*
Господи, воззвах, *стихиры глас д~. Подобен:*
Яко добля в мученицех:

Богособранное ополчение, * священное воинство, * собрание божественное, народ святый, * полк мучеников богодохновенный, * красное сгромаждение, * неразстерзное споборение, * истинно явистеся, достославнии, * и вышния митрополии достойно жителе: * сего ради должно ублажаетеся.

С никандром исихиа, * афанасиа, маманта, * божественнаго варахиа и каллиника, * и феагенна и никона, * логгина и феодора, * уаллериа купно и ксанфиа, * феодула и каллимаха и евгениа, вси сошедшеся, * с божественным феодохом и острихиа почтим.

Добляго иерона, * славнаго епифаниа, максимиана купно и дукитиа, * клавдиана и феофила, * и божественнаго гигантиа, * и дорофеа верно, и феодота воспоим, * и кастрикиа и аникиту купно и фемелиа, * евтихиа же согласно, * истины свидетели.

*Ины стихиры преподобнаго, глас з~. Подобен:*
Все отложше:

Все отложив страстей безсловесие, * и плоть духу покорив, * был еси добродетели правило, монашествующих утвержение, постников образ, преподобных удобрение. * и ныне неизреченную доброту * зриши творца твоего *, питаяся присно добротами, * сущими на небесех, (с. 115) духом. * тем, сошедшеся, * в песнех пении сладкими твою честную * и всепразднственную память празднуем.

Все оттрясл еси * вещи тяжкобременное, * и многомятежное плоти волнение, * укротив, мудре, дыхания, * пребыл еси страстьми непреклонен, * яко столп укрепляемь, * духовными бронями, умом доблественным. * и ныне божественнаго получи * воистинну видения и светлости, * и к немуже желал еси, преставился, * наслаждаяся его неконечныя светлости, * положением обожаемь.

Илии подобяся, * и иоанну светильнику, * свет возлюбив, * молчати в горах и в пустынях сухих, * восхождению всегда поучаяся божественному, * и преспевая добродетелей путем. * темже постигл еси желание крайнее, премудре, * и радуяся предстоиши * трисиянному Троицы свету, * от негоже неходатайственне, * божественную приемля зарю, * со дерзновением молися * о душах наших.

*Слава, глас е~:*

Преподобне отче, не дал еси сна твоим очесем, ниже веждам твоим дремания, дондеже душу и тело от страстей свободил еси, и тебе самаго уготовал еси духа жилище: пришед бо Христос со отцем, обитель в тебе сотвори: и единосущныя Троицы угодник быв, великопроповедниче лазаре, отче наш, молися о душах наших.

*И ныне, Богородичен, или крестобогородичен. Подобен:*
Радуйся:

Агнца своего агница иногда зрящи, к заколению тщащася, усердно последоваше, сия вопиющи ему: камо идеши, чадо мое сладчайшее, Христе; чего ради скорое течение сие, долготерпеливе, течеши неленостно; Иисусе возжеленнейший безгрешне, многомилостиве Господи, даждь ми слово рабе твоей: сыне мой вселюбезнейший, не презри (с. 116) щедре, молча, тя странно рождшую, Боже всещедре, даруяй миру велию милость.

*На стиховне октоиха. Слава, глас з~.*

Преподобне отче, во всю землю изыде вещание исправлений твоих: темже на небесех обрел еси мзду трудов твоих, демонов разрушил еси полки, ангелов чины постигл еси, ихже житию непорочно поревновал еси. дерзновение имея ко Христу Богу, мир испроси душам нашым.

*И ныне, Богородичен, или крестобогородичен. Подобен:*
Тридневен:

Люди беззаконнейшыя, без правды пригвождающыя тя на древе, Дева и чистая Мати твоя зрящи, якоже симеон прорече, утробою, Cпасе, уязвляшеся.

*Тропарь, глас д~:*

Мученицы твои, Господи, во страданиих своих венцы прияша нетленныя от тебе Бога нашего: имуще бо крепость твою, мучителей низложиша, сокрушиша и демонов немощныя дерзости. тех молитвами спаси душы нашя.

*Слава, преподобнаго, глас и~:*

Бденными молитвами, теченьми слезными столп омочил еси, и из глубины воздыханьми, во сто трудов уплодоносил еси, и был еси пастырь, всем подая прощение, преподобне отче наш лазаре: молися Христу Богу, спастися душам нашым.

*На утрени канон октоиха един, и святых два.*

*Канон мучеников.*

*егоже краегранесие:*
Мудрым похвалу сию мучеником приношу.

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим. (с. 117)

Совокупльшеся божественным небесным силам, всем просите очищения, светоносную вашу память похваляющым, добропобеднии мученицы.

Путь мучения светло шествовати желающе, претерпесте крепко все треволнение мучения, укрепляеми духом святым.

Светильницы явистеся на земли, многобожия разрушающе тму, божественнии страстотерпцы: сего ради невечерний свет приемлете.

*Богородичен:*

Манием вся содеваяй, из тебе паче слова воплощается, Мати чистая, страстотерпцы венчавый, победно врага поправшыя.

*Ин канон преподобнаго,*

*егоже краегранесие:*
Мольбу пою, второе тебе, треблаженне.

*Глас в~. Песнь а~. Ирмос:*

Грядите, людие, поим песнь Христу Богу, раздельшему море, и наставльшему люди, яже изведе из работы египетския, яко прославися.

Грядите вернии, духом божественным веселящеся верно, восхвалим божественнаго лазаря, к нему вопиюще: блаженне, твоими молитвами бед избави ны.

К твоему паки отечеству приити тя Бог сотвори и не хотяща: тем приходяща мя присно к страстем, спаси молитвами твоими.

Светозарная богоданная любовь в тебе возсиявши богатно, свою душу за ближняго тя усердно, богоносе, положити сотвори.

*Богородичен:*

Спаси ны, богородительнице всенепорочная, всякаго гнева и скорбей, покланяющыяся твоему святому образу, и верою Богородицу исповедающыя тя. (с. 118)

*Песнь г~. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Священными повелении твоими священныя мученики, славне иероне, к божественному страданию ты наставил еси, и нерадити о муках преславно сотворил еси, богоблаженне.

Сокрушаеми древием, страсть честную, святии, преблагаго Владыки из\ъобразили есте, сокрушисте пагубныя лестцы тмы благодатию вседержителя.

На Господа всех, боговиднии мученицы, возложше упование, отнюд неподвижими бысте стояния большаго: но законно божественное течение совершисте нрава правостию.

*Богородичен:*

Многоименитая отроковице, радуйся, чистая владычце, яже неописанное слово порождши описанно плотию, егоже лик мученический Бога исповедая, страждет крепчайше.

*Ин. Ирмос:*

утверди нас в тебе, Господи, древом умерщвей грех, и страх твой всади в сердца нас поющих тя.

Крепостию божественною, мудре, укрепляемь, избавился еси зверей свирепых, тем молися Христу, от зверей мысленных избавити поющыя тя.

укрепляемь Христовою силою, преподобне, жажду и тяжесть пустынную, и скудость понесл еси доблественно, надеждею неизреченныя сладости.

Избегл еси враждебных напастей, всеблаженне, агариных внуков, божественною благодатию покрываемь, и многим на пользу спасаемь.

*Богородичен:*

Владыку всяческих, чистая, родила еси, Дево, паче слова (с. 119) неизреченно, егоже моли, всепетая, поющыя тя владычествия изменити страстей.

*Кондак преподобнаго, глас д~. Подобен:*
Явился еси.

Яко светильника превеликаго, церковь Христова славит тя с веселием псаломски: темже не престай моляся Христу, дати всем прегрешений прощение.

*Седален, глас д~. Подобен:*
удивися:

Мужества крепкое показавше, мудрии, приступисте врагов всезлобныя козни, на судищи проповедавше Христа. тем главами усечени, и божественною десницею венчастеся, иже к трем десятицам три блаженнии, мелитины же жители, нас верою вы чтущыя, помяните, честнии мученицы.

*Слава, преподобнаго, глас г~. Подобен:*
Божественныя веры.

Божественный ум твое сердце имый, преподобне, земная измени божественными и стоящими, и сликовствуеши ангелом, света невещественнаго наслаждаяся, непрестанно веселяся: тем, преподобне, Христа Бога моли, даровати нам велию милость.

*И ныне, Богородичен:*

Божественная скиниа была еси слова, едина пречистая Мати Дево, чистотою ангелы превозшедшая, паче всех мене персть бывша, осквернена плотскими прегрешеньми, очисти молитв твоих божественными водами, подающи, чистая, велию милость.

*Крестобогородичен:*

Нескверная агница слова, нетленная Дева Мати, на кресте зрящи повешена, из нея без болезни прозябшаго, матерски подобно рыдающи, вопияше: увы мне, чадо мое, како страждеши волею, хотя избавити от страстей безчестия человека; (с. 120)

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Зарями божественных подвиг, всебогатии, вселенныя вся концы просвещаете преславно, и невидимых врагов тму отгоните. тем благочестномудренно ваше совершаем светоносное и божественное торжество.

Равномудрии вси подвиг совершивше, и почести равно сподобистеся, давше крови своя за пострадавшаго, и божественную кровь источившаго на древе волею за наше спасение: сего ради вы ублажаем.

Ныне мудрыя восхвалим мученики, феогена и маманта, иерона, клавдиана, никона купно и никандра, логгина и исихиа, и варахиа, каллиника великаго, и ксанфиа божественнаго, феофила и уаллериа.

Всеумно к подвигом устремившеся, содействующу вся, достославнии, божественную благодать избавителя обретосте, и вся доблемудренно претерпесте мучения, благодарственно Христу поюще: силе твоей слава, человеколюбче.

*Богородичен:*

Закона сени и пророческая гадания, тя матерь провозвестиша древле бывшу избавителя: имже ныне совершение мы зряще, всенепорочная, согласно тя поем, страстотерпцев славо и мученик святых держава.

*Ин. Ирмос:*

Пою тя, слухом бо, Господи, услышах и ужасохся, до мене бо идеши, мене ищя заблуждшаго. тем многое твое снизхождение, еже на мя, прославляю, многомилостиве.

Яко всех временных, преподобне, пристрастия же и (с. 121) любве отбежав, всю к Богу твою надежду стяжав всегда, и еже стяжал еси, нищих руки прияша.

Демонское злодейство, преподобне, отразив приражении звериными, некосновен от сего отнюд пребыл еси, блаженне, божественною благодатию покрываемь, тя присно во всех заступающаго.

Разслабити твою крепость, преподобне, вселукавый тщашеся, еже к Богу зря твою любовь и благодарение: тем на тя псы поусти, но во тщету его ухищрение обличися.

*Богородичен:*

Пою тя, Богородице владычце, и вопию ти: твоею молитвою освяти, соблюдающи, и настави ко спасению многими грехи падающаго и прилоги демонскими колеблема.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго. но обрати мя, и к свету заповедей твоих пути моя направи, молюся.

Мудрых страстотерпец, максимиана, и божественнаго евгениа, с феодором, дукитиа чтуще, каллимаха, купно феодула и дорофеа похвалим, мужески подвиг совершившыя.

Доблии оружницы, волею умерщвляеми и сокрушаеми, безсмертие вечно наследоваша, и в райстей ликуют ныне широте, блаженныя надежды приимше.

Дремание небрежения отразивше, всехвальнии, во время подвиг купно бодростию божественною потекосте, течение божественныя веры мучения, и к пристанищу небесному ныне приидосте.

*Богородичен:*

Связана пленицами мя прегрешений, всепетая владычце, узы адовы разрешившая божественным твоим (с. 122) рождеством, разреши, молюся тебе, и пути вводящыя к жизни ступати поспеши.

*Ин. Ирмос:*

Света подателю, и веков творче, Господи, во свете твоих повелений настави нас: разве бо тебе иного бога не знаем.

Души твоея твердое, и разума благостоянное, преподобне, лукавый низложити надеявся, во пса себе преложив, тако прииде искусити тя.

В скудости мнозей недоумения враг быв отступи, ничтоже отнюд стуживша тя, блаженне, зря: паче же благодарственно скудость носяща.

Жезл силы, якоже оружие крест, преподобне, в руках всегда нося, все вражие козней действо, яко прах, истнил еси.

*Богородичен:*

Отчаявшихся надежда, и предстательнице верных, спаси мя, Мати божия, от всякаго насилия врагов невидимых и видимых, всепетая.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

В песнех страдальца, феодота, илариона, гигантиа мудраго, и афанасиа, и божественнаго евтихиа со епифанием по долгу ублажим.

Да ублажатся верно, иерон и диодот, кастрихий мудрый и божественный острихий, великий фемелий, со амонитом, Христовы доблии мученицы.

Кровей ваших течением, фараона невидимаго потопивше со всем воинством, добропобеднии мученицы, небеса постигосте, и перворожденных церковь украсисте.

*Богородичен:*

оружия вражия, богородительнице, оскудеша, (с. 123) отнележе копием прободеся Христос, егоже родила еси, кровию и водою обетшавшыя человеки назидая.

*Ин. Ирмос:*

Ко Господу от кита иона возопи, ты мя возведи из глубины ада, молюся, да яко избавителю, во гласе хваления, истины же духом пожру тебе.

Храм Богу твое сердце хотя явити, преподобне, церкви обхождал еси, святых, от нихже приял еси благодать обильно святаго духа, многим человеком на утверждение.

Твое отечество, яко богатство тя, богомудре, многоценное паки прият божественным судом. тем странна мя отечества едемскаго, преподобне, суща наследника сему соделай.

Церковь тя марины девы мученицы перво прият всельника, в нейже яко незаходима возсиял еси звезда, озаряя, преподобне, во тме неведения спящыя.

*Богородичен:*

умоли сына твоего и Господа, Дево, о рабех твоих, верою честному образу зрака твоего, всенепорочная, покланяющихся присно, ибо можеши.

*Кондак, глас и~. Подобен:*
Яко начатки:

Лик мученический ясен, полк светоносен, сошед к нам разумно, церковь днесь просветил есть чудными зарями. темже празднующе честную память их, просим от тебе, Cпасе наш: тех молитвами от бед избави нас, да поем ти: аллилуиа.

*Песнь з~. Ирмос:*

*От*
иудеи дошедше, отроцы в вавилоне иногда, верою троическою пламень пещный попраша, поюще: отцев Боже, благословен еси.

Честную твою руку за истину, иероне славне, отсечену зря, благодарственная песни всевидцу поя взывал еси: отец наших Боже, благословен еси. (с. 124)

Высоким смыслом прообразие сострадальцем был еси, славне иероне, и с ними вышняго царствия жребий приял еси, поя: отец наших Боже, благословен еси.

Воини доблии царя явльшеся вечнующаго, мужества вашего мечем полки лестца погубили есте, поюще: отец наших Боже, благословен еси.

*Богородичен:*

Врача порождши, Дево, сердца моего страсти уврачи, чистая, и вечнующаго мя мучения избави, к песнех зовуща: отец наших Боже, благословен еси.

*Ин. Ирмос:*

Витии явишася отроцы, любомудрейшии древле, от богоприятныя бо души, богословяще устнами пояху: пребожественный отцев и наш Боже, благословен еси.

Трапезу обильну уготова, исполнену благих добродетелей ти божественных, имиже вся питая, и пети научаше: отец наших Боже, благословен еси.

Глаголом учений твоих премудрых последующе людие, маловременных всех любовь воистинну усердно отложивше, и жительство с тобою яко благо, всеблаженне, произволиша.

образ стяжав жития ты симеона дивнаго, яко камень адамант, на столпе без покрова стоял еси, зовый веселяся: пребожественный отцев и наш Боже, благословен еси.

*Богородичен:*

Спаси мя от сетей вражиих, ходатайством твоим, чистая, и любви конечней благаго сына твоего привяжи, удаляема всегда от него сластьми безместными.

*Песнь и~. Ирмос:*

Победители мучителя и пламене благодатию твоею бывше, заповедем твоим зело прилежаще, отроцы вопияху: благословите, вся дела господня, Господа. (с. 125)

умертвившеся миру, жизнь будущую наследуете, и исцелений благодать источаете поющым: благословите вся дела Господа, и превозносите его во веки.

Светлии светильницы страданий сияньми явльшеся, облистаете мир, страстоносцы мученицы, вопиюще: благословите вся дела Господа, и превозносите его во веки.

В темницу ввержени, божественныя воистинну хранителие истины, и воловыми жилами плоти немилостивно, блаженнии, ураняеми, никакоже праваго пути совратистеся. тем победныя приясте венцы.

Словесы святыми верою просвещаеми, Бога отца, и сына, и святаго духа, Троицу нераздельну исповедуем, едино царство, едино господьство, и едину власть, во вся веки.

*Богородичен:*

Яко святейши ангел чистая, прияла еси во святых почивающаго Бога всех: сего ради вси вернии поем тя, и славословим во вся веки.

*Ин. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте дела, яко Господа, и превозносите во вся веки.

Навык нелестно от прежде тебе постившихся отцев, отче, подвиги и борения, и потщался еси не явитися вторый: и яко не токмо явися, но уже и превзыде.

Исполнил еси молитву, еюже моляся Богу древле, треблаженне, твой хлеб всем предлагаю, глаголя: и тебе твоя от твоих приносим, Господи славы, во вся веки.

И словом, отче, и делом ты направляя сущыя с тобою к божественней стези, сам множае паче сих к сей направляемь, имже чудеса совершил еси: Бог бо молитвами твоими гумно умножи. (с. 126)

*Богородичен:*

Да радуется небо, да веселится и земля с человеки, Дева бо мариа творца всех неизреченно роди, емуже поим: тя превозносим, Христе, во веки.

*Песнь ф~. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Возмогл еси, силою божественною укрепляемь, иероне пречудне, многокозненнаго поборити, ума крепостию, и привел еси Христу страстотерпцев собор твоими поученьми, с нимиже верою тя присно ублажаем.

Явистеся воинство честное, во Христе собрано, великоименитии, и противистеся ко властем миродержца: и победивше их оружием божественныя веры, венцы взясте от руки живоначальныя, веселящеся.

Взыграй, о мелитине! привед многочисленный собор вседержителю честных мучеников, ихже митрополия вышняя имать, священно течение совершивших, и со всеми верно сих грады ублажай всегда.

Солнце незаходимое Христе, молитвами славных мучеников твоих, совершающыя их светоносное и божественное страдание светлыми зарями просвети и освяти, и тамо общники царствия, яко Бог, сподоби.

*Богородичен:*

Трепещу твоего, едине царю, суда будущаго, и устрашаюся, да не како в страсть и мучение ввергуся: но очисти мя от всякия скверны греховныя, молитвами пречистыя твоея матере, яко человеколюбец.

*Ин. Ирмос:*

*От*
Бога Бога слова, неизреченною мудростию пришедшаго (с. 127) обновити адама, ядию в тление падшаго люте, от святыя Девы неизреченно воплотившагося нас ради, вернии единомудренно песньми величаем.

Леностию, увы мне, житие соверших все, и боюся суда страшнаго: но, о человеколюбче Господи!. молением лазаря, слезныя ми посли струи, да теми омыю скверну прегрешений моих.

Тиху имея душу, кроток же зрак влепоту имел еси, отче, и уветлив ко всем весь являяся, струями же твоих глагол напаяя душы, мудре: яже тишину и нам Христа умоли подати.

Явственнейшу всем добродетель твою божественную подобно явити хотя Бог, горе приступити тя, преподобне, содея к жестокой, от неяже паче, отче, лучи удобь испущая жития, озарил еси вселенную.

*Богородичен:*

Милостива тогда яви мне судию сына твоего, егоже родила еси без семене, во время егда сядет, якоже пишется, на престоле святем, судити, отроковице, вся земныя, о ихже в житии безместных содеяша.

*Светилен. Подобен:*
Жены услышите:

оружием честнаго твоего креста защитившеся страстотерпцы твои, слове, противныя силы крепко победиша, и мучителя посрамиша, по тебе пострадаша, и тебе, Христе мой, всех царю, сцарствуют купно.

*И преподобнаго. Подобен:*
Небо звездами:

Богоносца вси и владычня подражателя восхвалим песньми лазаря приснопамятнаго, демонское свирепство разорившаго божественною силою.

*Богородичен:*

Тя даниил прописа несекомую гору, от неяже честный (с. 128) камень отсечеся, сокрушая идольския храмы, богородительнице марие.

*На литургии, прокимен, глас з~:*
Честна пред Господем смерть преподобных его. *Стих:*
Что воздам Господеви: *Апостол, к галатом, зачало сг~и. Аллилуиа, глас з~:*
Блажен муж, бояйся Господа: *Стих:*
Сильно на земли будет семя его. *Евангелие матфеа, зачало и~. Причастен:*
В память вечную будет праведник:

