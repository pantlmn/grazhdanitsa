<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 128)

*Месяца тогоже в и~-й день.*

*Собор святаго архистратига михаила, и прочих безплотных сил.*

*Аще храм собора святаго архистратига михаила, или изволит настоятель творити бдение:*

*На малей вечерни, на*
Господи, воззвах, *стихиры на д~. Глас а~.*

*Подобен:*
Всехвальнии мученицы:

Безплотнии ангели, * божию престолу предстояще, * и отонудными светлостьми облистаеми, * и светолитии вечно сияюще, * и свети бывающе втории, * Христу молитеся, * даровати душам нашым * мир и велию милость.

*Дважды.*

Безсмертнии ангели, * жизни истинно негибельныя, * от первыя приемше * жизни, всеблаженнии, * присносущныя славы, * и святии зрителие мудрости вечныя бысте, * света исполняеми, * и свещы сообращаемыя, * прилично показуемии.

Архангели, ангели, * начала, престоли, * господьствия и серафими шестокрилатии, * и многоочитии (с. 129) херувимы божественнии, * мудрости органи: * силы, и власти божественнейшии, * Христу молитеся, * даровати душам нашым * мир и велию милость.

*Слава, глас д~:*

Ангельских ликов чиноначальниче, на небесех престолу: предстоя трисолнечнаго божества, и богатно осияваемь божественными светлостьми, испущаемыми непрестанно оттуду, и нас сущих на земли, трисвятое пение радостно поющих, страстей мглы избави, и просвещением уясни, михаиле архистратиже, молитвенниче о душах наших.

*И ныне, Богородичен:*

*На стиховне стихиры, глас з~. Подобен:*
Тридневен:

Архангельския силы, Христе, * престолу предстояще твоему, * молятся о роде человечестем. * тех убо мольбами, * языков дерзость низложи, * мир всем верным подая.

*Стих:*
Творяй ангелы своя духи, и слуги своя пламень огненный.

округ престола всех царя * присно ликующе, * ангелов чини * нас сохраняйте, * верою вас призывающыя, * и мучения всех избавите.

*Стих:*
Хвалите его вси ангели его, хвалите его вся силы его.

отец, иже над всеми Бог, силы небесных умов * без\ъобразны и невещественны, * певцы трисолнечныя славы своея, * и единственное слово * и дух приведе.

*Слава, и ныне, Богородичен. Подобен: тойже:*

Радуйся, Богородице Дево, * с гавриилом согласно * тебе вопием: * ты бо, радость первую * свыше приимши, * радости вся ны исполни.

*Тропарь, глас д~:*

Небесных воинств архистратизи, молим вас присно мы недостойнии: да вашими молитвами оградите нас (с. 130) кровом крил невещественныя вашея славы, сохраняюще ны припадающыя прилежно и вопиющыя: от бед избавите ны, яко чиноначальницы вышних сил.

*Слава, и ныне, Богородичен а~-й гласа.*

*На велицей вечерни, на*
Господи, воззвах, *стихиры, на и~. Глас д~.*

*Подобен:*
Яко добля:

Трисолнечнаго божества * предстатель светлейший михаиле, являяся архистратиже, * с горними силами зовеши, радуяся: * свят еси отче, * свят еси собезначальное слово, * свят еси и святый душе, * едина слава, * едино царство и естество, * едино божество и сила.

И вид твой огнен, * и доброта чудна, * михаиле первоангеле: * невещественным бо естеством * преходиши концы, * исполняя повеления всех творца, * силен в крепости твоей познаваемь, * и источник исцелений храм твой соделовая, * званием твоим святым почитаемый.

Творяй ангелы твоя, * якоже писася, духи, * и служащыя тебе пламень огненный: * посреде чинов первенствующа, * показал еси, Господи, твоих архангельских, * михаила архистратига, * твоим мановением повинующася, слове, * и песнь трисвятую * со страхом возглашающа славе твоей.

*Ины стихиры, глас д~. Подобен:*
Дал еси знамение.

ум предвечный, * свет состави вторый, * гавриила, тебе причастии божественными * просвещающаго всю вселенную, * и юже от века открывающаго нам, * божественную и великую истинно тайну: * во утробе воплощаемаго девственней, * суща безтелеснаго, и бывша человека, * во еже спасти человека. (с. 131)

Престолу предстоя трисолнечнаго божества, * и богатно осияемь божественными светлостьми, * испущаемыми непрестанно оттуду, * сущыя на земли радостно ликующыя, * и благохвалящыя тя, * страстей мглы избави, * и просвещением уясни, * гаврииле архистратиже, * молитвенниче о душах наших.

Сокруши свирепства агарянская, * на стадо твое часто находящая: * устави раздоры церкве: * укроти бурю безмерных искушений: * избави бед и обстояний * любовию чтущыя тя * и под кров твой прибегающыя, * гаврииле архистратиже, * молитвенниче о душах наших.

*Слава, глас з~. Византиево:*

Срадуйтеся нам вся ангельская чиноначалия, первостоятель бо ваш, и наш предстатель, великий архистратиг, в днешний день, в честнем его храме, преславно являяся освящает. темже по долгу воспевающе, тому возопиим: покрый нас кровом крил твоих, величайший михаиле архангеле.

*И ныне, Богородичен:*

Срадуйтеся нам вся девственных ликостояния, предстательница бо наша, и ходатаица, и покров, и великое прибежище, в днешний день, в честнем ея и божественнем храме, скорбящыя утешает. темже по долгу воспевающе сию, возопиим: покрый ны божественным предстательством твоим, пречистая Богородице владычце.

*Вход. Прокимен дне.*

*Иисуса навина чтение.*

[Глава е~] Бысть егда бяше иисус у иерихона, и воззрев очима своима, виде человека, стояща пред ним, и мечь его обнажен в руце его. И пришед иисус, рече ему: наш ли еси, или от сопротивных наших; (с. 132) он же рече ему: аз архистратиг силы господни, ныне приидох семо. И иисус паде лицем своим на землю, и рече ему: Владыко, что повелеваеши твоему рабу; И рече архистратиг Господень ко иисусу: разреши сапог твой от ног твоих, место бо, на немже ты стоиши, свято есть. и сотвори иисус тако.

*Судей Исраилевых чтение.*

[Глава з~] Бысть во дни оны, укрепися мадиам на сыны Исраилевы, и тии возопиша ко Господу Богу: и се ангел Господень прииде, и седе под дубом, иже во евфрафе, в земли иоаса, отца езримова, и гедеон, сын его, млатяше пшеницу на гумне, еже бежати с нею от лица мадиамля. И явися ему ангел Господень, и рече к нему: Господь с тобою, сильный крепостию. И рече к нему гедеон: во мне, Господи мой, и аще есть Господь с нами, и чесо ради обретоша ны вся злая сия; и где суть вся чудеса его, елика поведаша нам отцы наши, глаголюще: не из египта ли изведе нас Господь; и ныне отверже ны Господь, и предаде ны в руку мадиамлю. И воззре на него ангел Господень, и рече ему: иди в крепости твоей сей, и спасеши Исраиля от руки мадиамли: и се послах тя. И рече к нему гедеон: во мне, Господи, в чесом спасу Исраиля; се тысяща моя хуждша в манассии, и аз есмь мний в дому отца моего. И рече к нему Господь: понеже аз буду с тобою, и избиеши мадиама, яко мужа единаго. И рече к нему гедеон: и аще обретох благодать пред очима твоима, и да сотвориши мне днесь знамение, яко ты глаголеши со мною, не отиди отсюду, дондеже приити мне к тебе, и принесу жертву мою, и пожру пред тобою. И рече к нему ангел Господень: аз есмь, и премедлю, дондеже (с. 133) обратишися ты. Гедеон же вниде. и сотвори козлище от коз, и четверть муки опресноков, и вложи с мясом в кошницу, и юху влия в горнец, и изнесе к нему под дуб, и поклонися. И рече к нему ангел Господень: возьми мяса и хлебы пресныя, и положи у камене онаго, и юху излий: и сотвори тако. И простре ангел Господень конец жезла, сущаго в руце его: и коснеся мясом и хлебом пресным, и возгореся огнь из камене, и пояде мяса и опресноки, и ангел Господень отиде от очей его. И виде гедеон, яко ангел есть Господень: и рече гедеон: увы мне, Господи, Господи, яко видех ангела господня лицем к лицу. И рече ему Господь: мир тебе, не бойся, не умреши. И созда тамо гедеон жертвенник Господу, и назва его, мир Господень, даже до дне сего.

*Пророчества исаиина чтение.*

[Глава д~и] Тако глаголет Господь: вся земля да вопиет с веселием. И древа ливанова да возвеселятся о тебе, и кедри ливановы рекут: отнележе ты уснул еси, не взыде секий нас. Ад доле огорчися, сретив тебе, грядущу ти воздвиже на тя исполины вся начальствовавшыя землею. аще востали быша от престол своих вси царие язычестии, вси отвещают, и рекут тебе: и ты пленен еси якоже и мы, с нами же причтался еси. Сниде во ад слава твоя, и многое твое веселие: под тобою постелют гнилость, и покров твой черви. Како спаде с небесе денница, заутра возсиявающая; сокрушися на землю, посылаяй ко всем языком. Ты бо рекл еси в помышлении твоем: на небо взыду, верху звезд небесных поставлю престол мой. И сяду на горе высоцей, на горах высоких сущих к северу. И взыду вышше облаков, и буду подобен (с. 134) вышнему. Ныне же во ад снидеши, во основания земли. И видевшии тя почудятся, и рекут о тебе: сей человек смущаяй землю, потрясаяй цари: положивый вселенную всю пусту, и грады ея низложи, и плененных не разреши в домы их. Вси царие язычестии успоша в чести, человек в дому своем: ты же отвержен будеши в горах, яко мертвец возгнушен со многими мертвецы, избоденными мечем, низходящими во ад. Имже образом риза кровию намочена, не будет чиста, сице ниже ты будеши чист: зане землю мою погубил еси, и люди моя поразил еси, и не пребудеши в вечное время.

*На литии стихиры, глас а~. Киприаново.*

умных сил архистратизи, предстояще непрестанно владычню престолу, молитеся ко Господу, мир миру даровати, и душам нашым велию милость.

*Арсениево.*

Чиноначальник вышних сил, михаил первостоятель божественных чинов, днесь нас к торжеству созва, иже всегда с нами ходяй, и сохраняяй вся от всякаго диаволя обстояния. приидите убо празднолюбцы и Христолюбцы, цветы добродетелей вземше, чистыми помыслы, и совестию благостоянною, архангелов собор почтим: той бо непрестанно Богу предстоя, и трисвятую песнь воспевая, молит спастися душам нашым.

*Глас в~. Студитово:*

Невещественное существо, умных сил предстательствующе, и трисолнечныя славы блистаньми, светодающе вселенней, архистратизи, непрестанным гласом трисвятую песнь воспеваете. темже молитеся, спастися душам нашым. (с. 135)

*Глас тойже. Арсениево:*

Невещественный престол окружающе, умная существа, божественнии безтелеснии, трисвятую песнь правителю Богу пламенными устнами поете: святый Боже, отче безначальный. святый крепкий, сыне собезначальный. святый безсмертный, единосущный душе, отцу и сыну спрославляемый.

*Анатолиа:*

Безтелесными устнами, и умными усты ангельстии чини непрестанное пение приносят твоему неприступному божеству, Господи, и уми чистии и служителие твоея славы хвалят тя, Господи, с нимиже михаил безтелесный, и гавриил, зело благолепнейший, и первостоятелие горних сил, архистратизи ангельстии, учредителие наши днесь быша: песни песней повелевающе нам пети неприступней славе твоей, человеколюбче, ейже молятся непрестанно за душы нашя.

*Слава, глас д~:*

огненными устнами поют тя херувими, Христе Боже, безтелесными же усты немолчно славословит тя архангельский лик: михаил же архистратиг вышних сил победную песнь непрестанно приносит славе твоей: той бо нас днесь озари к торжеству светлому, возбряцати достойне псаломски хвалу трисвятую бренными устнами, яко всяческая твоего хваления исполнишася, и подаеши миру тем велию милость.

*И ныне, глас тойже. Георгиа никомидийскаго:*

Днесь боговместимый храм Богородица в храм Господень приводится, и захариа сию под\ъемлет. днесь святая святых радуются, и лик ангельский таинственно торжествует. с нимиже и мы, празднующе днесь, с гавриилом возопиим: радуйся, благодатная, Господь с тобою, имеяй велию милость. (с. 136)

*На стиховне стихиры, глас а~. Подобен:*
Небесных чинов:

Ангельски в мире торжествующе, * сущему на престоле славы Богу седящему * возопиим песнь: * свят еси отче небесный, * свят еси соприсносущное слово, * свят еси и душе всесвятый.

*Стих:*
Творяй ангелы своя духи, и слуги своя пламень огненный.

Небесным первствуя в дерзновении мнозем, * и предстоя престолу страшному в славе, * самовидче неизреченных, * спаси ны, михаиле, архистратиже, * сущыя в нуждах бед и напастей, * молитвами твоими, молимся.

*Стих:*
Хвалите его вси ангели его, хвалите его вся силы его.

Безплотных ангелов первый еси, * и служитель божественнаго светозарения онаго, * самовидец же и таинник, * спаси ны, михаиле архистратиже, * летно чтущыя тя благочестно, * и поющыя Троицу верно.

*Слава, и ныне, глас и~. Иоанна монаха:*

Яко чиноначальник и поборник, и ангелов началовождь архистратиже, всякия нужды и скорби, недугов и лютых грехов свободи, верно воспевающыя и молящыя тя, славне, яве яко невеществен невещественнаго зря, и неприступным светом владычния славы осияемь: той бо человеколюбно плоть нас ради от Девы прият, спасти восхотев человечество.

Тропарь, глас д~: Небесных воинств: *Дважды.*

И Богородице Дево: *единожды:*

*На утрени, на*
Бог Господь, *тропарь,*
Небесных воинств: *Дважды.*

*Слава, и ныне, Богородичен:*
Еже от века утаеное:

*По а~-м стихословии седален, глас а~. Подобен:*
Гроб твой, Cпасе:

Престолу страшному предстояще присно, и светлыми (с. 137) зарями трисолнечнаго божества осияеми, просветите ны, греховный мрак отгоняще, ваш собор празднующыя светло, и прилежно молите избавитися нам от бед, пресветлии молитвенницы.

*Слава, глас тойже. Подобен:*
Лик ангельский.

Лик ангельский архистратига имея божественнаго михаила, с ним святей Троице приношает пение, от не сущих бо содетель всяческих, воинства огнезрачных чинов словом приведе.

*И ныне, Богородичен:*

упование Христиан, пресвятая Дево, егоже родила еси Бога, паче ума и слова, непрестанно моли с горними силами, подати оставление грехов наших всех, и исправление жития, верою и любовию присно славящым тя.

*По в~-м стихословии седален, глас в~. Подобен:*
Егда снизшел еси:

Посреде полков ангельских старейший явился еси, михаиле архистратиже, вышняго царя непрестанно моли, дольних мучителей гордыню низложити. и яко имея дерзновение у престола огнезрачнаго, моли за ны непрестанно рабы твоя.

*Слава, глас д~. Подобен:*
Скоро предвари:

Херувими и серафими, многоочитая архангелов служителей воинства, со властьми престоли, господьства, ангели, силы же и начала, молят тя творца нашего и Бога и Владыку, да не презриши моления людей согрешивших, Боже многомилостиве.

*И ныне, Богородичен:*

Дево всенепорочная, яже пресущнаго Бога рождшая, со безплотными того непрестанно моли, оставление прегрешений, и исправление жития дати нам прежде конца, верою и любовию поющым тя по долгу, едина всепетая.

*По полиелеи седален, глас и~. Подобен:*
Премудрости:

Небесных чинов наставник, служитель же славы (с. 138) божественныя, достойно быв повелением зиждителя твоего, Христианом еси ходатай спасенный, невещественною твоею славою земныя назирая. темже по долгу восхваляем тя вси, божественное твое днесь воспевающе торжество, михаиле архистратиже, моли Христа Бога, грехов оставление даровати празднующым любовию святое твое торжество.

*Слава, глас д~. Подобен:*
Скоро предвари:

Ангельстии чини со страхом предстоят престолу твоему, Владыко Христе Боже, и иже оттуду зарями присно просвещаеми, песнь ти немолчно победную воспевают, ихже священными молитвами мир миру даруй, и душам нашым велию милость.

*И ныне, Богородичен:*

Чистая и всенепорочная и неискусомужная Дево Мати, яже едина безлетнаго сына и слова божия в лето порождши, сего со безплотными честными небесными силами моли, даровати нам очищение грехов, и велию милость.

*Таже степенна, а~ антифон д~-го гласа. Прокимен:*
Творяй ангелы своя духи, и слуги своя пламень огненный. *Стих:*
Благослови, душе моя, Господа: Всякое дыхание: *Евангелие матфеа, зачало н~в. Слава:*
Молитвами архангелов: *И ныне:*
Молитвами Богородицы:

*По н~-м псалме стихира, глас з~:*

Ангели твои, Христе, престолу величества во страсе предстояще, и твоим светолитием присно осияваеми, в вышних песнопевцы твои, и совета твоего служителие, от тебе низпосылаеми, дают просвещения душам нашым.

*Канон Богородицы, со ирмосом на з~. Глас и~. Ирмос по дважды:*
Поим Господеви, проведшему люди своя: *писан во октоихе во осмом гласе: в неделю на утрени третий канон. И*
(с. 139) *безплотных два канона, на и~. Первый канон, творение иоанна монаха, егоже краегранесие:*

Да торжествуем, богомудрии, похвалу собору безплотных.

*Глас и~. Песнь а~. Ирмос:*

Песнь возслем, людие, чудному Богу нашему, свободившему Исраиля от работы, песнь победную поюще и вопиюще: поим тебе единому владыце.

Вси воспоим вернии, вся управляющую невещественныя горних ликов чиноначалия, Троицу несозданную, свят, свят, свят еси, вопиюще, Боже вседержителю.

Положил еси тварей начало, существо безплотное, творче ангелов, пречистый твой престол окружающее звати тебе: свят, свят, свят еси, Боже вседержителю.

Радуйся, гаврииле, тайновидче божия воплощения, михаиле же, чинов невещественных первостоятелю, непрестанно зовуще: свят, свят, свят еси, Боже вседержителю.

*Богородичен:*

Трепещу таинства, Христе, твоего снизхождения, яко, иже естеством Бог, приял еси от Девы родитися, яко человек, да спасеши мир от работы противнаго.

*Другий канон, творение тогожде иоанна монаха.*

*Глас тойже. Песнь а~. Ирмос:*

Колесницегонителя фараоня погрузи, чудотворяй иногда моисейский жезл, крестообразно поразив и разделив море, Исраиля же беглеца, пешеходца спасе, песнь Богови воспевающа.

умныя безплотных чинов лики, песньми, яко служители божественныя, приидите, восхвалим, лик совокупльше, о нашем спасении непрестанно молящыяся, и о покаянии нашем срадующыяся.

Иже ангелов началовожди, и пред\ъизбраннии, и чиноначальницы светлии, безплотныя умы днесь (с. 140) воздвижут к навершению праздника светлыя их памяти: с нимиже купно радуются человецы, пение Троице приносяще.

Да возвеселимся со ангелы днесь человецы, духовне в радости: гавриил бо паки ныне благовествует церквей соединение, и низложение всякия противныя ереси, в памяти архистратигов.

*Богородичен:*

Раждаеши сущее паче естества, пречистая, в тебе всельшееся отчее слово, духом святым, во дву убо естествах и хотениих суща, во впостаси же непреложно единей, еяже и зрак целуем.

*Катавасиа:*
Отверзу уста моя:

*Песнь г~. Ирмос:*

Страх твой, Господи, всади в сердца раб твоих, и буди нам утверждение, тя во истине призывающих.

Крепостию поставил еси, безсмертне, сильныя, совершающыя всесвятую твою волю, тебе в вышних всегда предстоящыя.

Таинники твоего вочеловечения, и честнаго востания, ангельския чиноначальники, Христе, за ны приими молящыяся.

Ангелы приставил еси хранители человеком, яко благоутробен: служители же показал еси, Христе, спасения твоих угодников.

*Богородичен:*

Неизреченно зачала еси Господа и Cпаса, богоневесто, избавляющаго ны от лютых, тя воистинне призывающыя.

*Ин. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Ангелов первейший, и Троицы свет вторый, явился еси нам, михаиле начальниче, верно благохвалящым тя. (с. 141)

Зарею божественныя благодати гавриил верно исполни всю землю, божие проповедав во плоти пришествие.

Сопруг приснопеваемый, и светозарная двоице невещественная, светы божия верно совершающыя вашу память покажите.

*Богородичен:*

Воспе исаиа твое, еже паче ума, чистая, рождество: пою и аз, да онаго получу очищения.

*Седален, глас и~. Подобен:*
Повеленное:

Небесных начальницы, и первостоятелие высокопрестольных и страшных божественныя славы, михаиле и гаврииле архистратизи, ангелов чиноначальницы, со всеми безплотными, о служителие владычни! о мире непрестанно молящеся, испросите оставление прегрешенных нами, и милость и благодать обрести в день судный.

*Дважды.*

*Слава, и ныне, Богородичен:*

Богоблагодатная, чистая, благословенная, благоутробия ради щедрот из тебе рождшагося, с вышними силами, и архангелы, и всеми безплотными моли непрестанно, подати нам прежде конца милостивно прощение грехов и жития исправление, яко да обрящем милость.

*Песнь д~. Ирмос:*

Всел еси на кони, апостолы твоя, Господи, и приял еси рукама твоима узды их, и спасение бысть еждение твое верно поющым: слава силе твоей, Господи.

Всел еси на ангелы, якоже на кони, человеколюбче, приял еси рукою твоею брозды их, и спасение бысть еждение твое непрестанно вопиющым: слава силе твоей, Господи.

Покрывает ангелы добродетель твоя, человеколюбче, и земли исполняет концы твоего славнаго, безначальне, божественнаго хваления, с ними тебе вопиющи: слава силе твоей, Господи. (с. 142)

Изшел еси, щедре, на спасение людей твоих, Христе, созываеши же други, силы твоя, и веселие бысть пришествие твое верно тебе вопиющым: слава силе твоей Господи.

*Богородичен:*

Дева и Мати преестественно явилася еси, всечистая, яко Бога тогожде и человека Христа рождшая, емуже со страхом вопиют ангельския чини: слава силе твоей, Господи.

*Ин. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Во иерихоне явися силы господни архистратиг воюющему древле иисусу навину, победотворя и поборствуя, михаил великий, безплотных начальник сый, от негоже прием силу, слуга Господень, копием пленив, ят сопостаты.

Начальник некогда безплотных сил явися, нося, чада благовещения, захарии иерею гавриил великий и божественный истинно архангел: темже глас словесе, родивыйся иоанн отцу своему глас проглаголания отдает.

Радуются радостию вси концы земнии днесь, честную память празднующе архангелов твоих, Боже, михаила божественнаго и гавриила богомудраго: срадуется же купно и весь ангельский чин, яко сохраняется мир покровом их.

*Богородичен:*

Едина чистая пребыла еси и по рождестве, едина токмо явилася еси безмужная, млеком питающая слово отчее истинное, духом святым приемшее рабий зрак по нам, Дево Богородице, егоже, божественное чтуще зрака подобие, почитаем.

*Песнь е~. Ирмос:*

*От*
нощи неведения, по душеловительному пути присно (с. 143) блудящаго, светом разума твоего, Господи, преднаставляя мя, на стезю заповедей твоих направи.

Невозвратным желанием присно к высоте, к тебе, Христе, носими, крайнейшему всех желаний, ангельския силы непрестанно тя славят.

Ты умныя по существу, нетленныя благодатию твоею, Христе, устроил еси песнопевцы твоего величества, ангелы твоя, по образу соделав, непостижиме.

Ты непреклонны на горшее, к тебе приближением, Христе, сохранил еси твоя слуги, источник бо благости ты еси, благотвориши достойно тебе служащыя.

*Богородичен:*

умерщвленную мою душу страстьми мерзскими, всенепорочная, оживи, жизни хранителя рождшая, и к стези вечней и блаженней жизни управи.

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

Непокоряющуся древле божиим неизреченным и божественным чудесем, валааму волхву, на распутии ангел ослу явився, страшно обличи, и словесно животное показав, естества премени познание.

Яту бывшу петру, и в темнице пребывающу, ангел, явися божий, от рук иродовых, и уз и смерти избавляя. темже, приидите вси, яко душ хранители божественныя, мудрыя архангелы да почтим.

Браней крамолы, ангели, архангели, божественныя силы божия, и церковныя ереси, и вся соблазны вашими разрешите к Богу присными мольбами, и нас в мире соблюдите. (с. 144)

*Богородичен:*

Во дву существах единаго тя вемы Бога твари, действы обема и хотении, суща неслитна, сына божия, от жены плоть приимша, еяже образ почитаем на дщицах.

*Песнь з~. Ирмос:*

Иону в ките, Господи, единаго вселил еси, мене же связаннаго мрежами вражиими, яко от тли онаго, спаси.

Боголепне от не сущих, Господи, словом твоим привел еси существа небесных, безсмертных воинств световидны тыя соделовая.

Таинницы честнии божия хваления бысте, безплотнии, граждане небесныя и божественныя истинно скинии, творцу достойно служаще.

Безплотных чини умнии тя, сыне божий пребезначальный, хвалят непрестанно, и славословят, яко творца и создателя всяческих.

*Богородичен:*

Со отцем в вышних, пречистая, безначальне седящаго на об\ъятиих твоих восклонити сподобилася еси: егоже нам подаждь, чистая, рабом твоим, милостива.

*Ин. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Яко огнь, и пламень, и свет, безплотныя сущыя, от вещественныя тли умом восперяеми, бренными устнами невещественныя со страхом песньми да почтим.

умертвите страстей бури, архангели, и утишите с ними возмущения вся на веру, святии Троицы суще огнезрачнии архистратизи.

Архангели божии, безплотных начальницы, (с. 145) предстательством вашим от всякия ереси нас сохраните, михаиле, начальниче, и гаврииле, архистратизи.

*Богородичен:*

Из утробы явился еси волею, от неискусомужныя воплощаемь, безплотен сый, яко Бог, Христе, плотоносец же, яко человек, был еси: егоже подобия, вернии, вид почитаем.

*Кондак, глас в~:*

Архистратизи божии, служителие божественныя славы, ангелов начальницы и человеков наставницы, полезное нам просите и велию милость, яко безплотных архистратизи.

*Икос:*

Рекл еси, человеколюбче, в писаниих твоих, множеству радоватися ангелов на небеси о человеце едином кающемся, безсмертне. темже мы, иже в беззакониих, безгрешне, едине сердцеведче, тя молити всегда дерзаем, яко благоутробнаго, ущедрити и низпослати недостойным умиление, Владыко, подаяй нам прощение: о всех бо нас молятся тебе безплотных архистратизи.

*Песнь з~. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Светы явил еси, щедре, ангелов твоих невещественное существо, неизреченнаго света исполняеми непрестанно, благословен еси, зовущыя, Боже, во веки.

Емуже предстоят непрестанно, служаще тмы ангелов, лица же зрети не терпят зрения, благословен еси, зовуще, Господи Боже, во веки.

Словом твоим впостасным ангельское естество соделал еси: освятив же божественным духом, Троицу богословити научил еси, Боже, во веки. (с. 146)

*Троичен:*

Три убо умствующе впостаси, неописанное славим существо, отца, слова со духом, вопиюще: благословен еси, Господи Боже, во веки.

*Ин. Ирмос:*

*От*
иудеи дошедше, отроцы в вавилоне иногда, верою троическою пламень пещный попраша, поюще: отцев Боже, благословен еси.

С лики безплотных, и человеческий род, приидите, поклонимся, в благознаменитый день сей память совершающе мудрых архангелов Христовых, свят, свят, свят поюще, Боже отец наших.

Яко страннолюбивии древле, авраам боговидец и лот славный учредиша ангелы, и обретоша общение со ангелы, зовуще: свят, свят, свят еси, Боже отец наших.

Маною доблественному и товиту премудрому явишася ангели, воздающе натрижнения жития по достоинству: и отроков ангел угаси пламень иногда, в пещи огненней сущих.

*Богородичен:*

Все наше по существу от Девы понесл еси, кроме изменения, Иисусе, естествы сугуба, но единаго впостасию, отечески тя проповедуем: егоже и вид верно почитаем, из\ъобразующе.

*Песнь и~. Ирмос:*

На горе святей прославльшася, и в купине огнем приснодевы моисеови тайну явльшаго, Господа пойте, и превозносите во вся веки.

Ангельскому поревнуим житию, и мысли вперим к высоте: и с ними невещественно воспоим Господа, поюще и превозносяще во вся веки.

Ликовственницы ликования небеснии, престол обстояще славы, окрест Бога же всегда обращающеся, ангели поют и превозносят его во вся веки. (с. 147)

Невещественнаго огня творящей пламень, на высоте непрестанно служащыя, и ангелы духи являющей, Троице покланяемся и славословим во вся веки.

*Богородичен:*

Емуже на небеси предстоят с трепетом тмы ангел и архангел, того на об\ъятиих носити сподобилася еси, Богородице: моли спастися славословящым его во вся веки.

*Ин. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Начальник ангелов бысть михаил архангел: но славится с ним светлее таинник благодати, и Девы обручитель честный, воевода безплотных, достойно радость предвозвещая гавриил вопиющым: людие, превозносите Христа во вся веки.

Ангельския чины в различном зраце увидев иезекииль, предсказуя, проповедаше: в нихже шестокрильнии серафими предстояху, и херувими многоочитии окружаху, с нимиже архангелы пресветлыя зряше, Христа славословящыя во вся веки.

Яко страшно пришествие втораго седалища твоего, явленнотворя даниил, предглаголаше: яко престоли поставишася, и ветхий седяше, и тмы ангелов ввождаше, со страхом предстоящыя и гласы немолчными вопиющыя Троице во вся веки.

*Богородичен:*

отцу и духу единосущное слово, волею явися и нам из Девы сообразен, не смесив в друг друга, яже страшнаго соединения: един бо и тойжде во обоих (с. 148) показуется, в дву существах и единой впостаси: егоже ныне подобия образу покланяемся.

*Песнь ф~. Ирмос:*

уставы прешла еси естества, содетеля заченши и Господа, и дверь спасения мирови была еси: тем тя, Богородице, непрестанно величаем.

Тя, неизреченно соединившаго небесным, Христе, земная и едину церковь совершивша ангелов и человеков, непрестанно величаем.

Ангели же и архангели, престоли, власти и господства, начала же и силы, херувими и серафими, с Богородицею о мире молитеся.

Всех предстателие показующиися, михаил с гавриилом, посетите от любве чтущыя всепразднственную память вашу и верно воспевающыя: спасайте от всякаго обстояния.

*Богородичен:*

Радуйся, святая богоневесто. радуйся, свет миру рождшая верным. радуйся, стено и покрове всех нас: Бога, яко благодетеля, за ны непрестанно моли.

*Ин. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

Недугующих и плавающих и сущих в нуждах ко спасению поборницы явистеся, безплотных первии михаиле и гаврииле.

Сил и престолов божественных сликовственник, яко воевода ангельский и таинник божий, о нас спасу, гаврииле, молися.

Яко хранителие мира и церкве и чиноначальницы вышних сил, о нас Cпаса умолите.

*Богородичен:*

Согласно, Богородице, тя славословим, яко от страстей и (с. 149) бед спасаеши ны, и наша моления во благих исполняеши.

*Светилен. Подобен:*
Духом во святилищи:

огненных, архистратиже, слуг предстательство от отца приял еси, михаиле, светов: тем и сияние того славы сияющее имаши, округ пречистаго престола ты предстоя, яко первый невещественных чинов.

*Слава: Подобен:*
Со ученики:

Невещественных сил, архангел и ангел, господьств и престол, и начал предстатель пред богом постоянный, архистратиже божественне, михаиле преславне: нестерпимому бо престолу предстояй, покрый, соблюди, сохрани и спаси вся, верою тя почитающыя, мирскаго предстателя.

*И ныне, Богородичен:*

Честнейшая еси херувим славных и серафим, всепетая, страшных без сравнения славнейшая, и всех святых ангел святейшая, пречистая: зиждителя бо всех плотски неизреченно родила еси, Богородице: егоже моли, рабом твоим разрешение даровати прегрешений.

*На хвалитех стихиры, на д~, глас а~. Подобен:*
Небесных чинов:

Небесных чинов яко предначальника * и сущих на земли человеков крепкаго тя предстателя, * хранителя же и избавителя * воспеваем верно, * михаиле архистратиже, * молящеся, всякия тлетворныя болезни нас избавити.

Чиноначальник сый горних божественных сил * днесь созывает человеческия лики, * един со ангелы светлый праздник составити, * собора их божественнаго, и купно песнь Богу * воспети трисвятую.

Под кров божественных ны крил твоих * прибегающыя верою, * михаиле, божественный уме, * соблюдай и покрывай чрез все житие: * и в час, архангеле, (с. 150) смертный, страшный, ты предстани помощник * всем нам благоприемнейший.

*Глас д~. Ефрема карийскаго:*

Трисолнечныя лучи божественным светом осияваеми, архистратизи, невещественных озаряете чиноначалия: якоже свет белообразне показующеся в вышних, огнь облистаете в мире неприступнаго божества. тем и трисвятую песнь пламенными устнами непрестанно поете: свят, свят, свят еси, Боже наш слава тебе.

*Слава, глас е~:*

Идеже осеняет благодать твоя, архангеле, оттуду диаволя прогонится сила: не терпит бо света твоего видети спадый денница. тем молим тя, огненосныя его стрелы, яже на ны движимыя, угаси ходатайством твоим, избавляя нас от соблазнов его, достохвальный михаиле архистратиже.

*И ныне, Богородичен:*

Блажим тя, Богородице Дево, и славим тя вернии по долгу, град непоколебимый, стену необоримую, твердую предстательницу и прибежище душ наших.

*Славословие великое, и отпуст.*

*На литургии Блаженна а~-го канона, песнь г~: и в~-го, песнь з~. Прокимен, глас д~:*
Творяй ангелы своя духи, и слуги своя пламень огненный. *Стих:*
Благослови, душе моя, Господа. *Апостол ко евреем, зачало т~е. Аллилуиа, глас в~:*
Хвалите Господа вси ангели его. *Евангелие луки, зачало н~а. Причастен:*
Творяй ангелы своя духи:

