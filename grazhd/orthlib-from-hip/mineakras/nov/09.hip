<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 151)

*Месяца тогоже в ф~-й день.*

*Святых мученик, онисифора и порфириа: и преподобныя матере нашея матроны:*

*И преподобныя феоктисты, яже от лезвы.*

*И празднование пресвятей Богородице, в честь иконы ея нарицаемыя скоропослушница.*

Служба ея писана в приложении.

*На*
Господи, воззвах, *стихиры мучеников. Глас и~.*

*Подобен: О*
преславнаго чудесе!

Мучениче страдальче, * блаженне онисифоре, * Христа Бога исповедал еси, * стражда крепчайше, * беззаконнующих пред судищем, * раны язв претерпев * и пожжения всего телесе. * темже венчался еси победы венцем, * живоначальнейшею рукою, всехвальне.

Мучениче страдальче порфирие, * кровей обагреньми себе помазал еси порфиру, * благодатию и силою духа, * в нюже одеявся, явился еси светлейший, * сцарствуя царствующему, * единому Богу нашему во веки, славне: * егоже прилежно всегда моли, * еже спастися всем нам.

Мученицы достославнии, * за всех жизнь * священно умерщвляеми, * на сковраде радующеся * разжженней простростеся, * и привязани коньми влачими, блаженный конец приясте. * тем прославляетеся и ублажаетеся, о нас всегда молящеся, присноблаженнии. *

*Ины стихиры преподобныя, глас д~: Подобен:*
Яко добля:

Плоти играния * постными подвиги * души любочестне покорила еси, * и Христу последовала еси, * и посреде постников вселилася еси всеговейно, о матроно, * угашающи распаления сластная * божественными тучами (с. 152) слез, * и зельнейшее желание * к зиждителю возжигающи.

Священное жилище * во многих пользу Богу воздвигла еси, * бывши храм духа, всемудрая, * чистотою душевною, * и путеводствила еси душы * к полезным подвигом постным, * и привела еси сия, якоже вено спасены, * о матроно, владыце: * с нимиже верою тя почитаем.

отроковицы возлюбиша * невестника и Господа, * учению твоему покаряющыяся, * и плотскую презревше слабость в дусе, * усердием страсти благочестно удержаша, * и введошася с тобою, * о матроно, * в чертог небесный и божественный, * всегда веселящеся.

*Слава, и ныне, Богородичен. Подобен: тойже:*

Яже Бога невместимаго * во чреве твоем вместившая, * человеколюбно человека бывша, * и наше смешение из тебе приимша * и обоживша яве, не презри мене, всечистая, ныне скорбяща: * но ущедри скоро, * и различныя вражды же и вреда лукаваго свободи.

*Крестобогородичен. Подобен:*

На кресте тя яко узре * пригвождена, Господи, * агница и Мати твоя дивляшеся, * и что видение сие, взываше, * сыне вожделеннейше; * сия ти неверный собор воздаде пребеззаконный, * иже многих твоих чудес насладивыйся; * но слава неизглаголанному сошествию твоему, Владыко.

*Тропарь мучеников, глас д~:*

Мученицы твои, Господи, во страданиих своих венцы прияша нетленныя от тебе Бога нашего: имуще бо крепость твою, мучителей низложиша, сокрушиша и демонов немощныя дерзости. тех молитвами спаси душы нашя.

*Слава, преподобныя, глас и~:*

В тебе, мати, известно спасеся еже по образу: (с. 153) приимши бо крест последовала еси Христу, и деющи учила еси, презирати убо плоть, преходит бо: прилежати же о души, вещи безсмертней. темже и со ангелы срадуется, преподобная матроно, дух твой.

*И ныне, Богородичен, или крестобогородичен.*

*Преподобныя феоктисты воследование поется на повечерии.*

*Канон,*

*Глас з~. Песнь а~. Ирмос:*

Яко по суху пешешествовав Исраиль, по бездне стопами, гонителя фараона видя потопляема, Богу победную песнь, поим, вопияше.

Яко чудна твоя жизнь и житие, ангелом касающися невещественным, новым и необычным нравом, теснотою паче естества, феоктисто, жительства твоего.

*От*
младенства мирскую пищу отнюд возненавидела еси и плотскую сласть, пост возлюбивши, имже обуздала еси стремления вся телесная.

Благую землю души твоея во младости незлобия обрете сеятель благих, и вложи семя жизни, собра плод сторичествующий.

*Богородичен:*

Тя, пречистую отроковицу, и верным крепкое заступление, феоктиста, от души издетска возлюбивши, всем добродетелем паче естества приятелище бысть.

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего. (с. 154)

Не утаися лукаваго, богоугодне живущи: сего ради содевает на плещи твои злая, и множество аравлян наводит лезве, отечеству твоему.

Пленену тя враги, праведных враг предати тщится: но близ избавитель, иже, абие от мерзских исхитив, чисту себе соблюде.

В паре острове врагов избегши руки, изволила еси монашествовати, яко птица в нем, и в тамо сущем храме приснодевы Богоматере, яко служебница пребывающи всегда.

*Богородичен:*

Всю надежду на тя феоктиста возложивши, Мати Дево отроковице, и тя покров и пищу и питие, и крепкое заступление в лютых стяжа.

*Песнь д~. Ирмос:*

Христос, моя сила, Бог и Господь, честная церковь боголепно поет, взывающи от смысла чиста, о Господе празднующи.

Тай отшедши во внутренняя и вещественная острова, видимых врагов избегла еси, невидимых же зельна приложися тебе рать.

Кто возможет твоя, преподобная, отнюд изрещи подвиги, яже имела еси к начальником тмы, страждущи; ихже и стрелы пламенны, и словеса неудобопостижна.

О иже хранящия тя божественныя благодати! како и едина и млада, разумных ефиоплян ополчение, в женстем естестве победивши, посрамила еси.

*Богородичен:*

Совершенным разумом в юности телесе феоктиста поживши, к твоей матери, Боже, утверди все упование свое, и приспе в старость добрую.

*Песнь е~. Ирмос:*

Божиим светом твоим, блаже, утренюющих ти душы (с. 155) любовию озари, молюся, тя ведети, слове божий, истиннаго Бога, от мрака греховнаго взывающа.

ум возвысивши к Богу, вся прешла еси желаемая падений и нужная телесе. тем ни глад тя, ни жажда, славная, ни мраз, ни нагота, ни зной победи.

Странное твое житие враг видя, яряся завистию, смущая тя и искушая козньми всякими, но не возможе запяти, непорочная, стопы твоя.

Стрелы младенец, лукаваго всяко приложений вменивши, невозвратно совершила еси новое пощения твоего обхождение, и посрамила еси сего тщее шатание.

*Богородичен:*

Яко блаженная в женах, тя, преблаженная Богородице, разумное заступление себе положи, о тебе сотворши силу, оскорбляющыя же изничтожи.

*Песнь з~. Ирмос:*

Житейское море воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

уставы естественныя превзыде, кроме потребных живши. тем, яко прикасающися, во плоти безвещественна пребываше, имже хотяше, сущих невидимых.

Проуведела еси духом святым твою кончину приближившуся. тем и видена была еси ловцем, Богу благоволившу, яко да не утаится твое житие страннообразное.

Яко виде тя, преподобная, в церкви ловец, зрак землен имущу кроме плоти и крове, удивлься мечтание зрети мняше, в толико истаявшу, о чудесе!

*Богородичен:*

Пречистая владычце, не отрини мене, лютыя нечистоты (с. 156) полна суща: но милостива буди мне и уветлива, приими приносящаго твоея феоктисты в молитвы моление.

*Седален, глас а~. Подобен:*
Гроб твой Cпасе:

Измлада Богу, феоктисто, вдана бывши, яко здание благое, и создавшему подобно, усердно иго его благое от юности вземши, не вкусила еси мятежа житейскаго, хранящи вся чувства. тем яко безплотна, странно на земли жительствоваше.

*Слава, и ныне, Богородичен:*

Безневестная, чистая Богородице Дево, едина верных предстательнице и покрове, бед и скорбей, и лютых обстояний вся избави, на тя надежду, отроковице, имущыя: и душы нашя спаси божественными молитвами твоими.

*Или крестобогородичен:*

Нескверная агница, агнца и пастыря повешена на древе мертва зрящи, плачущи вещаше, матерски восклицающи: како претерплю твое, еже паче слова, сыне мой, снитие и вольныя страсти, Боже преблагий;

*Песнь з~. Ирмос:*

Росодательну убо пещь содела ангел преподобным отроком, халдеи же опаляющее веление божие, мучителя увеща вопити: благословен еси, Боже отец наших.

Скоро разрешила еси устрашившемуся видения твоего боязнь, об\ъявивши приключшаяся тебе по божественному промыслу, чистая, о нихже и пред ним дала еси славу Богу благодарственно.

За шесть лет и тридесять постившеся, спасительнаго тела и крове причаститися не имущи, просиши приключшемуся ти, от него часть едину благоговейно принести к тебе.

Прииде, нося желаемое, и вложи всеговейно в руку (с. 157) твою: еже и приемши, и веселящися глаголала еси к Богу: ныне отпущаеши мя твою, Владыко, рабу милостивно, по глаголу твоему.

*Богородичен:*

Благоугодно тебе пожившую, всепетая, прияла еси служебницу твою, и сподобила еси неизреченных божественных благ: тоя молитвами и нас причастники сотвори, чистая, нетленныя пищи.

*Песнь и~. Ирмос:*

Из пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. Тя превозносим во вся веки.

Страшных таин причастившися верно, якоже желала еси, мати преподобная, оставила еси персть убо персти, честный же дух твой ангели честно принесоша Господу.

Приступив к тебе и паки ловец верный, благословения яко получити от тебе шед, обрете мертву лежащу тя законом естественным, и дивляшеся, что подобно ему содеяти.

Помышлением яко мняше, иже не навык добраго, богоугодно взем твою дерзостно руку честную, обещася прияти на честь святыя твоея памяти, блаженная, и жития соблюдение имети.

*Богородичен:*

Добродетели святых почитаю, владычце, добродетели же делания отнюд не стяжах: но, яко милостива, ущедри моя чувствия, и избави мя всезлобнаго обычая.

*Песнь ф~. Ирмос:*

Бога человеком невозможно видети, на негоже не смеют чини ангельстии взирати: тобою бо, всечистая, явися человеком слово воплощенно, егоже величающе, с небесными вои тя ублажаем.

Руку украдену вземшаго, с кораблем и бременем и пловущими удержала еси, пребывати во острове (с. 158) паре, дондеже уразумев он, нося сию, положи с мольбою к прочему честному твоему телеси.

Отпущеннии и удержаннии, сущия в тебе силы во искусе бывше, купно вси притекоша к мощем твоим, добре поклонитися и об\ъяти, ничтоже обретоша: невидима бо бывши образом, имже весть Бог.

Великих болезней изменение, большим от Христа, преподобная, приемши, и имущи дерзновение велико молитися ему, помяни почитающыя божественную память твою, и испроси нам грехов очищение и жития исправление.

*Богородичен:*

Вся хотя спасти Господь, тя себе матерь избрав, положи верным вину всякаго блага: сего беззаконием огорчивши, тобою уповаем обрести милость, милостивая владычце.

*Стихиры, глас а~. Подобен:*
Небесных чинов:

Вечных желающи получити благ, тлеющих все сладострастие, злое мнела еси куплю, и пищу страстей разжжение. тем издетска лику монашествующих сочеталася еси, чистая.

Нечистых духов не неведящи козней всех, противилася еси доблественно, из корене истерзающи страстная возращения, и младенцы злобы держащи Давидски, и разбивающи к камени Христу.

Манием божиим избегши ратных рук, водворилася еси в пустыни, Христа ищущи, претекла еси разумно мирское страстей море жития, и в пристанищи вышняго отишия, егоже возжелела еси, Христа зриши.

*Слава, и ныне, Богородичен.*

Радуйся, тучная горо: радуйся, седалище божие: радуйся, божественная державо: радуйся, неопалимая купино: (с. 159) радуйся, Богородице: радуйся, чертоже: радуйся, лествице небесная: радуйся, храме: радуйся, ручко, радуйся, скиние: радуйся, непрестающая миру радость.

*Крестобогородичен:*

Воздвижена яко виде на кресте агнца, непорочная Дева, плачущи вопияше: сладкое мое чадо, что новое и преславное видение; како содержай всяческая горстию, на древе пригвождаешися плотию;

*Канон октоиха един, и святых, два. Канон мучеников, егоже краегранесие:*
Носиши пользу твоим похвальником, блаженне. *Иосиф.*

*Глас д~. Песнь а~. Ирмос:*

Воспою тебе, Господи Боже мой, яко извел еси люди из работы египетския, покрыл же еси колесницы фараоновы и силу.

Носящи верою благохвалящым пользу божественную, честная наста память твоя, в нейже тя молим, блаженне: всех нас помяни.

Имея дерзновения исполнено твое доблественное помышление, безсловеснаго повеления небрегл еси, богодохновенне, и радуяся, блаженне, страдал еси.

Силою возмогаемь небесною, онисифоре, к лютым устремился еси мукам, и всю победил еси крепость ратующаго.

*Богородичен:*

уставила еси смерти мучительство, безсмертную жизнь создателя рождши, Христа избавителя нашего, Дево неискусобрачная.

*Ин канон преподобныя,*

*егоже краегранесие:*
Матроны подобно пою славу. *Иосиф.*

*Глас и~. Песнь а~. Ирмос:*

Поим Господеви, вси людие, в мори чермнем фараона погрузившему, победную песнь поюще, яко прославися. (с. 160)

С чины небесными всегда сущи, и причастием божественным обожаема, чтущыя тя спасай молитвами твоими.

Вся божественным желанием распалаемая, разжжения сластей душетленных воздержания тучами угасила еси.

Честен Владыки сосуд явилася еси, очистивши сердце, матроно, страстей плотских пощением.

*Богородичен:*

Обрадованная, из тебе родитися благоволившаго паче естества моли, умирити и спасти всяческая.

*Песнь г~. Ирмос:*

Лук сильных изнеможе, и немощствующии препоясашася силою: сего ради утвердися в Господе сердце мое.

Равно отцу и духу слово на тризнищи исповедающе, мученицы, треволнения мук мужески отразиша.

Поставив твердо ноги твоя, мучениче, на камени исповедания и веры, ветры, онисифоре, ран не поколебался еси.

Всем умом, блаженне мучениче, изступив ко Христу желаемому, не чувствовал еси иже от ран болезней, всеблаженне.

*Богородичен:*

Призри, пречистая, спасти мя: ибо божественным манием все строящаго воплотила еси Бога слова, паче слова и помышления.

*Ин. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Жезлом божественныя веры страстей пресекла еси море, божественне душам предпутетворящи правое прехождение.

Явилася еси удобрение единствующих яве, всечестная, и монахов житие стяжавши чистое и непорочное.

Мертвости совлеклася еси тлетворных страстей, славная, и врага житием благочестным обнажила еси. (с. 161)

*Богородичен:*

Соединися во утробе твоей создатель плоти, пречистая, пребыв, еже бе, яко да, еже благо быти, человеком дарует.

*Кондак преподобныя, глас в~. Подобен:*
Благодати приимше:

За любовь господню, преподобная матроно, покоя желание возненавидела еси, пощением дух твой просветивши. но твоими молитвами и противных шатания разори: крепко бо звери победила еси.

*Икос:*

Струю мне слова даждь, Боже мой, и источник благочиния сотвори мой ум, и благослови язык мой, да воспою твою агницу, юже венчал еси ты благостию твоею: аще бо сам не даси мне слово достойное, како принесу дар нищий богатней в словесех и деяниих; тем подаждь мне силу, исповедати ея натрижнения: крепко бо звери победила есть.

*Седален мучеников, глас а~. Подобен:*
Гроб твой, Cпасе:

огнем божественнаго распалаеми желания, огня чувственнаго прикосновением отнюд не опалистеся, блаженнии, прелесть же пожгосте, и влекоми немилостивно, страстотерпцы, приснопамятный приясте конец, и славу получисте.

*Слава, преподобныя, глас и~. Подобен:*
Повеленное:

Пред\ъизбранная от Бога мати, к пристанищу жизни наставляема, без волнения жития бурю претекла еси, со ангелы песнословящи избавителя, и молящися непрестанно о нас, яко да благодать и милость Христос дарует нам, сохраняющи паству, юже болезнию составила еси.

*И ныне, Богородичен:*

Непременнаго Бога порождшая, пременяемое присно (с. 162) сердце мое грехом и леностию, прилогами льстиваго, утверди, благая, молитвами матерними твоими: яко да и аз благодарно славлю тя, богородительнице марие, помилуй стадо твое еже стяжала еси, всенепорочная.

*Крестобогородичен:*

Сына твоего и Бога крестом, Дево, сохраняеми присно, демонския прилоги и козни побеждаем, сущую Богородицу тя истинно воспевающе: и любовию вси роди блажим, пречистая, якоже прорекла еси. темже согрешений наших оставление молитвами твоими даруй.

*Песнь д~. Ирмос:*

Любве ради, щедре, твоего образа, на кресте твоем стал еси, и растаяшася языцы: ты бо еси, человеколюбче, крепость моя и хваление.

Облистающее светозарение болезней твоих, онисифоре мучениче, привлече любовию, блаженне, спострадати тебе блаженнаго порфириа.

Возложивше на сковраду разжженную, протязают мучители купно Христовы воины, радующыяся и горящыя духом.

Заколение яко совершенно, страстотерпцы, и чистыя жертвы владыце всех, радующеся, приведостеся, тем блажими есте.

Разумно тя возложеннаго владыце, льстивыя беседы прельстити отнюд не возмогоша, порфирие богомудре, всемудре и всебогате.

*Богородичен:*

Воплощаема родила еси Бога слова, уподобитися, отроковице, за милосердие милости всем благоволивша, всенепорочная владычце.

*Ин. Ирмос:*

услышах, Господи, смотрения твоего таинство, разумех дела твоя, и прославих твое божество. (с. 163)

Каплями слез твоих напоивши сердце твое, и возделала еси добродетелей сторичествующий, о матроно! клас божественною благодатию.

По Христу возвергши помышления степени, пребысть напастьми непревратна лукавых демонов, достославная.

Доблественною мудростию сопруга оставивши и жития мятеж, иго Христово возлюбила еси, и того в след последовала еси.

*Богородичен:*

Не оставив небесных, пречистая, Бог, истощавается во утробе твоей, и мерится безмерный, безмерная мира разрешив прегрешения.

*Песнь е~. Ирмос:*

Ты, Господи мой, свет в мир пришел еси, свет святый, обращаяй из мрачна неведения верою воспевающыя тя.

Столпи Христовы церкве непоколебимии, колебаньми мук непревратни крепостию духа явистеся.

Кумиры богов скверных истнисте, и явистеся благочестия и мужества образы, честнии великомученицы.

Воинством истинным от Бога препоясастеся, привременное могутство оставивше верою, радующеся пострадасте.

*Богородичен:*

Вселися в тя, вместився, невместный, и показа тя небес ширшую, Дево. тем тя ублажаем.

*Ин. Ирмос:*

утренююще вопием ти, Господи, спаси ны: ты бо еси Бог наш разве тебе иного не вемы.

Одеявшися во образ святый, о матроно! врага злотворнаго в студ одеяла еси.

Текущими изменила еси будущая, и сопружником жениха безсмертнаго, невестоводителя душ наших.

Всенощную приносящи хвалу владыце, матроно, успила еси сласти телесныя. (с. 164)

*Богородичен:*

Мертвых и живых Владыку родила еси, страсти, всенепорочная, сердца моего умертви.

*Песнь з~. Ирмос:*

Приидох во глубины морския, и потопила мя есть буря многих грехов: но, яко Бог, из глубины возведи живот мой, многомилостиве.

Болезни ран претерпел еси, онисифоре мучениче, течение совершив свидетельства, и победитель быв, приял еси почести небесныя.

Друг другу содержащеся верою, привязаеми купно и влекоми, разрешение телесе, яко крепцыи страдальцы, приясте, Господу совокупляеми.

К конем привязани, и нуждно влекоми, нравом судящаго лютейшим, благославнии мученицы господни, божественнаго конца сподобистеся.

*Богородичен:*

Законов кроме естественных, Дево, законодавца раждаеши, обновляющаго сокрушенное естество наше: егоже моли спасти мя, грехи сокрушеннаго.

*Ин. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Яко птица добропеснива в лузе постничества сладко возглашающи, яко умныя привлекла еси врабии, священнейших жен собор мрежь, вражиих избегши, матроно, духом.

Плоть убо любомудрием держащи, и обуздовающи страсти, преподобная, души же краснейшую доброту светло Христу благоукрашающи, красна же и благолепна, матроно, духом позналася еси. (с. 165)

Ангельское жительство на земли возлюбила еси, поющи непрестанно, нас ради от святыя Девы за множество благости воплотившася, и естество женское на врага лукаваго укрепивша.

*Богородичен:*

Поработися грехом естество человеческое: но сие избавила еси, Богородице, лукавыя работы, всяческих Владыку рождши, показавшаго нам жизни входы, всенепорочная.

*Кондак, глас в~. Подобен:*
Вышних ищя:

Мученик двоица пострадавше крепко, вражию гордыню на землю низложисте, озарившеся благодатию несозданныя Троицы, славнии, онисифоре и порфирие, молитеся непрестанно о всех нас.

*Икос:*

Возмогоша божественною крепостию, утверждшеся Христовы воини, низложити вражия советы и ухищрения, к свирепым конем купно привязани, и страждуще законно, нам просят от Бога долгов прощения, и разрешения грядущих искушений, и лютых избавления. тем тыя хвалим присно, яко присныя к Богу угодники, молящыяся непрестанно о всех нас.

*Песнь з~. Ирмос:*

Авраамстии иногда в вавилоне отроцы пещный пламень попраша, песньми взывающе: отец наших Боже, благословен еси.

Благороднейшия твоея души благородныя твоя нравы являя, исповедал еси пред мучители, онисифоре мучениче, Бога воплощенна.

Вечную божественную свободу любя твоему владычце, яко благопослушлив раб, спострадал еси, и с ним ликуеши, порфирие всеблаженне.

Божественными кровьми вашими, разжженный пламень (с. 166) безбожия угасивше, вопиете, всехвальнии: отец наших Боже, благословен еси.

Да блаженныя и безсмертныя славы сподобитеся, блаженную пострадасте смерть, богосветлыя звезды мысленнаго солнца.

*Богородичен:*

Воплощенно слово от твоих кровей раждаеши, земныя обожити благоволившаго, Дево, воспевающыя. отец наших Боже, благословен еси.

*Ин. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже во веки.

Яко горлица краснейша, соблюла еси Богу целомудрия благочадие, страстей неплодством, блаженная, вопиюще: истинно обогативши, тобою спасаемыя.

Мир, честная, и яже в мире оставивши в божией надежди, премирное ныне наследовала еси наследие, единствующих сущая истинно, матроно, красота.

*Богородичен:*

Разрешая евину клятву, в пренепорочную вселися девицу, благословения источник источая вопиющым: благословен, пречистая, плод твоего чрева.

*Песнь и~. Ирмос:*

На кресте плотию пригвожденнаго, и показавшаго нам оружие во спасение, отроцы, превозносите Христа Бога нашего во веки.

удеса терзанием предавше, растерзасте врага несмысленное сердце, пребывше непоколеблени умом, великоименитии венценосцы.

Кровьми вашими огнь угасе неведения, страдальцы, верных же напоисте всех и сердца и душы возращением богознания.

Волны лютых мучений окормлением Христовым (с. 167) преидосте, и к пристанищу божественнаго царствия небеснаго пристасте в нетление.

углие огнем параклита распаляеми, яве мученицы явльшеся, пожгоша лесть вражию, и просветиша вселенную.

*Богородичен:*

Цвет избранный во удолиих, отроковице, жития обрет, возжеле твоея доброты слово божие, и воплотився, облаговонстви вселенную.

*Ин. Ирмос:*

Победители мучителя и пламене благодатию твоею бывше, заповедем твоим зело прилежаще, отроцы вопияху: благословите, вся дела господня, Господа.

Благочестия нравы душу украсивши, матроно, духом божественным Богу привела еси, чистая, лик дев, поющии: благословите вся дела Господа, и превозносите его во веки.

Твоих потов тучы божественною благодатию, страстей тучы, матроно, мутныя изсушают: сердца же верно приходящих всегда напаяют. тем тя почитаем во вся веки.

Тебе самую оружии веры вооруживши воздержания, не уязвилася еси стрелою сласти, пребывающи посреде мужей: и древле еву уязвившаго уязвила еси копием целомудрия, матроно блаженная.

*Богородичен:*

Се Дева, яко глаголет духом исаиа, име во чреве избавльшаго ны от адова чрева, благочестно вопиющыя: благословите вся дела Господа, и превозносите его во веки.

*Песнь ф~. Ирмос:*

Ева убо недугом преслушания, клятву вселила есть, ты же, Дево Богородице, прозябением чревоношения мирови благословение процвела еси. тем тя вси величаем. (с. 168)

Возмогоша, силою Христовою вжиляеми, безплотныя с телом поборити, доблии адаманти, столпи веры, и ныне на небесех веселятся от века с пострадавшими.

Яко колесница словесе священная бывше, к безсловесным привязани бысте, божественнии мученицы, и к пристанищу небесному достигосте, радующеся, и победы почести приясте. тем достойно блажими есте.

Телеса ваша пангеанов славный ныне имать град, мученицы божественнии, обогащся заступники вами, и врачи, целящими телес и душ недуги, приходящих верою всегда.

Божественная двоица и светозарная, порфирие страстотерпче приснославный и онисифоре доблемудрый, Троице пресвятей молитеся, мир и лютых избавление подати душам нашым.

*Богородичен:*

Одеявся во всего мя волею Владыка, от твоих происходит, всенепорочная, божественных чресл, яко жених: и млеком питается, иже всю тварь питаяй манием, благословенная приснодево.

*Ин. Ирмос:*

устрашися всяк слух неизреченна божия снизхождения, яко вышний волею сниде даже и до плоти, от девическаго чрева быв человек. темже пречистую Богородицу, вернии, величаем.

Яко божественная ты голубица, добродетелей позлащенными крилы, матроно славная, выспрь возлетела еси, и ныне воспочиваеши, идеже преподобных лицы, и праведных чини, и вечное веселие, и радость неизглаголанная.

Любящи от жены за утробы щедрот возсиявшаго, незаходимаго солнца разжженную и неудобь проходную, удобно пройде чистая стезю постную, демоны попаляющи, и страсти плотския изсушающи. (с. 169)

Божественная память твоя нам светлейши солнца возсия, просвещающи наша сердца и помышления: в нюже поминай нас, верою творящих ю, матроно славная, дерзновение к Богу истинно имущи.

*Богородичен:*

Носящи, отроковице, руками, всяческая манием носящаго, руки мя избави чуждаго ходатайством твоим: и светом твоим мое помышление просвети, и отчужди страстей неослабно борющих мя.

*Светилен. Подобен:*
Жены услышите:

Мученики почтим, страдании возсиявших, и озаривших мир мученическими светлостьми, онисифора славнаго, и с ним порфириа: ибо сии молятся о нас, любовию совершающих память их.

*Слава, преподобныя:*

Посреде мужей вселилася еси, матроно приснославная, приемши образ, о странно чудо! преподобная, како утаилася еси мучителя, твердо присно огорчающася; пощением и молитвами и бдении непрестанными сего главу сокрушила еси.

*И ныне, Богородичен:*

Радуйся, божия палато: радуйся, горо осененная: радуйся, неопалимая купино: радуйся, престоле славы: радуйся, божественная трапезо: радуйся, стамно всезлатая: радуйся, свещниче всесветлый: радуйся, легкий облаче, Девомати марие.

