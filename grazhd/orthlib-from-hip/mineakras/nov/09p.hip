<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 653)

*Месяца тогоже в ф~-й день.*

*Празднество пресвятей владычце нашей Богородице ради афонския чудотворныя ея иконы, нарицаемыя скоропослушница.*

*На вечерни.*
Блажен муж: *а~-й антифон.*

*На*
Господи воззвах: *стихиры, глас а~.*

Днесь любовию празднующе Богородице, честному образу ея поклонимся и тепле возопиим: матернее дерзновение к сыну твоему и Богу, Дево, имущи, испроси нам у него прощение грехов, мир и велию милость.

Храм божества сущая, вместилище пространное благодати и милосердия явилася еси, богоневесто. услыши убо скоро рабов твоих, всеблагая скоропослушнице, и подаждь скорбящым утешение, бедствующым от бед избавление, болящым здравие и всем верным велию милость.

Призри с небесе, Богородице, на предстоящыя пред\ святою иконою твоею и тебе с верою призывающыя, и благодать твою низпосли нам, да богоугодно поприще жизни нашея прейдем и да сподобимся твоим ходатайством от сына твоего прияти велию милость. (с. 654)

*Ины стихиры, глас д~:*

Веселися, дохиарская обитель архангелов, радуйтеся, сущии во афоне и повсюду, вернии: общая бо всех заступница восхоте быти скорая молящихся услышательница великия ради своея милости.

Притекше под\ кров крил небесных воинств архистратигов, притецем и под\ кров небесе и земли владычцы, благоутробно бо приемлет и скоро внемлет прошением, яко всеблагая скоропослушница, к образу ея со благоговением прибегающих великия ради своея милости.

Богоизбранная Дево всецарице, иноков необоримый покрове и всех Христиан непостыдное прибежище, храни жребий твой, россию и вся грады, веси и обители православныя невредимы от враг видимых и невидимых, и всех нас заступи и спаси великия ради твоея милости.

*Слава, и ныне, глас з~:*

Егда трапезарь дохиарский нил лишися зрения за еже не вняти гласу твоему, пречистая, и принесе тебе покаяние пред\ святою иконою твоею, благоволила еси рещи ему: о иноче, услышася моление твое ко мне, буди прощен и зряй, яко и прежде, возвести же и прочым подвизающымся отцем и собратиям твоим, яко аз есмь матерь Бога слова и священныя обители архангелов по Бозе покров, и помощь, и державное предстательство, промышляющая о ней, яко взбранная правительница. и впредь иноцы да (с. 655) прибегают ко мне во всякой их нужде, и скоро имам слушати их и всех, со благоговением прибегающих ко мне православных Христиан, се бо скоропослушница нарицаюся.

*Вход. Прокимен дне и чтения.*

*Бытия чтение.*

[Глава к~и] Изыде иаков от студенца клятвеннаго, и иде в харран. И обрете место, и спа тамо: зайде бо солнце. И взят от камения места того, и положи возглавие себе, и спа на месте оном. И сон виде: се лествица утверждена на земли, еяже глава досязаше до небес, и ангели божии восхождаху и низхождаху по ней. Господь же утверждашеся на ней, и рече: аз Бог авраамов, отца твоего, и Бог исааков, не бойся: земля, идеже ты спиши на ней, тебе дам ю, и семени твоему И будет семя твое яко песок земный, и распространится на море, и ливу, и север, и на востоки: и возблагословятся о тебе вся колена земная, и о семени твоем. И се аз с тобою сохраняяй тя на всяком пути, аможе аще пойдеши, и возвращу тя в землю сию: яко не имам тебе оставити, дондеже сотворити ми вся, елика глаголах тебе. И воста иаков от сна своего, и рече: яко есть Господь на месте сем, аз же не ведех. И убояся, и рече: яко страшно место сие: несть сие, но дом божий, и сия врата небесная.

*Пророчества иезекиилева чтение.*

[Главы м~г и м~д] Тако глаголет Господь: будет от дне осмаго и прочее, сотворят иереи на олтари всесожжения вашего и яже спасения вашего: и прииму вы (с. 656) глаголет адонаи Господь. И обрати мя на путь врат святых внешних, зрящих на востоки: и сия бяху затворена. И рече Господь ко мне: врата сия затворена будут, и не отверзутся, и никтоже пройдет сквозе их: яко Господь Бог Исраилев пройдет ими, и будут затворена. Яко игумен сядет в них снести хлеб: по пути еламских врат внидет, и по пути его изыдет. И введе мя по пути врат святых сущих к северу, прямо храму: и видех, и се исполнь славы храм Господень.

*Притчей чтение.*

[Глава ф~] Премудрость созда себе дом, и утверди столпов седмь: закла своя жертвенная, и раствори в чаши своей вино, и уготова свою трапезу. Посла своя рабы, созывающи с высоким проповеданием на чашу, глаголющи: иже есть безумен, да уклонится ко мне. И требующым ума рече: приидите, ядите мой хлеб, и пийте вино, еже растворих вам. Оставите безумие, и живи будете: и взыщите разума, да поживете: и исправите разум в ведении. Наказуяй злыя приимет себе безчестие, обличаяй же нечестиваго опорочит себе: обличение бо нечестивому раны ему. Не обличай злых, да не возненавидят тебе: обличай премудра, и возлюбит тя. Даждь премудрому вину, и премудрший будет: сказуй праведному, и приложит приимати. Начало премудрости, страх Господень, и совет святых, разум: разумети бо закон, помысла есть благаго. (с. 657) Сим бо образом многое поживеши время, и приложатся тебе лета живота.

*Аще изволит настоятель пети литию, на оной стихиры:*

*Глас а~:*

Собравшеся днесь, братие, на молебное песнопение пред\ образом Богоматре скоропослушницы, духовное торжество составим и благодать независтную почерпем от неистощимаго источника дарований. благая бо матерь сущи всеблагаго Бога нашего богоподобными сияет чудесы, страсти и болезни исцеляет, в мори и на суши спасает с верою к ней прибегающыя.

*Глас в~:*

Яже всем удобь послушная в скорби и в печали скоро помогающая призывающым тя от души неложно, умилосердитися потщися, владычце, и заступи рабы твоя, избавляющи нас от бед молитвами твоими.

*Глас г~:*

Богоизбранная приснодево, божественных даров сокровище, мира предстательнице, скорая молящихся послушательнице, не лиши нас щедрот твоих и прошения наша ускори исполнити во спасение душ наших.

*Слава, и ныне, глас з~:*

Милостива, благопребытна и скоропослушна нам, госпоже, явися, призывающым божественную твою благодать во всех, случающихся нам: всю бо надежду душ наших возложихом к тебе, благосердой, и (с. 658) во всех уповаем на промысл твой, ты и будущия нас славы, и живота божественнаго сподоби.

*На стиховне стихиры, глас е~:*

Приидите, вернии, восхвалим приснодеву Богородицу: радуйся, глаголюще, кивоте пресвятый и всесветлая скиния царя царей, Христа, Бога нашего: радуйся, ангелов удивление и славо: радуйся, земнородных похвало и веселие, спасающая в мире душы нашя.

*Стих:*
Помяну имя твое во всяком роде и роде.

Радуйся, благословенная в женах, прародительския клятвы разрешение и о всем мире умилостивление: радуйся, Христиан теплое предстательство и услышательнице скорая молящихся к тебе с верою: радуйся, покрове и спасение душ наших.

*Стих:*
Слыши, дщи, и виждь, и приклони ухо твое.

Радуйся, госпоже всемилостивая, живоносный источниче, струи щедрот точащий верным: радуйся, афона твердое ограждение, иноков наставнице и промышление: радуйся, всех помоще, радосте и спасение душ наших.

*Слава. и ныне, глас и~:*

*О,*
многих твоих чудес, богоблагодатная, соделанных образом твоим, скоропослушнице! всяк бо, притекший к тебе с верою, не отиде от лика твоего тощ и не услышан: слепии у святыя твоея иконы прозреша, хромии, разслабленнии и глусии исцелишася, безчадия, плена, пружия, треволнения морскаго и иных бед и недугов избавила еси призывающих тя, матерь всещедраго Бога нашего, подающаго нам тобою велию милость. (с. 659)

*Тропарь, глас д~:*

К Богородице притецем, сущии в бедах, и святей иконе ея ныне припадем, с верою зовуще из глубины души: скоро наше услыши моление, Дево, яко скоропослушница нарекшаяся. тебе бо раби твои в нуждах готовую помощницу имамы.

*На утрени.*

*По а~-й кафисме седален, глас в~:*

Вчера воспе святая церковь собор небесных сил, благих покровителей наших: днесь поем песнь тебе, всепетой Богородице, мира державному покрову, и прославляем радостно благость твою. со безплотными убо молися во еже спастися нам.

*Слава, и ныне, тойже.*

*По в~-й кафисме седален, глас г~:*

Яко многосветлая луна, показася в честней обители архангелов святая икона твоя, Дево скоропослушнице: светиши бо благодатию чудес в нощи бед сущым и скорую помощь подаеши во спасение душ наших.

*Слава, и ныне, тойже.*

*На полиелеи величание:*

Величаем тя, пресвятая Дево, и чтим образ твой святый, имже точиши исцеления всем с верою притекающым.

*псалом избранный:*
Помяни, Господи, давида.

*По полиелеи седален, глас и~:*

Благоговейно обстояще честный образ матере света, молитвы ей яко всеблагой скоропослушнице (с. 660) усердно принесем. сию бо небо одушевленное человеколюбием Господь содела, изливая тою, яко дождь, дары своя во спасение душ наших.

*Слава, и ныне, тойже.*

*По н~-м псалме стихира, глас з~:*

Прошения исполни рабов твоих, тебе, пресвятая Дево, с верою призывающих. от всякия скорби, недугов и озлобления всех нас свободи, да благодарственно воспеваем тя, скорую молящихся услышательницу, подающую верным велию милость.

*Канона два.*

*Канон а~-й, творение преподобнаго никодима святогорца.*

*Глас и~.*

*Песнь а~.*

*Ирмос:*
Воду прошед, яко сушу, и египетскаго зла избежав, Исраильтянин вопияше: избавителю и Богу нашему поим.

Чудес твоих божественных множество благохвалити предпринимая, тя молю, Дево, от сердца, скоропослушнице, благодать подаждь ми.

Кто не изумится твоего образа чудесем, Дево, от него бо служителю трапезы возгласила еси трижды, скоропослушница нарекшися.

Како чудодеяние твое изрещи возмогу, отроковице, ты бо прежде непокорнаго инока без\ъочна соделала еси и паки сего устроила еси видяща.

Радуйся, священная обитель дохиарская: ты бо имаши всех госпожу предстательницу и покров, якоже сама она ясно возвести. (с. 661)

*Другий. канон, глас д~.*

*Песнь а~.*

*Ирмос:*
Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

Мати присносущнаго света и отчия премудрости, умудри неразумие мое и просвети мя на пение и молитву пред\ святою иконою твоею, скоропослушнице

Обретшии сокровище радуются, темже и мы, имуще тя, всецарице, милосердия сокровище небесное и неиждиваемое, воспеваем, радующеся, твоя чудеса.

Лицу твоему, предрече давид, помолятся богатии людстии: исполняющуся сему, вкупе с богатыми и мы, добродетельми убозии, молимся тебе, Дево, пред\ ликом твоим.

Якоже очи раб в руку господий своих, тако очи наши устремлени суть к тебе и к образу твоему, всеблагая владычце, дондеже ущедриши рабы твоя.

*Катавасиа:*
Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

*Песнь г~.*

*Ирмос:*
Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Безчадных благочадных ты, марие, показала еси и неплодных жен соделала еси, скоропослушнице, веселящихся о чадех. кто убо не изумится, Дево, величию твоему; (с. 662)

Булгария проповедует твоего образа чудеса, о скоропослушнице, восток же и запад. источник бо соделалася еси, точащий благодати всем призывающым имя твое.

Рака болезнь от руки исчезает честныя жены, Дево, посещением твоим, темже страждущая, от недуга свободившися, радующися, проповеда благодарственная.

Чудно украсися икона твоя, скоропослушнице, и паче лучей солнечных освещает всех благодатию твоею, пречистая. кто убо восхвалит тя, на небеси и на земли славимую!

*Ин.*

*Ирмос:*
Твоя песнословцы, Богородице, живый и независтный источниче, лик себе совокупльшыя, духовно утверди, в божественней твоей славе венцев славы сподоби.

Воззри твоими очесы, Марие, и виждь благоутробно пред\ иконою твоею предстоящих и тя с верою призывающих, и услыши сих, скоропослушнице.

Крепость даруй нам, чистая, да творим волю сына твоего со страхом и любовию, укрепляеши бо рабы твоя яко матерь всесильнаго Бога нашего.

Страстьми боримии и невидимыми сеятелями зол, присно нуждаемся в твоей, владычце, необоримой помощи, еяже не лиши нас, богоблагодатная.

Спасительный щит подаждь нам, госпоже, твое державное заступление, имже началозлобнаго побеждающе коварства, венцев славы сподобимся. (с. 663)

*Катавасиа:*
Твоя песнословцы, Богородице, живый и независтный источниче, лик себе совокупльшыя, духовно утверди, в божественней твоей славе венцев славы сподоби.

*По г~-й песни седален:*

Владычцу тя мира вемы, Марие всепетая, яко родила еси нам всех творца, спасителя мира, иже и прослави тебе, пречистую матерь свою, подая тобою благодать и милость чтущым тя и молящымся тебе, Богородице.

*Слава. и ныне, тойже.*

*Песнь д~.*

*Ирмос:*
услышах, Господи, смотрения твоего таинство, разумех дела твоя и прославих твое божество.

Во всех концех чудотворный твой образ прославися, и ныне вси устами скоропослушницу произносят.

И во сне, всецарице, и яве, скоропослушнице, являяся, чудеса совершаеши в мире преславная.

Кто твое, Дево, имя в нужде всякой призываше, и скоро того не услышала еси, яко скоропослушница сущая;

Блаженна еси дохиарская обитель славная, иконою бо обогатилася еси скоропослушницы всечестною.

*Ин.*

*Ирмос:*
Седяй в славе на престоле божества, во облаце легце прииде Иисус пребожественный, нетленною дланию и спасе зовущыя: слава, Христе, силе твоей.

Припадая ко святей иконе твоей, Дево, вопию ти от сердца сокрушенна: не попусти ми погибнути, всемилостивая госпоже, житие мое во гресех иждившему. (с. 664)

Грехолюбив сый, удалихся, владычце, сына твоего, и лишен есмь дерзновения к нему. темже к покаянию мя направив, сподоби получити, еже погубих.

Богоизбранная отроковице, в руне орошенном предвиденная, окропи росою благодати изсохшую землю сердца моего и благоплодну соделай душу мою.

Радуйся, богоневесто, добродетельми, яко рясны златыми, преукрашенная: радуйся, сосуде мира, имже врачуются зовущии: слава, Христе, силе твоей.

*Катавасиа:*
Седяй в славе на престоле божества, во облаце легце прииде Иисус пребожественный, нетленною дланию и спасе зовущыя: слава, Христе, силе твоей.

*Песнь е~.*

*Ирмос:*
Просвети нас повелении твоими, Господи, и мышцею твоею высокою твой мир подаждь нам, человеколюбче.

Како на твой пречистый образ аз, недостойный, воззрю, скоропослушнице, нечистыми очесы моими.

Море и земля, всецарице, твоея иконы чудеса проповедуют: твоих бо благодатей сия обоя насладишася.

Татя являеши, пенязи похитивша ближняго, матеродево, и возвращаеши праведно сия имущему.

Что воздадим тебе, всеблагая, за благодать многую, юже явила еси нам, даровав икону твою, богатство священное.

*Ин.*

*Ирмос:*
ужасошася всяческая о божественней славе твоей: ты бо, неискусобрачная Дево, имела еси во утробе над\ всеми (с. 665) Бога и родила еси безлетнаго сына, всем воспевающым тя мир подавающая.

Несть, всемилостивая госпоже, таковаго, иже бы лишися щедрот твоих, прибег с верою к твоему благоутробию. темже прилежно молим тя: сподоби и нас грешных милости твоея.

умилостивление о всем мире сущая, умоли, Дево, сына твоего, всех судию, да не помянет грехов наших, и да избавимся тобою всякаго прещения его, находящаго на люди согрешившыя.

Примирителя всяческих рождшая, всемощным предстательством твоим, владычце, умиротвори нас к нему, к ближним и к себе самим, яко воспевающым тя мир подавающая.

*Катавасиа:*
ужасошася всяческая о божественней славе твоей: ты бо, неискусобрачная Дево, имела еси во утробе над\ всеми Бога и родила еси безлетнаго сына, всем воспевающым тя мир подавающая.

*Песнь з~.*

*Ирмос:*
Молитву пролию ко Господу и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Яко любвеобильная матерь явльшися, призывала еси отрока к себе, дондеже избавила еси от руки разбойников, матеродево. но да обретем тя и мы, матерь любвеобильную.

Не имамы раби твои иного, разве тебе, предстательства и покрова. темже, чистая, от сердца вопием: всякия беды свободи стадо твое и верных, к тебе прибегающих. (с. 666)

Якоже спасла еси от морския бури призвавших божественное имя твое, тако и нас от чувственнаго крушения и мысленнаго, Дево, спаси и в тихия пристанища спасения управи.

Мир тя прибежище стяжа и спасение: тем, чистая, к честней твоей иконе отвсюду притекают людие, и вси скоро их слушающую обретают тя.

*Ин.*

*Ирмос:*
Божественное сие и всечестное совершающе празднество, богомудрии, Богоматре, приидите, руками восплещим: от нея рождшагося Бога славим.

Ты рабов твоих утешение, всеблаженная, ты свет, удобрение и надежда спасения: ты убо промышлением твоим всякия нужды и скорби избави нас.

Ведущи немощи нашя, богородительнице, восполняй духовную и вещественную скудость нашу, да подающаго нам тобою вся благая Бога славим.

Не остави нас, всещедрая, внегда оскудевати крепости нашей, не отступи от уповающих на тя во исходе, и по исходе яви нам благости твоея силу.

Преблагословенная Марие, книга божия запечатленная, в книзе живота вечнаго написатися нам сподоби, да от тебе рождшагося Бога славим.

*Катавасиа:*
Божественное сие и всечестное совершающе празднество, богомудрии, Богоматре, приидите, руками восплещим: от нея рождшагося Бога славим. (с. 667)

*Кондак, глас и~:*

В мори житейстем обуреваемии, треволнению подпадаем страстей и искушений. подаждь убо нам, госпоже, руку помощи, якоже петрови сын твой, и ускори от бед избавити ны, да зовем ти: радуйся, всеблагая скоропослушнице.

*Икос:*

Идеже осенит благодать твоя, владычце, тамо недужнии здрави бывают, бедствующии во благополучие приходят, и всяк скорбящий радости исполняется. темже благодатию твоею осени и нас, сицевая радостная тебе глаголющих: радуйся, богоблагодатная, неприступнаго божества селение: радуйся, святая трапезо, хлебом жизни нас снабдевающая: радуйся, миро многоценное, облагоухающее верных: радуйся, маслино, елеем милосердия нас умащающая: радуйся, неистощимое сокровище даров: радуйся, приснотекущий источниче чудес: радуйся, обидимых заступление: радуйся, обуреваемых благоутишное пристанище: радуйся, глухих слышание и свете слепых: радуйся, разслабленных укрепление: радуйся, свобождение плененных: радуйся, мира всего упование: радуйся, всеблагая скоропослушнице.

*Песнь з~.*

*Ирмос: От*
иудеи дошедше отроцы, в вавилоне иногда верою троическою пламень пещный попраша, поюще: отцев Боже, благословен еси.

Слепым даровала еси действие очесем, Дево, еже видети, но и нашя зеницы души и телесе просвети, да поем присно величия твоя. (с. 668)

Глухим слышание даровала еси, Марие скоропослушнице, но и нас всех отверзи ушеса души и телесе, яко да поем присно величия твоя.

Якоже древле от пругов избавила еси прибегших к тебе, пречистая, тако и нас от сих и всякаго вреда избави, да поем присно величия твоя.

Яко исправила еси прежде разслабленнаго, тако и нас, по обою разслабленных, теплым твоим предстательством исправи, да поем присно величия твоя.

*Ин.*

*Ирмос:*
Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Наставнице ко спасению рабов твоих, души тричастное, госпоже, исправи, да благодати безстрастия сподобльшеся, поем: препетый отцев Господь и Бог, благословен еси.

Желательную силу души к божественному рачению направи, да тою Бога всецело возлюбим и к нему присно стремимся, яко всеблаженному желаний краю.

Яростную силу души помози нам, Дево, обращати на невидимыя враги спасения нашего и спасительныя любве исполни сердца наша к ближним и к Богу.

Словесное души к богоугодному созерцанию воскрыли, владычце, богопротивных помышлений избавляющи, и всех нас благое мыслити, глаголати и творити укрепи. (с. 669)

*Катавасиа:*
Не послужиша твари богомудрии паче создавшаго, но огненное прещение мужески поправше, радовахуся, поюще: препетый отцев Господь и Бог, благословен еси.

*Песнь и~.*

*Ирмос:*
Царя небеснаго, егоже поют вои ангельстии, хвалите и превозносите во вся веки.

*От*
всяких болезней, скоропослушнице, нас избави, якоже от сих многих избавила еси.

Икона твоя, Дево, показася источник чудес, от негоже жаждущии снабдеваются из\ъобильно.

Погибшаго ты являеши, госпоже, и подаеши радость обретшым. коль многая есть образа твоего благодать.

Повелению твоему, владычце, повинуются вся стихии, от нихже вреда да избавляеши тя призывающих.

*Ин.*

*Ирмос:*
отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте дела и превозносите его во вся веки.

Пажить плодоносну обретает стадо под\ твоим Богомати, управлением, и душетленнии волцы не мощны расхитити словесных овец, хранимых благодатию сына твоего и Бога.

Блажен человек, емуже есть заступление его от тебе, богоневесто, присно бо полагает таковый восхождения в сердце свое. дондеже узрит себе спасенна и воспоет: Господа пойте дела и превозносите его во вся веки. (с. 670)

Седмисвещный светильниче, седмию дарами духа светящий, сподоби и нам украситися духовными плодами, да, ущедреннии чрез\ тебе богом, поем: Господа пойте дела и превозносите его во вся веки.

Горо божия, в нейже благоволи жити Бог, молися к нему о нас, да помощию его благое творяще, сподобимся узрети премирныя горы и тамо пети: Господа пойте дела и превозносите его во вся веки.

*Катавасиа:*
отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте дела и превозносите его во вся веки.

*Песнь ф~.*

*Ирмос:*
Воистинну Богородицу тя исповедуем, спасеннии тобою, Дево чистая, с безплотными лики тя величающе.

Соберитеся усердно в обитель божественную архангелов, болящии: врачь бо в ней пребывает безмездный.

Священная икона твоя другая показася силоамская купель, Дево, очищающая и целящая болезни души и телесе.

Воспламеняет мя рачение зрети твоего образа благодатную лепоту, и насыщения не имам величати тя!

Да увижду тя, всеблагая скоропослушнице, во время смерти утешающую мя и зраки демонов отгоняющую.

*Ин.*

*Ирмос:*
Всяк земнородный да взыграется, духом просвещаемь, да торжествует же безплотных умов естество, (с. 671) почитающее священное торжество Богоматре, и да вопиет: радуйся, всеблаженная Богородице, чистая приснодево.

Помяни, госпоже, рабы твоя, любовию славящыя тя, услыши молящихся к тебе и молитвами твоими благоуветлива нам соделай сына твоего и Бога зде и на страшном суде его, всеблаженная Богородице, чистая приснодево.

Радосте ангелов и человеков, свободны нас печалей житейских сотвори и ходатайством твоим нескончаемых мук избави, да временных и вечных бед тобою избывше, вопием: радуйся, всеблаженная Богородице, чистая приснодево.

Видимо пред\ образом твоим предстояще, невидимо же к тебе, одесную сына твоего стоящей, ум возводяще, молимтися прилежно: сподобитися нам райскаго блаженства умоли, всеблаженная Богородице, чистая приснодево.

Благаго царя благая Мати, осени ны необоримым покровом твоим, всеблаженная Богородице, чистая приснодево.

*Катавасиа:*
Всяк земнородный да взыграется, духом просвещаемь, да торжествует же безплотных умов естество, почитающе священное торжество Богоматре, и да вопиет: радуйся, всеблаженная Богородице, чистая приснодево.

*Светилен:*

Зрящии тя ныне на иконе с предвечным младенцем, просим тебе, богоневесто: не лиши нас и в будущем веце всеблаженнаго лицезрения твоего и воплотившагося от тебе сына божия, да со (с. 672) благоугодившими ему имя его и твое величаем.

*На хвалитех стихиры, глас е~:*

Дивна дела твоя, Господи! пресвятую матерь твою даровал еси безпомощным скорую помощницу, сильную защитницу беззащитным и предстательство теплое безответным: предстоя бо тебе, всех владыце, молится присно о всех нас.

Кое достойное благодарение принесем ти, богоизбранная приснодево, за множество даров твоего милосердия, являемаго с верою к тебе прибегающым, недуги бо душ и телес врачуеши и избавляеши от бед, молящися Богу присно о всех нас.

Державная владычце мира, назирающая сущих в горе твоей и повсюду верных яко взбранная правительница, не престай благоутробно промышляти о рабех твоих и вся благая нам низпосылати, временная же и вечная, и молися Богу присно о всех нас.

*Слава, и ныне, глас г~:*

Светел прешедший праздник, озаренный славою архистратигов, радостен днешний, светяся благодатию ангелом говейнаго образа Богоматре и на руках ея держимаго вседержителя. якоже бо он рече нам: просите, и дастся вам, тако и всеблагая матерь его повеле прибегати к ней во всякой нужде и обеща скоро слушати со благоговением молящихся пред\ святою ея иконою, юже и прослави чудесы многими, подающи верным велию милость. (с. 673)

*Славословие великое. И отпуст.*

*На литургии.*

*Блаженны а~-го канона, песнь г~-я, и в~-го, песнь з~-я. Прокимен, Апостол, Евангелие и Причастен Богородицы.*

