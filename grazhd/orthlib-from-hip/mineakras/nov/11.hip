<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 177)

*Месяца тогоже в а~и-й день.*

*Святых мученик, мины, виктора и викентиа:*

*И святыя мученицы стефаниды.*

*И преподобнаго отца нашего и исповедника феодора студита.*

*И святаго и блаженнаго максима юродиваго, московскаго чудотворца.*

Служба его писана по сей службе.

*На*
Господи, воззвах, *стихиры мучеников, глас д~. Подобен:*
Яко добля:

Трезубцы стрекаемь, * воловыми жилами биемь, * и огнем тело твое изнуряемо, * не отверглся еси имене Христова спасительнаго, * не победился еси помыслом, * ни кумиром пожерл еси: * но был еси самовольное (с. 178) заколение, * и жертва чиста же и совершенна, мучениче мино, * владыце твоему.

очесы избодаемь, * и на древе повешаемь, * и свещами всюду палимь, * и свирепством судящаго жилы пререзаемь, * и мечем во главу усекаемь, * радовался еси, викторе славне, * страдальче спасов, * победив вражия ополчения, * действом духа святаго.

Венча тя Господи благодатей венцем, * стефанидо многострадальная: * вольно бо тебе самую мукам предала еси * душевною доблестию, * привязана же двема * разделилася еси финикома, * и возлетела еси к Богу яко врабий, * плоть в руце оставльши ловителей, * мученице достославная.

*Ины стихиры преподобнаго, глас и~. Подобен: О*
преславнаго чудесе!

отче феодоре, * истинно тезоименита, * паче ума дарования прием, * благочестно преподал еси любящым тя: * и умножив, блаженне, талант, * божественный глас услышал еси, * внутрь зовущ тя чертога, * идеже ныне живеши, * у престола всецаря, досточудне.

отче отцев феодоре, * ты монашествующих множества * Христу привел еси, * спасения вина быв богоподобна, * ученьми озаряемь, * и предстательствы душ украшаемь, * уста показуемь господня, всемудре, пророчески: * емуже ныне предстоя, * нас поминай.

Благодать обильная духа, * священнотаинниче мудре, * излияся устнами твоими, * источник искипе учений, феодоре, * благочестия явльши поборника, и истины зельна соглагольника, * столп и твердь православныя веры, * монашескаго жития * известнейшее правило, всемудре.

*Слава, мучеников, глас з~. Византиево:*

Паки нам летняя память мира светил возсия, (с. 179) мины же и виктора и викентиа, верных сердца просвещающи, иже за Христа и за крест его борьбами. темже славою и честию венчавшаго тыя Христа Бога нашего, в песнех почитаем.

*И ныне, Богородичен, или крестобогородичен. Подобен:*
Тридневен:

Люди беззаконнейшыя, неправедно пригвождающыя тя на древе, Дева чистая, и Мати твоя зрящи, яко симеон прорече, утробою, Cпасе, уязвляшеся.

*На стиховне октоиха. Таже: стихира мучеников, глас в~.*

*Стих:*
Многи скорби праведным, и от всех их избавит я Господь.

Приидите, любострадальцы, трисиянный мученик почтим лик, мину, и виктора, и викентиа: яко крови даша и купиша вечную жизнь. тем и терпеливо противоглаголаху злых обретателю: не предсуждаем тленная нетленных, не воинствуем царю мертвенну земному, но живущему царю воинствуем, присно вопиющу верным: веруяй в мя, аще и умрет, жив будет.

*Слава, глас з~:*

Преподобне отче, во всю землю изыде вещание исправлений твоих, тем на небесех обрел еси мзду трудов твоих: демонския погубил еси полки, и ангельския достигл еси чины, ихже житию без порока поревновал еси: дерзновение имея ко Господу, мир испроси душам нашым.

*И ныне, Богородичен, или крестобогородичен: Подобен:*
Тридневен:

Видящи тя распинаема, Христе, тебе рождшая вопияше: что странное, еже вижу, таинство, сыне мой; како на древе умираеши плотию повешен, жизни подателю;

*Тропарь, глас д~:*

Мученицы твои, Господи, во страданиих своих венцы (с. 180) прияша нетленная от тебе, Бога нашего: имуще бо крепость твою, мучителей низложиша, сокрушиша и демонов немощныя дерзости. тех молитвами спаси душы нашя.

*Слава, преподобнаго, глас и~:*

Православия наставниче, благочестия учителю и чистоты, вселенныя светильниче, монашествующих богодуховенное удобрение, феодоре премудре, ученьми твоими вся просветил еси: цевнице духовная, моли Христа Бога, спастися душам нашым.

*И ныне, Богородичен:*

*На утрени канон октоиха един, и святых два, на и~.*

*Канон мучеников, иоанна монаха.*

*Глас д~. Песнь а~. Ирмос:*

Лицы Исраильтестии невлажными стопами понт чермный, и влажную глубину прогнавше, всадники тристаты враги видяще, в ней погружены, с веселием пояху: поим Богу нашему, яко прославися.

Людие священнии с моисеем славным, и с мариам, женою мудрою и пророчицею, не глубину чермную, но ныне, мины страдальца проходяще море подвиг славно, поем Богу нашему, яко прославися.

Яростию прещения и ревностию гнева дыша, свирепогубитель и беззаконный мучитель, яко Христов воин предстати изволил еси, мино, благочестия поборниче. емуже и светильник явился еси, взывая: поем Богу нашему, яко прославися.

Егда возвышуся, привлек земныя, ты, Христе, прорекл еси, делом же совершил еси, мученическия чины и люди от конец призвав, в радости поющыя: поем Богу нашему, яко прославися.

*Богородичен:*

Жезл ааронов прозябший, иже от иессеа (с. 181) прообразоваше возрастший корень тя, Дево, нетленный цвет миру возсиявшую Бога воплощенна. егоже о нас, Богородице, моли присно прибегающих к тебе.

*Ин канон преподобнаго, егоже краегранесие:*

Славнаго феодора в песнех почитаю. *Феофаново.*

*Глас и~. Песнь а~. Ирмос:*

Колесницегонителя фараоня погрузи, чудотворяй иногда моисейский жезл, крестообразно поразив и разделив море, Исраиля же беглеца, пешеходца спасе, песнь Богови воспевающа.

Светолучными блистании духа святаго освещаемь, всесветлый столп, отче, был еси, путеводя, богоглаголиве, к земли обещания богомудренно тщащыяся, таинниче неизреченных, феодоре.

Всерадостно неослабными мановении к Богу исходя, прежде конца явился еси мертвостию жизноносною одеян, преподобне, и жизнь нестареющуюся ныне приял еси достойно, отче богоносе феодоре.

Победив страстей играния, и мучителей стремления, юношески, блаженне, вся укорил еси, мужество показав, Христов образ чтити научая, богоприятне, и святых воображения.

Очищенною мыслию, всемудре, богодохновенным писанием поучаяся, богатство добродетелей собрал еси, и благочестия догматы, видением обогатился еси, и жития светлостию, возсияв обоюду, преподобне.

*Богородичен:*

Слова божия воплощенна родила еси, иже прежде безплотнаго, богомужно в мире пожившаго преестественно, всенепорочная Богородице Дево. тем тя вси почитаем, по Бозе предстательницу нашу.

*Песнь г~. Ирмос:*

Не мудростию, и силою, и богатством хвалимся, но тобою, (с. 182) отчею впостасною мудростию, Христе. несть бо свят, паче тебе, человеколюбче.

Гонимь премудрыми твоими словесы мучитель, тя ураняет нещадно суровыми жилами говяжиими, мнев сими преклонити тя, мучениче непобедиме.

Взирая очесы умными ко Господу, плотския неудобостерпныя мук тяжести претерпел еси, нравом доблественнейшим, достославне.

Не убоявся мучений зело болезненных, дыша ревностию божественною, к подвигом отлучился еси, зовый: неищемь приидох самозван.

*Богородичен:*

*От*
адовых мя врат из тебе воплощейся возведе, древа вкусом лукавым умерщвленнаго, всенепорочная, смерть вольную приемый.

*Ин. Ирмос:*

утвержей в начале небеса разумом, и землю на водах основавый, на камени мя, Христе, заповедей твоих утверди: яко несть свят, паче тебе, едине человеколюбче.

Вжиляемь Христовым, всеблаженне, всеоружием, язв болезни претерпел еси, ураняемь люте, и в темнице заключаемь, яко общник страстей и царствия был еси.

Богопокрываемь яве, и того ревностию разжигаемь, скверная учения беззаконных разрушил еси твоими учении, всемудре, благодатию бо от Бога, отче, обогатився достойно.

В видении делателен, в деянии богослов был еси нам, богоглаголиве, постник учителен, священномученик славен, православия столп, церкве утверждение.

*Богородичен:*

Соприсносущное отцу и духу Бог слово, обновити восхотев родоначальника, по впостаси того из тебе, чистая, прият, святейшу всех тя, Богомати, обрет. (с. 183)

*Кондак, глас в~. Подобен:*
Вышних ищя:

Постническое и равноангельное житие твое страдальческими уяснил еси подвиги, и ангелом совсельник, богоблаженне, явился еси, феодоре: с ними Христу Богу моляся не престай о всех нас.

*Икос:*

Постников светлую доброту, церкве Христовы утверждение, ныне феодора восхвалим: новый бо столп огнен явися, попаляя главы еретичествующих, верных же просвещая душы к вере правей, в божественный град вышний иерусалим, якоже другаго Исраиля, вводя. к немуже согласно возопием: всеблаженне отче, не забуди, Христу моляся непрестанно о всех нас.

*Седален, глас и~. Подобен:*
Премудрости:

Иже прежде неведения тмою лютою, богомудре мучениче мино, одержимый египет возсия тя светильника всемирна, безбожия нощь крепко отгоняща зарями, блаженне, божественных подвиг твоих. тем светоносный и честный твой день светло празднующе, прилежно зовем ти: страдальцев удобрение, моли Христа Бога, грехов оставление подати чтущым любовию святую память твою.

*Слава, преподобнаго, глас г~. Подобен:*
Божественныя веры:

Божественными догматы обогатився, веру соблюл еси православия, предбедствовав за ню, феодоре, в заточениих пострадав и биениих, в темницах претерпев озлобления, отче преподобне, Христа Бога моли, даровати нам велию милость.

*Богородичен:*

Божественная скиниа была еси слова, едина пречистая Девомати, чистотою ангелы превозшедшая, паче всех мене персть бывша, осквернена плотскими прегрешеньми, (с. 184) очисти молитв твоих божественными водами, подающи, чистая, велию милость.

*Крестобогородичен:*

Нескверная агница слова, нетленная Девомати, на кресте зрящи повешена из нея безболезненно прозябшаго, матеролепно рыдающи, вопияше: увы мне, чадо мое, како страждеши волею, хотя избавити от страстей безчестия человека;

*Песнь д~. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Кроплением твоих кровей погасоша углие многобожия, полк же демонский погрузися, Христова же напоися церковь, страстотерпче всеблаженне мино, хвалящи тя.

Иже на древе повешением образуеши страсть крестом змиа, мучениче, горькаго умертвивша, строгания терпиши, ходатайствующыя тебе наслаждение, иже на небесех, доблественнейше.

Паче естества болезни, страдальче, искушение приял еси, и божественное рачение, твое удержавши естество, забвение прияти творяше, поущая тя простиратися к ранам, веселящася.

*Богородичен:*

Воплощенна неизреченно Бога родила еси, от твоих кровей дом себе создавшаго, во двух существах и хотениих знаемаго боголепно, неискусобрачная.

*Ин. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Дар божий дался еси миру тезоименит, богатыми (с. 185) дарми сияющ, яко источник имеяй истинно озарений сущих, блаженне феодоре. тем учителем, постником и свидетелем сликовствовати множеству сподобился еси.

О твердаго и крепкаго твоего противления! имже мучителей свирепство попрал еси, егоже ради явственно ты паче ума благоначальства конечное блаженство постигл еси, богомудре, со безтелесными поя: силе твоей слава, человеколюбче.

Глагол божий в тебе явственнейше вселься, догматов, премудре феодоре, реки точит обильно: теми же ныне наслаждающеся ученицы твои, богодохновенне, благодарно вопием гласы немолчными: силе твоей слава, человеколюбче.

*Богородичен:*

Всего в тебе обновляет человека, весь всему, всечистая, соединяемь, иже отеческих недр не отступль, и в твое чрево вселитися изволи, богатством благоутробия вольно обнищав, и обогатив мир божеством.

*Песнь е~. Ирмос:*

Нечестивии не узрят славы твоея, Христе. но мы тя, единородне, отеческия славы сияние божества, от нощи утренююще, воспеваем тя, человеколюбче.

Свидетельства облистав светлыми лучами, омрачив темное безбожие, всемудре, просветил еси верных исполнения, воспевающих тя, всехвальне.

Исчезе всякое примышление врагов крепким твоим терпением: ни глад бо, ни раны, ни опаление, ни трезубец озлобение твоего усердия помрачиша.

Верою ограждся, яко солнце лучами, в пустыню вселился еси, и грады вся просветил еси, проповедая Христа, сына божия, в плоти пришедшаго, славне. (с. 186)

*Богородичен:*

Новотворит истлевша мя раждаемый из тебе паче естества избавитель, древния мя клятвы свобождая, Богомати чистая: егоже моли спасти мя.

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго. но обрати мя, и к свету заповедей твоих, пути моя направи, молюся.

ум и душу и тело словом очистив, храм всечестен Бога всех был еси, жив же и одушевлен, благовония жертву всего себе Христу принося, отче, иерей и жертва быв.

Осияемь, блаженне, зарею духа, всем возблистал еси богословным языком троичный свет пречистый, воплощения же, еже паче ума, божия слова неизреченное, отче, таинство.

Разумно со ангелы ныне водворяяся, Христа моли страстей и бед избавити блажащыя и чтущыя всечестную и божественную память страданий твоих, богоносе феодоре.

*Богородичен:*

Неизглаголанным, Дево, образом сын божий в тя вселився, человек бывает, прежде век из отца возсиявый, человека от тли избавляет, и к жизни и нетлению возведе, яко един благоутробен.

*Песнь з~. Ирмос:*

Приидох во глубины морския, и потопила мя есть буря многих грехов: но, яко Бог, из глубины возведи живот мой, многомилостиве.

Безболезнен пребываеши, огнем изнуряем, и власяными претираемь язвы рубищи, божественная бо благодать сприсутствующи, мино, укрепляше. (с. 187)

Предстоиши пред судищи мучителей судимь, и лесть обличая, мино всеприснопамятне, тебе самаго столп благочестия верным подая.

Поты твоих борений лесть изсушил еси идольскую, тебе самаго храм создал еси честныя Троицы, страстотерпче мино досточудне.

*Богородичен:*

уврачи неисцельныя страсти, всенепорочная, души моея, былием твоея благости, благаго Cпаса Христа сущым в мире рождшая.

*Ин. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Целомудренно твою жизнь, священноглагольниче, совершил еси, правдою же украсився, мужеством и мудростию, краснейшую колесницу добродетелей сочетал еси себе, всеблаженне преподобне.

Благоухают благолепно догматов божественная словеса твоя, и из глубины злых ересей вся возводят, всемудре, православия к превышней крайности.

Возсия тебе свет, и сего, отче, сопруг веселие ныне светлое яве: яко финикс бо процвел еси, всеблаженне феодоре, и яко кедр умножился еси, досточудне.

*Богородичен:*

Да избавимся от лютых прегрешений мольбами твоими, богородительнице чистая, и да улучим, пресвятая, божественнаго осияния, из тебе неизреченно воплощеннаго сына божия.

*Кондак, глас д~. Подобен:*
Явился еси:

Воинства исхити привременнаго, и нетленнаго показа тя небеснаго общника, страстотерпче мино, Христос Бог наш, иже мучеников нетленный венец. (с. 188)

*Икос:*

Великаго ходатай нам есть веселия память мучеников, на страсти мужество, и победу на враги показующи, в светлем и радостнем исповедании благодати. приидите, убо в ней празднолюбцы вси, и возвеселимся, время нашего веселия лучшее и пребывающее, мины страдальца память совершающе, и приемлюще страстей разрешения дар: сего же датель Христос Бог есть, мучеников нетленный венец.

*Песнь з~. Ирмос:*

Спасый во огни авраамския твоя отроки, и халдеи убив, яже правда праведно уловляше: препетый Господи, Боже отец наших, благословен еси.

Совлекл еси ранами ты кожныя ризы греха, и во одеяние одеялся еси, не ктому обветшание приемлющее, блаженне, еже истка благодать, явльшися.

Разжжением честных, мучениче, и крепких твоих подвиг, терновное и лукавое безбожие пепелится: кровей же теченьми погашается неведения возвышенный пламень, всеблаженне.

Имеяй обильныя дары, и чудодействия источаеши, честный твой праздник совершающым, мино досточудне, и содействуеши поющым: Боже отец, благословен еси.

*Богородичен:*

Благословен плод благословеннаго твоего чрева, егоже благословят небесныя силы, и земных собрания, иже нас избавивый клятвы древния, благословенная.

*Ин. Ирмос:*

Божия снисхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси, Боже отец наших. (с. 189)

Видев провидец твоего разума чистоту, словесных тя овец пастыря, отче, предлагает, емуже ныне, всеблаженне, зовеши, феодоре, веселяся: благословен Бог отец наших.

Божественному подобию образа, треблаженне, вочеловечения Христова покланяяся пребываеши, богоборцем противляяся даже до крове, и поя, феодоре: благословен Бог отец наших.

Слово твое солию услаждено явися, всебогате, и житие твое, отче, просвещено зарею духа, имже ныне блистаяся, вопиеши радуяся: благословен Бог отец наших.

*Богородичен:*

Се ныне исполнися Давида божественнаго божественное проречение: молятся истинно твоему лицу, богородительнице чистая, имущии богатство благодати ныне, благословяще Бога отец наших.

*Песнь и~. Ирмос:*

Избавителю всех всесильне, посреде пламене благочествовавшыя, снизшед, оросил еси, и научил еси пети: вся дела благословите, пойте Господа.

Венечник, мино, явился еси, враги креста Господа твоего, низложив убо, посрамил еси, и вопиял еси, всеблаженне: вся дела Господа пойте, и превозносите его во веки.

Дивна творя Бог в памяти твоей, источая нам мощми твоими душевная исцеления и телесная, вопиющым: вся дела Господа пойте, и превозносите его во веки.

Принесл еси Богу служение твое, и на земли преклонив главу твою, мечем приял еси отсечение, мучениче, зовый: вся дела Господа пойте, и превозносите его во веки. (с. 190)

Яко багряницею и виссом, кровию вашею церковь украшается днесь, мино, и викторе, и викентие, вопиющи: вся дела Господа пойте, и превозносите его во веки.

*Богородичен:*

Девствует чрево и рождши сына, егоже без семене от святаго духа зачат, Бога неописанна, в плоть облекшася, отцу собезначальна слова. егоже вся дела, яко Господа, поют и превозносят во веки.

*Ин. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Прогнаны показал еси, богоносе феодоре, обретатели злочестивых ересей, уча пречистый чтити образ Христов, покланятися же и честно почитати богомудренно, и пети владыце: священницы, благословите, людие, превозносите его во веки.

Во всем житии твоем, богоглаголиве феодоре, православия путевождь был еси, светильник светлейший, боговидный учитель, образ монахов, и известен законописец, научая воспевати: священницы, благословите Владыку Христа, и превозносите его во веки.

На земли подвизался еси, благочестия защитник, и неправды нелживый обличитель, всеблаженне, быв, яко дар божий, и на небесех правды венчался еси венцы, течение совершил еси, и веру соблюл еси, превознося Христа во веки.

Смыслом ум украсил еси, целомудрием желание, яростное же мужеством препоясал еси, феодоре всемудре, правдою исправив священнолепно душевныя (с. 191) твоя силы, согласно воспевая: дети, благословите, священницы, воспойте, людие, превозносите его во веки.

*Богородичен:*

Благословенная пречистая, души моея струпы и греха язвы очисти: Бога бо рождшая, сущаго над всеми, отроковице чистая, из девственныя неискусобрачныя утробы. егоже благословит вся тварь, и превозносит во вся веки.

*Песнь ф~. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Возлюбил еси паче не меньше, нежели возлюблен был еси, страстотерпче, возлюбленную твою душу предложив рачителю твоему Христу, с собою прославльшему свидетельство твое, приснопамятне.

Свещник, светом трисолнечным вжигаемь, мучеников явися тричисленная единица, мина, и виктор же, и викентий, верных просвещающий, и мрак демонский огоняющии.

Приими хвалу, яко долг, от усердия исходящу, превосходяща тя, мино, наших словес убо вем, и воздаждь безчисленно от сокровищ твоих дарования.

*Богородичен:*

Достойно тя вси матерь царя и Владыки древле убо пророцы хваляху: ныне же апостоли и мученицы с нами славяще тя Богородицу величают.

*Ин. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Теченьми твоих слез, яко постник, и источники кровей, яко свидетель Христов, просветився, сияеши (с. 192) обоюду светло, правдою, преподобне, одеян, яко священник, в божественных жительствуеши лицех, ныне просвещаемь в неходных, треблаженне.

Чисте твое житие прешед, во святых святая селениих ныне живеши, венец благолепия прием, и царства одеяние, великолепное же и священное: в нихже ныне озаряемь предстоиши невестнику, наслаждаяся обожения.

Видети сподобился еси благих источник, богоносе феодоре, яко прошед житие божественнейшее истинно, от мирскаго свойства житием чистым ум свободив, яко свидетель и страстоносец был еси, священне.

Глагол твоих вещание дарование божие нам всеслышан бысть, всехвальне, яко гром, вселенныя в концех, и якоже реки истекают твоих учений списания. тем тя богослова и богоглагольника достойно именуем.

*Богородичен:*

Явилася еси, о Дево Мати божия, паче естества рождши в телеси благое слово, егоже отец от сердца своего отрыгну, прежде всех век, яко благ, егоже ныне и телес превышша разумеваем, аще и в тело облечеся.

*Светилен октоиха, и мучеников: Подобен:*
Небо звездами:

Небса звезды украшают, Иисусе: церковь же мина и виктор и викентий украшают, и стифанида, ихже ради победы на противныя нам даруй.

*Слава, преподобнаго:*

Яко столп одушевлен явился еси догматов православия благочестно, обличив иконоборцов прелесть: тем и страданием совершив исповедание, феодоре, прославился еси.

*И ныне, Богородичен:*

Вси вернии ходатаицу тя к рождшемуся из тебе (с. 193) ныне предлагают, всечистая, мы же множае иже сраспинаемии тому. тем не престай, Дево, за ны молитися.

*На стиховне октоиха. Таже мучеников стихира, глас в~.*

*Стих:*
Воззваша праведнии, и Господь услыша их.

Приидите, вернии, почтим страстотерпца Христова мину славнаго, добляго в воинех, добре подвизавшася по благочестии, царей же и мучителей державу низложивша. тем дерзновение имея ко Христу Богу, непрестанно молит спасти душы нашя.

*Слава, преподобнаго, глас и~:*

Монахов множества наставника тя почитаем, отче наш феодоре: твоею бо стезею воистинну право ходити познахом. блажен еси Христу работав, и вражию обличил еси силу, ангелов собеседниче, преподобных сопричастниче и праведных: с нимиже молися Господеви, помиловатися душам нашым.

*И ныне, Богородичен, или крестобогородичен.*

*Подобен:*
Господи, аще и на судищи:

Господи, * егда тя солнца правды * солнце виде, на древе повешена, * лучы скры, * и луна свет во тму преложи * всенепорочная же твоя Мати * утробою уязвляшеся.

*На литургии, прокимен, глас д~:*
Святым, иже суть на земли его, удиви Господь вся хотения своя в них. *Стих:*
Презрех Господа предо мною выну: *Апостол к ефесеом, зачало сл~г: И преподобнаго, апостол ко евреем, зачало тл~е. Аллилуиа, глас д~:*
Воззваша праведнии: *Стих:*
Блажен муж, бояйся Господа: *Евангелие матфеа, зачало л~и: И преподобнаго, евангелие матфеа, зачало и~. Причастен:*
Радуйтеся праведнии о Господе: (с. 194)

*Служба святаго и блаженнаго максима, Христа ради юродиваго, московскаго чудотворца.*

*На велицей вечерни,*
Блажен муж: *Стихиры святаго, на з~, глас д~:*

Юродивыми притворении мудреца злобы обезумил еси, блаженне, совершая славная, действуя знамения, демоны отгоняя, просвещая сущыя в нощи греховней, отче, и ум несмущен, посреде молв соблюл еси, максиме, безстрастие от Бога приим.

Света незаходимаго зритель быв, отче, мирскими красотами не восхотел еси наслаждатися, и плоть презрев, прирадел еси о души, и тоя добродетелей светлостию свещу украсив, незаходимым сиянием о блистаемь, Господеви предстоя, о нас молися, священное твое преставление празднующих.

Сосуд святаго духа освящен сотворил еси себе, отче. сего ради и к подвигом прилежно вперив ум, максиме, и на дусех нечистых власть приим, богоносе, сих молитвою уязвляеши, и от человек отгониши: и ныне престолу всех царя предстоиши, о нас моляся, верно тя славящих.

*Слава, глас и~:*

Человече божий максиме чудный, ты убо возшед на лествицу добродетелей, по нейже вшел еси к горнему иерусалиму, и тамо узрел еси желаемаго Христа: егоже ради плоть твою изнурил еси, и тело мертвенное на безсмертную жизнь изменил еси. и о нас непрестанно молися, даровати душам нашым мир и велию милость. (с. 195)

*И ныне, Богородичен:*
Царь небесный:

*Вход. Прокимен дне. Чтения три. Писаны сего месяца в з~ день.*

*На стиховне стихиры, глас в~. Подобен:*
Доме евфрафов:

Дом и жилище духа пресвятаго, премудре максиме, был еси. * темже и нас домы того соделай, святую твою память почитающих.

*Стих:*
Возвеселится праведник о Господе, и уповает на него.

Житие твое, яко солнце, * в сердца верных возсия, * чудеса испущая. * темже и нас светом невечерним озари, * всечестную твою память почитающих.

*Стих:*
Праведник, яко финикс, процветет, яко кедр, в ливане, умножится.

Не престай моляся, максиме, о присных твоих рабех, * яже духовным твоим житием просветил еси: * да вси честное твое празднество * веселящеся почитаем.

*Слава, глас з~:*

Рачитель быв, отче, небеснаго жития, и равностоятель безплотных сил, максиме преблаженне, российское утверждение, московский светильниче, и вселенныя удобрение прииди ныне к нам, празднующым пресветлую память твою приими малое наше моление, испроси нам у Христа мир и велию милость.

*И ныне:*
Богородице, ты еси лоза истинная: *Тропарь, глас е~:*

Наготою телесною и терпением обнажил еси вражия коварствия, обличая неподобное его деяние: зельне стражда солнечный вар, и нуждныя великия студени, мраза и огня не чул еси, божиею помощию покрываемь, максиме премудре: о верою творящих память твою честно, и усердно притекающих к раце мощей твоих, моли, избавитися от бед, и падения избежати.

*Слава, и ныне, Богородичен воскресн, по гласу.*
(с. 196)

*На утрени, на Бог Господь, тропарь тойже.*

*По а~-й кафисме, седален, глас, е~. Подобен:*
Собезначальное:

Твердаго адаманта, и столпа непоколебима вражиими прилоги, богоноснаго максима песньми почтим: терпением бо воистинну посрамивша сопротивнаго врага, и без вести его сотворивша, и ныне молящася от спасении душ наших.

*Дважды.*

*Слава, и ныне, Богородичен:*

ужасно чудо зачатия, и несказанен образ рождества, в тебе познася, приснодево чистая, ужасает мой ум, и удивляет помысл: слава твоя, Богородице, во всех простреся, ко спасению душ наших.

*По в~-й кафисме, седален, глас д~. Подобен:*
Скоро предвари:

Постом и воздержанием, и на земли леганием, увядил еси плотския страсти, душу же просветил еси, и на небесех от Христа велико возмездие восприял еси. тем благоугодил еси Богу, достоин сосуд чудес и по кончине явился еси притекающым к раце мощей твоих, максиме преблаженне, моли Христа Бога, грехов оставление даровати чтущым любовию святую память твою.

*Дважды.*

*Слава, и ныне, Богородичен:*

Обновила еси, чистая, божественным рождеством твоим, истлевшее во страстех земнородных мертвенное существо: и воздвигла еси вся от смерти к жизни нетления. темже тя по долгу блажим вси, Дево препрославленная, якоже прорекла еси.

*По Хвалите имя господне, припев:*

ублажаем тя, святый праведный максиме, и чтем святую память твою: ты бо молиши за нас Христа Бога нашего. (с. 197)

*псалом избранный:*
Блажен муж, бояйся Господа:

*По полиелеи седален, глас д~. Подобен:*
Скоро предвари:

Явился еси чуден в терпении твоем, всячески Христови угодил еси, преблаженне максиме, мудрою мыслию утвердил еси душу твою, поработив плотская мудрования духу, и избрав добрая, еже Бога ради труждатися, мужески глаголал еси: аще и яра зима, но сладок рай: болезнено еже труждатися, но блаженно восприятие. темже, преблаженне, моли Христа Бога, спасти душы нашя.

*Дважды.*

*Слава, и ныне, Богородичен:*

Тебе величаем, Богородице, вопиюще: ты едина благословенная: из тебе бо неизреченно родися Христос Бог наш.

*Степенна, а~-й антифон д~-го гласа.*

*Прокимен:*
Возвеселится праведник о Господе и уповает на него. *Стих:*
услыши, Боже, глас мой, внегда молитимися к тебе. Всякое дыхание: *Евангелие матфеа, зачало м~г.*

*По н~-м псалме стихира, глас и~:*

Человече божий максиме чудный, ты убо возшед на лествицу добродетелей, по нейже возшел еси к горнему иерусалиму, и тамо узрел еси желаемаго Христа: егоже ради плоть твою изнурил еси, и тело мертвенное на безсмертную жизнь изменил еси. и о нас непрестанно молися, даровати душам нашым мир и велию милость.

*Канон, Глас д~. Песнь а~. Ирмос:*

Моря чермную пучину, невлажными стопами, древний пешешествовав Исраиль, крестообразными моисеовыма рукама, амаликову силу в пустыни победил есть.

Причастием еже к Богу, преподобне, свет был еси, и к нему отлучився, максиме блаженне, желанием (с. 198) крайним, благим надеждам своим, отче, исполнение приял еси.

Желанием, еже к Богу, распалаемь, мир оставил еси, спутника, отче, обрет Христа, максиме славне, с нимже стезю прошел еси спасительную, радуяся.

Обогатитися никакоже истощаемыми возжелев, богатство и славу временную, мудре, и пищу мимотекущую, и мирское достояние, доблемудренно отринул еси.

*Богородичен:*

Красную и избранную и всечестную разумев тя сын божий, пренепорочная, сын твой бысть, сыны сотвори благодатию, Богородице, чтущыя тя.

*Ин канон,*

*Глас д~. Песнь а~. Ирмос:*

Тристаты крепкия, рождейся от Девы, безстрастия во глубине души тричастное потопи, молюся: да тебе, яко в тимпане, во умерщвлении телесе победное воспою пение.

Подаждь ми, Христе, духа твоего благодать, да по достоянию воспою песнь нову от устен моих, в память твоего угодника максима преблаженнаго.

Иже крест на рамо взем, блаженне, и желаемаго ти отечества достиг горняго иерусалима, и в нем со ангелы ликуеши, юроде премудрый, молися о нас, чтущих память твою всечестную.

Буйством пременив мирское мудрование, отче, непокровенно тело имея, блаженне, покрый нашя страсти, богомудре, да твоими молитвами от бед избавляемся.

*Богородичен:*

успи души моея свирепую волну, яко множество прегрешений, искушений и печали, владычце, восташа на мя. но сама мя спаси. (с. 199)

*Песнь г~. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище и утверждение.

усердно к мысленным совлечеся деянием, побеждая вражия полки божественным пособием духа.

Ранами и молитвенным воздержанием, и биении, преподобне, страсти мирския, отче максиме, уязвил еси.

умориша врага постницы твои, Иисусе, умерщвление радостно, Владыко, твое живоносное возжелевше.

*Богородичен:*

Избавляющаго человеки преслушания, лютаго падения, всему виновнаго, чистая и всенепорочная, родила еси.

*Ин. Ирмос:*

Лук сильных изнеможе, и немощствующии препоясашася силою: сего ради утвердися в Господе сердце мое.

умом весь к премирным вземся, блаженне, юрод прозвался еси, отче: и нас умовредных сохрани, да невреждени пребудем козньми чуждаго, и тебе ублажаем, максиме преблаженне.

Варом солнечным опаляемь, отче, и нас палимых греховными страстьми, ороси твоими молитвами: да непрестанно воспеваем память твою, максиме прехвальне.

Зимою томимь, святе, небрегл еси о теле перстнем и ныне наслаждаешися райския доброты: и нам проси оставления озлобленным прилоги чуждаго, да тебе ублажаем, отче богомудре.

*Богородичен:*

Яже едина в напастех и скорбех защищающи, под кров твой, пречистая, прибегша тепле, приими, яко преблагая, еже от сердца моего моление.

*Седален, глас и~:*

Светом божественным озаряемь, в путь, ведущий (с. 200) к божественным сиянием, ходил еси, верно, отче преподобне, и вражиих отбегл еси прилог, и сын света и дне явился еси, максиме богоблаженне.

*Слава, глас тойже. Подобен:*
Повеленное:

отче богомудре и преблаженне максиме, красная мира сего яко уметы вменив, весь умом изменився, изменшемуся нас ради Христу последовал еси, и юрод его ради нареклся еси, и от неразумных скорби претерпел еси. и ныне о нас молися, память твою верно славящих, прехвальне.

*И ныне, Богородичен:*

Предстательнице верных, богородительнице, скорбящих радосте, и плачущих великое утешение, от чрева твоего, Дево, всесвятаго преестественно рождшагося, непрестанно моли с максимом преблаженным, избавити нас в час испытания, лютаго осуждения.

*Песнь д~. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Соединився к стезе правды, в богоспасаемый божественный град вшел еси, преподобне, спасительным сиянием обогатився.

Единообразный, преподобне, смысл богоносный видев, божественными повестьми, и божественною одеждею одеялся еси.

Сердце твое скрижаль очищену, святаго духа благодать обретши, отче, написа совершенное безстрастие и любовь нелицемерну.

*Богородичен:*

Седяй на престоле превознесенне херувимстем, яко престол тя имея на руке твоей почи, марие богоневесто, препрославленный Бог. (с. 201)

*Ин. Ирмос:*

Любве ради, щедре, твоего образа, на кресте твоем стал еси, и растаяшася языцы: ты бо еси, человеколюбче, крепость моя и хваление.

Любве сродников отреклся, блаженне, любовию Христовою уязвляемь, и плоть, якоже рабыню, духови покорив, над страстьми царь показался еси, отче, и нас, плененных греховными страстьми, свободи, богомудре.

Стезею прискорбнаго пути шествовав, блаженне, и пространнаго жилища дошед, с безплотными ликовствовати сподобился еси, отче богоносе.

Власть приим на дусех нечистых, отче максиме, сих от человек прогоняеши, всякими недуги болящыя исцелеваеши, с верою приходящыя к раце мощей твоих.

*Богородичен:*

Милости твоей сподоби мя, благомилостивное слово рождши, и ныне, владычце, прибегающа мя к тебе спаси.

*Песнь е~. Ирмос:*

Ты, Господи, мой, свет в мир пришел еси, свет святый, обращаяй из мрачна неведения, верою воспевающыя тя.

Пресветлую зарю, максиме, приимь, яко солнце явился еси, и демонскую тму отгнал еси, достославне.

Твоим желанием, Христе, отверг все преподобный желание телесное, якоже сгребие мирское оттрясе.

Силою божественною душу укрепив, в мир вселился еси, опустевая страсти, отче богомудре максиме.

*Богородичен:*

Рачение преста тленное, Дева бо нетленно роди Бога слова, паче естества и слова Дева пребывает.

*Ин. Ирмос:*

Возсияй ми, Господи, свет повелений твоих, яко к тебе (с. 202) дух мой утренюет, и поет тя: ты бо еси Бог наш, и к тебе прибегаю, царю мира.

Юрод явился еси изволением, отче, и оному дивному андрею последовал еси. и якоже той виде духовныма очима Богородицу на воздусе, за мир молящуюся: ты же ныне зриши святую Троицу, моляся непрестанно о душах наших.

Ревнитель быв дивному симеону, пустыню и сверстника оставльшему, и юродство на ся возложившему, и горния митрополии достигшу, с нимже ныне и ты наслаждаешися, и нас поминай празднующих память твою всечестную.

Вторый твердислов в россии показался еси, отче максиме, непокровено тело имея, покрый нас покровом молитв твоих, да не уязвит нас уязвивый праотца преступлением.

*Богородичен:*

*От*
корене источник, и вину нетления, тя, Дево, вси вернии хвалами почитаем: ты бо впостасное нам безсмертие родила еси.

*Песнь з~. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

ум твой весь к Богу простирая непрестанными поучении, плотскую любовь не пощадел еси, благих тебе ходатайству, максиме, присвоение.

Ни скверны, ни враски приял еси, блаженне, посреде тебе мира живущу, честными же паче мольбами твоими очищаеши от душевныя скверны притекающыя.

Ты плотских мудрований вышше имея помысл, не уязвился еси посреде жен обнажаемь: безстрастия бо одеждею, максиме, одеялся еси. (с. 203)

*Богородичен:*

усты и помыслом и сердцем, пресвятая Богородице, тя проповедуем: тобою Богу примирихомся, отриновеннии преступлением первее праотца.

*Ин. Ирмос:*

Очищение нам, Христе, и спасение, Владыко, возсиял еси от Девы, да, яко пророка от зверя морскаго персей иону, от тли исхитиши всего адама всеродна падшаго.

На безстрастия гору возшед добродетельми, на враги храборник чуден показался еси: и ныне молися Христу Богу, об отечестве нашем, яко да твоими молитвами противнии побеждаются.

Чудес источник рака твоя явися, максиме блаженне, от неяже обильно вси притекающии приемлют телесем здравие, и душам спасение твоими молитвами.

Премудростию разума об\ъят, отче, суетную мудрость буйством преминул еси: и утаеная от мудрых и разумных, троическим благоволением познал еси.

*Богородичен:*

Моисей в купине тя виде, в горе приемлющу нестерпимый божества огнь неопально: тем тя вси песньми величаем.

*Кондак, глас в~:*

Вышния красоты желая, нижния сладости и телесная одеяния в ничтоже вменил еси, и нестяжание паче суетнаго мира возлюбил еси. ангельское житие проходя, скончался еси, блаженне максиме: с нимиже Христа моли непрестанно о всех нас.

*Икос:*

Ангел на земли житием показався, ангельския полки удивил еси, и демоны устрашил еси, и человеки просветил еси чудес твоих зарями, богоносе и преблаженне отче наш максиме. и ныне нас вразуми (с. 204) воспевати песнь к твоему хвалению, радостным гласом сице глаголющих: радуйся, оставивый тленное мудрование, и приемый нетленный венец: радуйся, терпеливый душею: радуйся, целомудренный разумом и к Богу воззрением: радуйся, предоблий юроде, иже злокозненнаго врага под ногами сотрый: радуйся, яко нижнее мудрование оставль, и вышняго царствия достигий: радуйся, целителю болезней, и отгонителю страстей: радуйся, максиме блаженне, моля непрестанно о всех нас.

*Песнь з~. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Содержимь Христовою подобно, отче, божественною любовию, других спасти радостно весь сам ся, вопия, издал: благословен Бог отец наших.

С небесе тебе поданную, отче, приим пищу, сею препитал еси благопокорно приемлющыя твоя повеления, и долу влекущий грех оставляющыя, блаженне.

Последовав отеческим преданием, отче мудре, пагубы отриновение заповеда зовущым: благословен Бог отец наших.

*Богородичен:*

Вышняго освященное божественное селение, радуйся, тобою бо дадеся радость, Богородице, зовущым: благословена ты в женах, всенепорочная владычце.

*Ин. Ирмос:*

Спасый во огни авраамския твоя отроки, и халдеи убив, яже правда праведно уловляше: препетый Господи, Боже отец наших, благословен еси.

Причастием святаго духа просвещен, блаженне, изменився доброты телесныя, и позор быв человеком, (с. 205) непокровено тело тленными одеждами имея, Христу вопиял еси: благословен Бог отец наших.

Нищету и юродство изволив, преподобне, нас ради обнищавшаго, и сего легкий ярем на рамена взем, тому последовал еси, Христу вопия: благословен Бог отец наших.

Зломудраго врага козни премудрив, юроде прехвальне, и сего яко рыбу безгласну сотворил еси, богомудре, Христу вопия: благословен Бог отец наших.

*Богородичен:*

Якоже ложницу божию, и кадильницу разумнаго и светоноснаго угля, приснорадованную воспоем, зовуще: радуйся, вина спасительнаго воззвания, благословенная во веки.

*Песнь и~. Ирмос:*

Руце распростер даниил, львов зияния в рове затче, огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

Всесветлая звезда сущ во тме и страсти, световодя к жизни светлей: твориши бо жены нечистыя целомудренно жити, и отгониши лютыя недуги, вопия: благословите, вся дела господня, Господа.

Ты исцели ум мой в крове чудных и мудрых, преподобне, повелений божиих, многи уловил еси юродствовати Господа ради, ведый наругаемь быти, вопия чистейшею душею: благословите, вся дела господня, Господа.

Совершен един, иже весть своя прославляти Господь преподобныя: сей бо гробу посылаемь, и ангелов светлословлении почитаемь вопиющих: благословите, вся дела господня, Господа.

*Богородичен:*

Избавляяй нас, возсия из тебе Господи, Дево чистая, егоже моли, владычце, просветити поющыя тя, и (с. 206) обстояния нас избавити вопиющыя: благословите, вся дела господня, Господа.

*Ин. Ирмос:*

Избавителю всех всесильне, посреде пламене благочествовавшыя, снизшед оросил еси, и научил еси пети: вся дела благословите, пойте Господа.

Присвоився содетелю всех, отче, и греховныя язи удалився, приял еси небесное наследие, и со ангелы ликуя, вопиял еси: благословите, вся дела господня, Господа.

Юношеских и плотских страстей удержал еси взыграния, очистив всякия скверны душу же и тело, максиме преблаженне, храм показался еси несквернен Богу, емуже непрестанно вопиеши: благословите, вся дела господня, Господа.

Незаходимый возсия тебе свет, отче богомудре, присносущнаго веселия, в немже ныне наслаждаешися, предстоя святей Троице, и воспевая Христа во вся веки.

*Богородичен:*

Тя оружие непобедимое на враги предлагаем, тя основание и надежду нашего спасения, богоневесто, имамы, и тя воспеваем во веки.

*Песнь ф~. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Всем сердцем, максиме, Троице усердно предложився, и от нея лучы богодельно прием, световиден был еси, и со ангелы ликуеши.

Желанием божественным приединився, и воздержанием просвещаемь, будущих благ в причастии уже быв, максиме богоблаженне, и в наслаждении.

Твоя болезни и поты прият веселие, никакоже (с. 207) конца имущее: в немже питаяся, максиме преподобне, нас непрестанно поминай.

*Богородичен:*

Разори души моея облаки, света облаче святая владычце, и сильна соделай мя на страсти, борющыя мя, Cпаса всех рождшая и избавителя.

Ин. Ирмос тойже:

Якоже твердый адамант душею показался еси: непоколебимь вражиими прилоги, отче: и нам твердое забрало буди, блаженне, молитвами твоими от нахождений противных.

Освятися воздух, максиме блаженне, памятию твоею, и нас торжествовати подвизает радостно, освященное твое празднество.

Жезлом добродетелей страстей море пресек, и гордаго врага якоже инаго фараона молитвами твоими погрузив, избранное стадо новаго Исраиля невредно соблюл еси, максиме блаженне, молитвами твоими.

*Богородичен:*

Скиниа свидетельства тя прообрази, хлеб истинный жизни, приемшую, чистая, слово отца соприсносущное.

*Светилен. Подобен:*
Небо звездами:

Ангельскаго жития желая, преподобне, покорил еси страсти плотския мужески, и равноангелен был еси, богоносе отче максиме.

*Дважды.*

*Богородичен:*

Тя предстательницу имамы вси грешнии, о пресвятая Дево! ты благопременна сотвори твоего сына матерними твоими молитвами.

*На хвалитех стихиры, на д~, глас д~. Подобен:*
Дал еси знамение:

Дал еси притчу терпения и мужества, * преблагий Господи, * праведнаго максима * и многочудеснаго, (с. 208) добродетельми, * и словесы, и делы сияюща, * целомудрием украшаема и кротостию. * тем твое неизреченное строение славим, * Иисусе всесильне, и Cпасе душ наших.

*Дважды.*

Праведен и незлобив, истинен же и непорочен и верен, * уклоняяся от всякия злобныя вещи, * показался еси, максиме блаженне, * просвещен добродетельми, * и благочестием сияя. тем тя ублажаем, * и святое твое и честное днесь празднуем успение, * радующеся, богомудре.

Целомудрием и благоверием, яко багряницею многоценною, * одеявся, максиме, * правдою же и кротостию, * яко божественным венцем увязлся еси, * со страждущими Христа ради, * царствовати возжелел еси. * и ныне царю сил предстоиши, * Иисусу всемилостивому, * и спасу душ наших.

*Слава, глас и~:*

Добродетелей твоих, богомудре максиме, исправления уясниша верных сердца: кто бо слышя безмерное твое смирение и терпение, не удивится; еже ко всем кротость и беззлобие, к скорбящым милование, и сущым в бедах скорое поможение, плавающым немятежное пристанище, и путешествующым благое поспешение, вся боголепно предвари, досточудне, и ныне неувядаемым венцем венчался еси от руки вседержителя Бога: егоже моли спастися душам нашым.

*И ныне, Богородичен:*

Владычце, приими молитву раб твоих, и избави нас от всякия нужды и печали.

*На литургии, блаженна, песнь г~-я и з~-я. Прокимен, глас з~:*
Честна пред Господем смерть преподобных его. *Стих:*
Что (с. 209) воздам Господеви о всех, яже воздаде ми; *Апостол к галатом, зачало сг~и. Евангелие матфеа, зачало и~. Причастен:*
В память вечную:

