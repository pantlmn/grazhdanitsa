<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 223)

*Месяца тогоже в г~и-й день.*

*Иже во святых отца нашего иоанна, архиепископа константиня града, златоустаго.*

*На малей вечерни, стихиры, на д~, глас а~. Подобен:*
Небесных чинов:

Крестителя подражал еси тезоименнаго добре * воздержанием, отче, * и илию великаго постом и чистотою: * ревностию уязвлен обоих, златоусте, * на царское величество смельствуеши, * яко пастырь церкве Христовы.

*Дважды.*

Божественным вдохновением слова * протек, по писанному, всю землю, * вещание догматов твоих, отче, просвети мир: * отверзл еси нам покаяния вход, * нищих попечением, * воз\ъображая Христово евангелие.

Чистый души твоея и нескверный свет * солнечныя лучы осиявает миру * догматов благочестия, * отче мудре (с. 224) иоанне златоусте, * и мглу отгонит, * и просвещает вселенную ко благочестию.

*Слава, глас д~:*

Был еси, златоусте, богодохновенный орган, чрез егоже нам дух святый провозгласи: благознаменитым бо гласом протече концы вещание учений твоих: и подражатель быв апостолов, преподобне, лик постиже оный, егоже вожделел еси. молися Господу, всеблаженне, умирити мир и спасти душы нашя.

*И ныне, Богородичен:*

Избави ны от нужд наших, Мати Христа Бога, рождшая всех творца, да вси зовем ти: радуйся, едина предстательство душ наших.

*На стиховне стихиры, глас в~. Подобен:*
Доме евфрафов:

Труба златовидная *, светло вопиющи * божия величия, * показался еси, иоанне, * мира в концех.

*Стих:*
уста моя возглаголют премудрость, и поучение сердца моего разум.

Закон, якоже моисей, * приял еси от Господа, златоусте, * мир умудряя и просвещая * божественными твоими учении.

*Стих:*
Священницы твои облекутся в правду, и преподобнии твои возрадуются.

Проповедник яко истинно * божественнаго царствия * был еси, златослове, * вопия: покайтеся, * погружая отчаяние.

*Слава, глас и подобен: тойже:*

Троицы честныя во единоначалие * научил еси веровати, * отца, слова, духа, * златоусте, отче наш.

*И ныне, Богородичен:*

Дево, * из тебе рождшагося * Бога слова моли, Богородице, * с златословным иоанном, * еже спасти душы нашя.

*Таже, ныне отпущаеши: Трисвятое. По*
отче наш: (с. 225)

*Тропарь, глас и~:*

уст твоих, якоже светлость огня, возсиявши благодать, вселенную просвети: не сребролюбия мирови сокровища сниска, высоту нам смиреномудрия показа. но твоими словесы наказуя, отче иоанне златоусте, моли слова Христа Бога, спастися душам нашым.

*Слава, и ныне, Богородичен:*
Иже нас ради:

*На велицей вечерни, стихологисуем,*
Блажен муж: *а~-й антифон.*

*На*
Господи, воззвах, *стихиры на и~, глас д~: Подобен:*
Яко добля:

Златокованную трубу, * богодохновенный орган, * догматов пучину неисчерпаемую, * церкве утверждение, * ум небесный, * премудрости глубину, * чашу всезлатую, * изливающую реки учений медоточных, * и напаяющую тварь, * песненно воспоим.

*Трижды.*

Звезду незаходимую, * зарями просвещающую учений * всю подсолнечную, * покаяния проповедника, * губу всезлатую, * мокроту лютую неведения вземлющую, * и орошающую истаявшая сердца грехми, * иоанна достойно * златословеснаго почтим.

*Трижды.*

Земный ангел и небесный человек, * ластовица благоглаголивая и многогласная, * добродетелей сокровище, * камень неразседный, * верных воображение, * мучеником подобен, * равностоятель святых ангел, апостолов единонравен, * в песнех да возвеличится златоуст.

*Дважды.*

*Слава, глас з~:*

Преподобне треблаженне святейший отче, пастырю добрый, и началопастыря Христа учениче, положивый душу за овцы: сам и ныне, всеблагохвальне иоанне златоусте, проси молитвами твоими, даровати нам велию милость. (с. 226)

*И ныне, Богородичен:*
Кто тебе не ублажит:

*Вход, прокимен дне, и чтения.*

*Притчей чтение.*

[Глава и~] Память праведнаго с похвалами, и благословение господне на главе его. Блажен человек, иже обрете премудрость: и смертен, иже уведе разум. Лучше бо сию куповати, нежели злата и сребра сокровища. Честнейшая же есть камений многоценных: все же честное недостойно ея есть. Долгота бо дней, и лета живота в деснице ея: в шуице же ея богатство и слава: от уст ея исходит правда, закон же и милость на языце носит. Послушайте убо мене, о чада! честная бо реку: и блажен человек, иже пути моя сохранит: исходи бо мои, исходи живота, и уготовляется хотение от Господа. Сего ради молю вас, и предлагаю мой глас сыновом человеческим: яко аз премудрость устроих, совет и разум и смысл аз призвах. Мой совет и утверждение, мой разум, моя же крепость. Аз мене любящыя люблю, ищущии же мене обрящут благодать. Разумейте убо, незлобивии, коварство, ненаказаннии же, прилагайте сердца. Послушайте мене и паки, честная бо реку: и отверзу от устен правая, яко истине поучится гортань мой, мерзски же предо мною устны лживыя. С правдою вси глаголы уст моих: ничтоже в них стропотно, ниже развращенно. Вся права суть разумевающым, и проста обретающым разум. Научаю бо вас истине, да будет о Господе надежда ваша, и исполнитеся духа.

*Премудрости соломони чтение.*

[Глава и~] уста праведнаго каплют премудрость: устне же мужей. мудрых ведят благодать. уста мудрых поучатся (с. 227) премудрости, правда же избавляет их от смерти. Скончавшуся мужу праведну, не погибнет надежда. Сын бо праведен раждается в живот, и во благих своих плод правды об\ъимет. Свет праведным всегда, и от Господа обрящут благодать и славу. Язык мудрых добрая свесть, и в сердце их почиет мудрость. Любит Господь преподобныя сердца, приятни же ему вси непорочнии в пути. [з~] Мудрость господня просвещает лице разумнаго. Постигает бо желающыя ю, прежде даже разумети ю: и удобь узрится от любящих ю. [з~] утреневавый к ней не утрудится: и бдяй ея ради вскоре без печали будет. Яко достойных ея сама обходит ищущи, и во стезях ея является им благоприемне. Мудрости никогдаже одолеет злоба. [и~] Сих ради и рачитель бых доброты ея: и возлюбих ю, и поисках от юности моея: и взысках невесту привести себе, яко всех Владыка возлюби ю: Таинница бо есть божия хитрости, и обретательница дел его. Труды ея суть добродетели: целомудрию же и разуму та учит, правде и мужеству, ихже потребнее ничтоже есть в житии человеком. Аще же и многаго искусства желает кто, весть древняя, и быти хотящая разсмотрит: свесть извития словес, и разрешения гаданий: знамения и чудеса проразумеет, и сбытия времен и лет: и всем советник есть благ, яко безсмертие есть в ней, и благославие во общении словес ея. Сего ради беседовах ко Господу, и помолихся ему, и рех от всего сердца моего: [ф~] Боже отцев и Господи милости, сотворивый вся словом твоим, и мудростию твоею устроивый человека, да владеет бывшими от тебе тварьми, и да управляет мир в (с. 228) преподобии и правде, даждь ми твоих престолов приседящую премудрость, и не отлучи мене от отрок твоих, яко аз раб твой, и сын рабыни твоея. Посли ю с небес от святаго жилища твоего, и от престола славы твоея, да сущи со мною научит мя, что благоугодно есть пред тобою: и наставит мя в разум, и сохранит мя в славе своей. Помышления бо смертных вся боязлива, и погрешительна умышления их.

*Премудрости соломони чтение.*

[Глава д~] Похваляему праведнику, возвеселятся людие: безсмертие бо есть память его, яко от Господи познавается, и от человеков: и угода Господу душа его. [з~] Возлюбите убо, о мужие, мудрость, и поживете: восхощите ея, и наказани будете: начало бо ея любы и соблюдение закона. Почтите премудрость, да во веки царствуете. [з~] Возвещу вам, и не скрыю от вас таин божиих: яко той мудрости наставник есть, и мудрых исправитель и всякому смыслу и делу хитрец. И всем смыслом научит мудрость: есть бо в ней дух разумен и свят, и сияние света присносущнаго, и образ благости божия: тая други божия и пророки устрояет. Благолепнейши же есть солнца, и паче всякаго сотворения звезд, свету сосуждаема, обретается первейши. Тая угождающыя ей от болезни избави, и настави на стези правыя. Даде им разум имети свят, и сохрани от ловящих, и подвиг крепок подаде им. Да разумеют вси, яко сильнейши всего есть благочестие: и никогдаже преможет злоба мудрости, ниже прейдет злыя, обличающи суд. Рекоша же в себе, помысливши неправедно: насильствуем праведнаго, и не (с. 229) пощадим преподобства его, ни усрамимся седин старости многолетны. Будет бо нам крепость закон: и уловим праведнаго, яко неугоден нам есть: и противится делом нашым, и поносит нам отпадение закона, и обличает нам согрешения наказания нашего. Возвещает нам разум имети божий, и отрока господня себе именует. Бысть нам на обличение помышлений наших, и тяжек нам есть, и видимь: яко неподобно иным житие его, и изменены стези его. в поругание вменихомся ему: и удаляется от путей наших, яко от нечистот, и блажит последняя праведных. увидим убо, аще словеса его истинна суть, искусим, яже сбываются ему. Руганием и мукою истяжем его, да разумеем кротость его, и искусим беззлобство его. Смертию без\ъобразною осудим его, будет бо посещение от словес его. Сия помыслиша, и прельстишася: ослепи бо я злоба их. и не разумеша таин божиих, и не разсудиша, яко ты еси Бог един, живота имеяй и смерти власть, и спасаяй во время скорби, и избавляяй от всякаго зла. Щедр и милостив, и даяй преподобным своим благодать, и своею мышцею гордым противляяйся.

*На литии стихира храма: И святаго самогласны. Глас а~. Анатолиево:*

Светильниче иоанне, уста златосиянная, удобрение богодеянных добродетелей, обиталище писаний тайноначальных: ты пречистое всесвятаго духа нетленное сокровище был еси, отнюдуже возвеселил еси всю церковь спасительным твоим словом сущим: дерзновение убо обрет к Богу, в наслаждении горняго наследия, молися о нас, отче святейший.

Излияся благодать во устнах твоих, преподобне отче (с. 230) иоанне златоусте: сего ради помаза тя Бог архиереа людем своим, паствити паству его в преподобии и правде. темже, препоясан оружием сильнаго, пресекл еси языковредия ересей, и ныне не престай моляся умирити мир и спасти душы нашя.

*Глас в~. Студитово:*

Тя великаго архиереа и пастыря, незлобива и преподобна, покаяния проповедника, златословесная уста благодати, восхваляюще любовию, молимся: преподаждь нам молитвы твоя, отче, во спасение душ наших.

*Георгиа никомидийскаго:*

Златыми словесы твоими, церковь яко утварию златою украсившися, иоанне златоусте, невестнически радующися, вопиет тебе: насытихся от твоих златоточных вод, украсившися златотканными и медозлатыми питии: от деяния бо в видение возвождуся, кротких ради твоих поучений: и со Христом, умным женихом соединяюся, царствующи с ним. тем и мы, совокупльшеся в память твою, зовем: не престай моляся за ны ко Господу, еже спасти душы нашя.

Приял еси, иерарше, горнейшую философию, и вне мира был еси, живя выше видимых, и зерцало нескверное божие божественно показался еси: и сый присно соединен светом, свет приимал еси, и яснейший блаженный получил еси конец: молися, златоусте, о душах наших.

*Глас д~.*

Глаголы златозарнейшими землю яве напоил еси, златоточиву имея душу же и тело, всеблаженне: вся позлатив словесы твоими, златоделателю догматов твоих, и книги написав златописанныя, возлетел (с. 231) еси на небеса. тем вопием ти: златоточиве и златоусте, Христа Бога моли, спасти душы нашя.

*Слава, глас тойже. Германово:*

Подобаше царствующему градов, иоанна имети архиереа, якоже некую утварь царскую и златокованную трубу, вся оглашающу концы спасительными догматы: и вся совоздвижущую к ревности пений боголепных. к немуже возопиим: златослове и златоусте, Христа Бога моли, спасти душы нашя.

*И ныне, Богородичен:*

Тя стену стяжахом, Богородице пречистая, и благоутишное пристанище, и утверждение: темже молим, иже в житии обуреваемии, управи и спаси ны.

*На стиховне стихиры, глас е~. Подобен:*
Радуйся:

Радуйся, златозарный и красный, церкве богодохновенный органе: языче, человеколюбно покаяния нам различныя образы подписующий: уме златозрачный: ластовице златоустая: голубице же, псаломски, междорамиями златосияющая добродетелей но злаце: струя златовиднейшая, проливающая воды: уста божественная, и божественнаго человеколюбия поручительная: Христа моли, низпослати душам нашым велию милость.

*Стих:*
уста моя возглаголют премудрость, и поучение сердца моего разум.

Радуйся, сирот отец, обидимых быстрая помощь, убогим подаяние, алчущих пища, грешащих исправление, душ благоугоднейший врачу, и честнейший: богословия высокое извество, сказание писаний духовных, закон действеннейший, правило правейшее, видения, и деяния премудросте крайнейшая, Христа низпослати душам нашым моли велию милость. (с. 232)

*Стих:*
уста праведнаго поучатся премудрости, и язык его возглаголет суд.

Радуйся, церковь вопиет ти жениху своему, о златоусте! просиявый во всем мире паче лучь солнечных добродетельми и словесы бисерными, паче мудрых премудрейший и риторов превысочайший, истинных догмат, поборниче, лжи обличителю, покаяния учителю. радуйся, тишайшая знания пучино, иже по павлу великому, уста и ум наследовав Христов: егоже моли, душам нашым дати велию милость.

*Слава, глас з~:*

Труба златогласная показался еси, златоглаголиве златоусте, златодействуя сердца верных златотрудными твоими учении: пророчески бо изыде вещание исправлений твоих, преподобне отче: и мира всего концы просветил еси.

*И ныне:*
Творец, и избавитель мой:

*На благословении хлебов, тропарь святаго, дважды.*

*и*
Богородице Дево, радуйся: *единожды.*

*А идеже всенощное бдение не бывает: по тропаре, Слава, и ныне, Богородичен, и отпуст.*

*На утрени, на*
Бог Господь, *тропарь дважды.*

*Слава, и ныне, Богородичен воскресный.*

*По а~-м стихословии седален, глас в~. Подобен:*
Лик ангельский:

Златообразная звезда земным возсиял еси, златоусте светло, иоанне всеблаженне, просвещая концы зарями словес твоих. тем, днесь всесвятую твою память празднующе, грехов всех просим оставления.

*Дважды.*

*Слава, и ныне, Богородичен:*

Безневестная чистая Богородице Дево, едина верных (с. 233) предстательнице и покрове, бед и скорбей и лютых обстояний вся избави, на тя упование, отроковице, имущыя, и душы нашя спаси божественными молитвами твоими.

*По в~-м стихословии седален, глас е~. Подобен:*
Собезначальное слово:

Цветника словес, богодохновенных писаний, наставляющаго нас к покаянию, многая искушения претерпевша, златоустаго вернии, яко научившеся от него, почтим по долгу: молится бо Господу спастися душам нашым.

*Дважды.*

*Слава, и ныне, Богородичен:*

ужасно чудо зачатия, и несказанен образ рождества в тебе познася, приснодево чистая, ужасает мой ум и удивляет помышление: слава твоя, Богородице, всем простреся, ко спасению душ наших.

*По полиелеи седален, глас и~. Подобен:*
Премудрости:

Сокровище явился еси духовное божественными твоими словесы, яко воистинну мира, златоусте, просияв концем, богатство спасительное всем подал еси, наставляя, блаженне, люди к покаянию. тем и течение совершив жития, престолу предстоиши вышняго, приснопамятне иоанне златоусте: моли Христа Бога, грехов оставление даровати празднующым любовию святую память твою.

*Дважды.*

*Слава, и ныне, Богородичен:*

Небесную дверь и кивот, пресвятую гору, светлый облак воспоим, неопалимую купину, словесный рай, евы воззвание, вселенныя всея великое сокровище, яко спасение в ней соделася мира, и оставление древних согрешений. сего ради вопием ей: молися сыну твоему, прегрешений оставление даровати, благочестно покланяющымся всесвятому рождеству твоему. (с. 234)

*Степенна, а~-й антифон д~-го гласа. Прокимен, глас д~.*
уста моя возглаголют премудрость, и поучение сердца моего разум. *Стих:*
услышите сия вси языцы: Всякое дыхание *Евангелие иоанна, зачало л~е, от полу: По н~-м псалме стихира самогласна.*

*Глас з~:*

Излияся благодать во устнах твоих, преподобне отче, и был еси пастырь Христовы церкве, уча словесныя овцы веровати в Троицу единосущную, во едином божестве.

*Канон пресвятыя Богородицы, со ирмосом на з~:*

*Глас и~. Песнь а~. Ирмос:*

Воду прошед, яко сушу, и египетскаго зла избежав, Исраильтянин вопияше: избавителю и Богу нашему поим.

Многими содержимь напастьми, к тебе прибегаю, спасения иский: о Мати слова и Дево! от тяжких и лютых мя спаси.

Страстей мя смущают прилози, многаго уныния исполнити мою душу: умири, отроковице, тишиною сына и Бога твоего, всенепорочная.

Спаса рождшую тя и Бога, молю, Дево, избавитися ми лютых: к тебе бо ныне прибегая, простираю и душу и помышление.

Недугующа телом и душею, посещения божественнаго и промышления от тебе сподоби, едина Богомати, яко благая, благаго же родительнице.

*Канон святаго на и~, егоже краегранесие:*

Духа пою тя златое усто: *Феофаново.*

*Глас и~. Песнь а~. Ирмос:*

Колесницегонителя фараоня погрузи, чудотворяй иногда моисейский жезл, крестообразно поразив, и разделив море: Исраиля же беглеца пешеходца спасе, песнь Богови воспевающа.

Покаяния быв теплейший проповедник, златоусте, (с. 235) покаятися мне, отче, Богу молися, от всего сердца моего, и древних прегрешений исцелити язвы, твоим страдательством умоли.

Всю зарю святаго духа, отче, приим, всесветел явился еси столп, предводителен церкве, преподобне, светел же облак, всеблаженне, осеняющь православных соборы.

*От*
Христа рукоположен учитель, божественная учения златовидным языком, мыслию же богомудрою богатно ты источил еси: божия бо река, вод исполнен духа, явился еси, богоявленне златоусте.

*Богородичен:*

Преукрашена различием благодати, богорадованная, отчее слово, плоть бывшее за благоутробие многое паче ума и словесе, благословенная, родила еси, пребывши Дева нескверная.

*Катавасиа:*
Отверзу уста моя:

*Песнь г~. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Предстательство и покров жизни моея полагаю тя, богородительнице Дево, ты мя окорми ко пристанищу твоему, благих виновна, верных утверждение, едина всепетая.

Молю, Дево, душевное смущение и печали моея бурю разорити: ты бо, богоневестная, начальника тишины Христа родила еси, едина пречистая.

Благодетеля рождши добрых виновнаго, благодеяния богатство всем источи: вся бо можеши, яко сильнаго в крепости Христа рождши, богоблаженная.

Лютыми недуги и болезненными страстьми истязаему, Дево, ты ми помози: исцелений бо неоскудное тя знаю сокровище, пренепорочная, неиждиваемое. (с. 236)

*Ин. Ирмос:*

утверждей в начале небеса разумом и землю на водах основавый, на камени мя, Христе, заповедей твоих утверди: яко несть свят паче тебе, едине человеколюбче.

умом ты Христовым обогащся, твоим чистым житием человеков спасения был еси споспешник и повествователь, действитель, златоусте, учительства точа спасительная, богодохновенне.

*От*
невещественных сокровищ духа ты обогатився, от источников спасение почерпл еси приснотекущий источник учений, и напоил еси все церкве, преподобне отче, лице.

Оляденевшыя душевныя, златоусте, нивы премудрым земледеланием словес изчистил еси, мудре, и плодоносны показал еси, небесными тучами сия напаяя, богоприятне.

*Богородичен:*

Порока в тебе и скверны несть отнюд, Дево, обитель же паче явилася еси небесных благостей: в тебе бо вселися добродетелей вся святыня, всенепорочная.

*Седален, глас и~. Подобен:*
Премудрости:

Неизреченныя мудрости боговидно почерпл еси богатство разума, всем сокровищствовал еси православия воды, верных убо сердца божественне веселящыя, неверных же мнения достойно погружающыя: тем отобоюду благочестия потами, показался еси непобедный Троицы поборник, иоанне златоусте. моли Христа Бога, грехов оставление даровати празднующым любовию святую память твою.

*Слава, подобен тойже.*

Сущую свыше мудрость познав, и благодать словес от Бога всем просиял еси яко злато в горниле, и святую Троицу, единицу проповедал еси, сребролюбную (с. 237) лесть устрелив словесы твоими. темже и ревностию царицу обличив, ариево посрамил еси иноплеменное кичение, иоанне златоусте, моли Христа Бога, грехов оставление даровати празднующым любовию святую память твою.

*И ныне, Богородичен:*

Пламень геенский и сгорение, плачь, иже в нем, и рыдание, зело окаяннейшее разлучение и горчайшее, святых наследия и собрания радостнаго помышляющи, содрогнися, душе моя, и возстени: и писания тминных долгов твоих истребити потщися умиления слезами, споспешницу непостыдную имущи, чистую Богоматерь: тоя бо ради, прегрешений дается оставление, сию Богородицу православно славящым.

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Страстей моих смущение, кормчию рождшая Господа, и бурю утиши моих прегрешений, богоневестная.

Милосердия твоего бездну призывающу подаждь ми, яже благосердаго рождшая, и Cпаса всех поющих тя.

Наслаждающеся, пречистая, твоих дарований, благодарственное воспеваем пение, ведуще тя Богоматерь.

На одре болезни моея и немощи низлежащу ми, яко благолюбива помози, Богородице, едина приснодево.

Надежду и утверждение, и спасения стену недвижиму имуще тя, всепетая, неудобства всякаго избавляемся.

*Ин. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Инаго нам, апостолов единонравнаго, иже (с. 238) промышлением всех промышляя, яко благ, даде Христос тя, небеснаго тайноводства проповедника, и божественнаго сказателя таин горних, иоанне всеблаженне, златоусте.

Златозарнаго и златословеснаго почтим златоустаго иоанна, вся позлатившаго златовидными сиянии учения, и мир языком просветивша, злата светлейшим, и света полнейшим, источающим благодать божественную.

Весь был еси божие жилище, весь явился еси орган духа, возглащающь всякия добродетели богодохновенную песнь и спасения вину, и доброту являя небеснаго царствия, иоанне всеблаженне, златоусте.

Ты божие благоутробие проповедал еси, покаяния образы излагая, и злых отбежания изящнейше поучая, преблаженне и всесовершеннейше, и о делех изрядных поучения источая, всечестне, отче златоусте.

*Богородичен:*

По Бозе предстательницу тя стяжахом: ты бо божия Мати была еси творца и содетеля, и наш зрак приемшаго, всенепорочная, и сей спасшаго от тли и смерти, и славою божественною прославившаго.

*Песнь е~. Ирмос:*

Просвети нас повелении твоими, Господи, и мышцею твоею высокою, твой мир подаждь нам, человеколюбче.

Исполни, чистая, веселия сердце мое, твою нетленную дающи радость, веселия рождшая виновнаго.

Избави нас от бед, Богородице чистая, вечное рождши избавление, и мир, всяк ум преимущий.

Разреши мглу прегрешений моих, богоневесто, просвещением твоея светлости, свет рождшая божественный и превечный. (с. 239)

Исцели, чистая, души моея неможение, посещения твоего сподобльшая, и здравие молитвами твоими подаждь ми.

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

Церковнаго светильника вси тя вемы световиднейшаго, и душам спасительнаго, восхищающаго сия из гортани смертоносныя, и к жизни путеводяща вечней, отче приснопеваемый.

Разрушаеши ополчения еретичествующих, треблаженне, оградився благочестия оружии, и мужеством души священнейше: собираеши же радуяся пресветло православных лики союзом духа.

Исполнены, якоже фиалы, божественных аромат ланиты твоя, и вселенную умными благовонии веселят, мироварным тайноводством разумений и добротою словес твоих, всемудре.

*Богородичен:*

Яко Бога заченши, содетеля же и зиждителя и Господа, роди тя вси человечестии, чистая, ублажают, и безтелесных разумная чиноначалия, яко матерь божию, тя славят.

*Песнь з~. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Смерти и тли яко спасл есть, сам ся издав смерти, тлением и смертию мое естество ято бывшее, Дево, моли Господа и сына твоего, врагов злодействия мя избавити.

Предстательницу тя живота вем, и хранительницу тверду, Дево, и напастей решащу молвы, и налоги (с. 240) бесов отгоняющу: и молюся всегда, от тли страстей моих избавити мя.

Яко стену прибежища стяжахом, и душ всесовершенное спасение, и пространство в скорбех, отроковице, и просвещением твоим присно радуемся, о владычце, и ныне нас от страстей и бед спаси.

На одре ныне немощствуяй лежу, и несть исцеления плоти моей. но Бога и Cпаса миру, и избавителя недугов рождшая, тебе молюся благой: от тли недуг возстави мя.

*Ин. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Мудростию духовною, мир весь обогатил еси, словесе раздаватель быв богатый: богата бо свыше, иерарше, благодать излияся твоим устнам.

Во всю, яко молния, землю изыде вещание твое, и сила же твоих глагол, златоусте, яко труба велегласная, вселенныя вся огласи концы.

Свыше во истканную ризу одеявся, всеблаженне, добродетелей, и словес красотою обложився, истины явился еси славное утверждение.

*Богородичен:*

Вседержительною силою носяй всяческая, в немощную плоть из тебе одеявся, Дево пренепорочная, на благодеяние человеков человеколюбец.

*Кондак, глас з~. Подобен:*
Еже о нас исполнив:

*От*
небес приял еси божественную благодать, и твоими устнами вся учиши покланятися в Троице единому Богу, иоанне златоусте, всеблаженне преподобне, достойно хвалим тя: еси бо наставник, яко божественная являя. (с. 241)

*Икос:*

Всех творцу преклоняю колена, превечному слову руки простираю, слова ищя дарование, да воспою преподобнаго, егоже сам возвеличи: глаголет бо пророком живый во веки: прославлю верою славящыя мя. иже убо в древних самуила, возвысивый прослави ныне иерарха: талант бо, емуже вверися, добре купльствовав, царю принесе, тем, и превозвышши его пресущественный. сего благодати прошу, недостойный аз, слово прияти ми, да возмогу благочестно воспети того: концей бо той есть наставник, яко божественная являя.

*Песнь з~. Ирмос:*

*От*
иудеи дошедше, отроцы в вавилоне иногда, верою троическою пламень пещный попраша, поюще: отцев Боже, благословен еси.

Наше спасение якоже восхотел еси, Cпасе, устроити, во утробу Девы вселился еси, юже миру предстательницу показал еси: отец наших Боже, благословен еси.

Волителя милости, егоже родила еси, Мати чистая, умоли, избавитися от прегрешений и душевных, скверн верою зовущым: отец наших Боже, благословен еси.

Сокровище спасения, и источник нетления, тя рождшую, и столп утверждения, и дверь покаяния зовущым показал еси: отец наших Боже, благословен еси.

Телесныя слабости и душевныя недуги, богородительнице, любовию приступающих к крову твоему, Дево, исцелити сподоби, Cпаса Христа нам рождшая.

*Ин. Ирмос:*

Божия снисхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси, Боже отец наших. (с. 242)

Благости бездну и благоутробия навык божия, поручник явился еси спасения кающымся тепле, и вседушно Господу зовущым: благословен Бог отец наших.

управляеши, златоусте, учении твоими всякую мысль, и душевныя врачуеши немощи, яко сострадательнейший, и благотекущым споеши веселяся: благословен Бог отец наших.

Возвысился еси, быв избран, преподобен, незлобив, священник высочайшаго, правдою одеян светло, и веселием зовый, всебогате: благословен Бог отец наших.

*Богородичен:*

Зачала еси, пречистая сущаго над всеми Бога и Господа, благоволившаго спасти человеческий род от тления и смерти, егоже достойно поюще, зовем: благословен Бог отец наших.

*Песнь и~. Ирмос:*

Царя небеснаго, егоже поют вои ангельстии, хвалите и превозносите во вся веки.

Помощи, яже от тебе, требующыя не презри, Дево, поющыя и превозносящыя тя во веки.

Неможение души моея исцеляеши, и телесныя болезни, Дево, да тя прославлю, чистая, во веки.

Исцелений богатство изливаеши верно поющым тя, Дево, и превозносящым неизреченное твое рождество.

Напастей ты прилоги отгоняеши, и страстей находы, Дево: темже тя поем во вся веки.

*Ин. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Иже разумно словесем твоим беседующе, (с. 243) златоусте, богословия честному учимся, и всеплодствуем благих полезное, и злобы отбегаем вреда: общий бо строитель спасения был еси, вопия: превозносите Христа во веки.

За ны моли Владыку, златоусте, сострадательнейшее дерзновение имея, и милостивною и человеколюбною твоею, отче, любовию: тя бо ко спасу предлагаем вернии ходатая же и предстателя, и теплейша молитвенника, богомудре, иерарше всеблаженне иоанне.

Юношское противление, и непреклонное мудрование, и царствующих неправду обличил еси, тепле предстательствуя обидимыя, преподобне: и сирот, и вдов, и нищих отец был еси любовным предложением, превозносите, вопия, Христа во веки.

*Богородичен:*

Телесными образовании, и различными гадании, и символическими и знаменательными пред\ъявленьми, твое провозвестиша богоглаголивии рождество преестественное и чудное, Дево: тем тя, веселящеся, благочестно воспеваем, Христа превозносяще во вся веки.

*Песнь ф~. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

Тока слез моих не отвратися, яже от всякаго лица всяку слезу отемшаго, Дево, Христа рождшая.

Радости мое сердце исполни, Дево, яже радости приемшая исполнение, греховную печаль потребляющи.

Света твоего зарями просвети, Дево, мрак неведения отгонящи, благоверно Богородицу тя исповедающих.

На месте озлобления немощи смирившагося, Дево, исцели, из нездравия во здравие претворяющи. (с. 244)

*Ин. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Истинно наслаждаяся, отче, жизни, о нейже подвизался еси, елико мощно, на земли житием преизяществовав ангельским, и Христов стяжав язык, и уста тихая: спастися, богоглаголиве, моли, тя верою изящне блажащым.

Словеса твоя, треблаженне, словеса жизни, жизнь ходатайствующая неконечную: тя бо источника текуща показа Христос, и реку проливающу божественных потоки учений, сладости истинно поток, оставления же струю, и покаяния светла проповедника.

Ходатай явился еси, священноначальниче, Бога и человеков пресветлый: ты бо светильник явился еси благочестия богосветлый, и божественнаго знания, и милостыни наказатель: тем тя, златослове, сердечною любовию ныне достойно величаем.

*Богородичен:*

Чистая препрославленная Мати божия, поющыя тя любовию спасай, искушений молву разрешающи милостивно: яко бо Бога рождши, вся, елика хощеши, совершаеши, успеваеши невозбранно, и можеши, Дево. тем тя вси величаем.

*Светилен. Подобен:*
Духом во святилищи:

Златозарными словесы твоими Христова церковь светлеется ясно, о златоусте отче! душы же веселятся верных, почитающыя всесвятую твою память: ты бо всем показался еси покаяния наставник, и вождь спасения.

*Слава, иный. Подобен:*
Жены услышите:

Великогласнейшаго покаяния проповедника, сокровище (с. 245) убогих, уста церкве златая и благоглаголивая, писаний явление, иоанна всемудраго да восхвалим вси, яко от того утвердившеся.

*И ныне, Богородичен:*

Дево всенепорочная, госпоже моя и владычце, твоего сына умоли с славным златоустом, напастей избавитися всяческих поющым тя, и вечных получити благ, всесвятая: можеши бо, елика хощеши.

*На хвалитех стихиры, на д~, глас д~. Подобен:*
Дал еси знамение:

Сосуд честнейший божественнаго духа был еси, * и пастырь священнейший, * ангел на земли, * столп церковный * и догматов степень, * грешных поручник, * кающихся божественное утешение, * нищих же промысленник и сирот утешение, * иоанне златоусте, * молитвенниче о душах наших.

Солнце многосветлое, * вселенную словесы твоими озаряя, * был еси звезда светлейшая, * свеща светящия зари, * иже в мори мира всегда обуреваемыя, * привлачая ко пристанищу тишайшему * спасения благодатию, * златослове златоусте, * молитвенниче о душах наших.

Ангел земный и небесный человек, * славий добропеснивый, * река исполняема словесных вод, * облак тучи разумныя, * всем нам богатно каплющий, * спасения учитель * и покаяния поспешник, * иоанне златоусте, * воистинну был еси.

Неправедно от паствы твоя * изгнан, отче преподобне, * приобщился еси скорбем, * и горьким заточением, * в нихже удостоился еси блаженныя кончины, * аки доблественный страдалец, * победив многокозненнаго, * и победы диадимою тя Христос венча, * иоанне златоусте, * молитвенниче о душах наших. (с. 246)

*Слава, глас и~. Анатолиево:*

Златыми словесы, и боговещанными учении украсив божию церковь, богатство духовное сокровищствовал еси в ней, твоя богопреданная словеса. тем венец из нетленных цветов сплетши песньми, священней твоей приносит памяти, всезлатый душею с языком, иоанне богомудре. но, яко имея дерзновение, преподобне, молися о душах наших.

*И ныне:*

Владычце, приими молитву раб твоих, и избави нас от всякия нужды и печали.

*Славословие великое, и отпуст.*

*На литургии, Блаженна от канона, песнь г~-я и з~. Прокимен, глас а~:*
уста моя возглаголют премудрость, и поучение сердца моего разум. *Стих:*
услышите сия вси языцы, внушите вси живущии по вселенней. *Апостол, ко евреом зачало ти~и. Аллилуиа, глас в~:*
уста праведнаго, поучатся премудрости: *Евангелие иоанна, зачало л~з. Причастен:*
В память вечную будет праведник:

*На трапезе бывает братии великое утешение.*

