<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 246)

*Месяца тогоже в д~и-й день.*

*Святаго и всехвальнаго апостола филиппа.*

*И святителя григория паламы.*
Служба его писана в приложении.

*На вечерни поем,*
Блажен муж: *а~-й антифон.*

*На*
Господи, воззвах, *стихиры, апостола, на и~. глас з~. Подобен:*
Все отложше:

Деяние убо восхождение * истиннаго видения, * видение же конец боголюбиваго деяния, * блаженне, (с. 247) положив, * Христа молил еси, * отчую славу показати тебе неизреченную: * ибо желает всяко словесное естество, славне, * Бога составльшаго, * и желаемаго получил еси, * того абие приемь печать сына: * егоже со дерзновением моли о душах наших.

*Трижды.*

Божественными восхождении * всегда научаемь, * яко моисей первее, * Бога видети возжелел еси: * и мысленно видел еси того образ, * прием к подобию. * отца бо скорое уведение * сын и указание: * сына же и родителя * едино существо знается, * и от всех тождество возносится честно, * и царство и сила, слава и поклонение.

*Трижды.*

орган бряцая * божественными вдохновеньми * и сказании святаго духа был еси, * и премирное песнопоя * в мире спасово евангелие * огненным языком твоим: * всю бо лесть попалил еси, * яко вещь удобосожигаему, * и яко траву земную увядаему: * сущаго же над всеми Владыку и Господа Христа * вселенней проповедал еси, * филиппе боговидче.

*Дважды.*

*Слава, глас з~ Византиево:*

Великаго, филиппе, света блистании разжегся, всемирный возсиял еси светильник, отца же светов, в сыне взыскав, обрел еси: во свете бо свет обретается. ибо той печать равнообразна, являя началообразное: егоже, апостоле, моли, запечатствованным божественною спастися кровию.

*И ныне, Богородичен:*
Кто тебе не ублажит:

*Вход. Прокимен дне. И чтения три. Писаны сего месяца в л~{<::рус>Исправлена опечатка оригинала<::слав> а~. <::рус>Прим. <::лат>orthlиb<::слав>} день:*

*На литии стихира храма, и апостола, глас д~. Подобен:*
Яко добля:

Тростию благодати * от глубины суетства * человеки извлекл еси, досточудне, * учителя манием * повинувся, (с. 248) филиппе, * провещшаго по всему твое разумение, * и апостола, и честна богоглагольника, * тя, всеблаженне, показавша * того непостижимаго божества.

Духа сияние на тя сниде * во огненне виде, * и тя, блаженне, божественное приятелище содела, * скоро отгоняща безбожия мглу, * и мир просвещающа * сиянием всемудрых твоих словес, * тайноглагольниче, * апостолов украшение, * Христов самовидче, блаженне.

Молниями проповедания * во тме седящыя * неведения, славне, просветив, * показал еси сыны * Владыки и Бога, веры ради. * егоже страстем ревновал еси и смерти, * и славы был еси наследник, * яко мудр и богоглаголив, яко ученик истины.

*Слава, глас в~:*

Оставив земная, последовал еси Христу, и знаменався дохновением святаго духа, послан быв от него в языки погибшыя, обращати человеки во свет богознания, апостоле филиппе: и скончав подвиги божественныя твоея страсти и мук различных, душу твою Христу предал еси: того моли, всеблаженне, даровати нам велию милость.

*И ныне, Богородичен:*

Все упование мое на тя возлагаю, Мати божия, сохрани мя под кровом твоим.

*На стиховне стихиры, глас а~. Подобен:*
Небесных чинов:

Небесных твоих вещаний изглашения * на земли, всеблаженне, разгласишася, * и сию исполни догматов, * имиже сына отцу и духу, * богословяще, апостоле, тайно, * единосущна славим.

*Стих:*
Во всю землю изыде вещание их, и в концы вселенныя глаголы их.

Яко светоносца тя вси апостолов Христовых, * и (с. 249) светлаго светильника честныя церкве, * филиппе треблаженне, имуще ныне, * душами просвещаемся * и от бед злолютых избавляемся, молитвами твоими, всехвальне.

*Стих:*
Небса поведают славу божию, творение же руку его возвещает твердь.

Крестом подвиг страдания скончавый, * победы венцы одеялся еси, филиппе, достойне: * с нимиже, вшед в горняя царствия, * спредстоиши, апостоле, Христу, * и молишися спастися нам.

*Слава, глас в~:*

Чашы аромат в мире ланиты твоя, мудре, явишася, апостоле филиппе, почерпающыя верным пиво жизнотворное. деяния бо в видения восхождение имый, Христа последователь и приветствователь был еси: неплодную и безчадную языков церковь украсил еси поученьми, благочадствующу в нем. ейже и ныне моли избавитися нужд и обстояния: можеши бо о Бозе много, приближаяся ему.

*И ныне, Богородичен: О*
чудесе новаго:

*Тропарь, глас з~.*

Апостоле святый филиппе, моли милостиваго Бога, да прегрешений оставление подаст душам нашым.

*Или сей, глас тойже.*

Благоукрашается вселенная, ефиопиа ликовствует, яко венцем красуема, тобою просветившися, светло торжествует память твою, богоглаголиве филиппе: вся бо веровати Христу научил еси, и течение совершив достойно евангелиа. тем дерзновенно варит ефиопская рука Богу: егоже моли даровати нам велию милость.

*Слава, и ныне, Богородичен:*
Тя ходатайствовавшую: (с. 250)

*На утрени, на*
Бог Господь, *тропарь апостола, дважды.*

*Слава, и ныне, Богородичен: По а~-й кафисме, седален, глас а~.*

*Подобен:*
Гроб твой:

Апостоле Христов и самовидче, и мучениче филиппе премудре, друже божий блаженне, иже верою празднующыя честную твою память, свободи от обдержащих прегрешений молитвами твоими, и небесное наследие получити сподоби.

*Дважды.*

*Слава, и ныне, Богородичен:*

Купину, юже моисей неопальну виде, гору божию, святый облак, сень нескверную, богоприятную трапезу, палату высочайшаго царя, всесветлую и непроходную дверь, Дево, поем тя.

*По в~-й кафисме, седален, глас е~. Подобен:*
Собезначальное слово:

ученик словесе, истины проповедник, яко стрела послан был еси, просвещая сущыя во тме лютей, святе апостоле, и безбожия мглу отгоня от земли, и вся благоверующыя сыны дне показал еси, Христов видче, святе филиппе.

*Дважды.*

*Слава, и ныне, Богородичен:*

Иже упование на тя, Дево пречистая, непоткновенное имуще, покров сущи, от различных напастей и обстояний и бед лютых свободи ны, молящи сына твоего со апостолы его, и спаси вся, воспевающыя тя.

*По полиелеи седален, глас и~. Подобен:*
Премудрости и слова:

Идольскую лесть низложил еси, спасовы страсти возжелев, филиппе славне: явился еси миру, небесная всем источая чудеса, и языков быв, всеблаженне, апостол. тем твою память достойно чтим, песнословяще: господень апостоле, (с. 251) моли Христа Бога, грехов оставление даровати празднующым любовию святую память твою.

*Дважды.*

*Слава, и ныне, Богородичен:*

В напасти многоплетенныя впад от враг видимых и невидимых, бурею одержим безчисленных согрешений моих: и, яко к теплому заступлению и покрову моему, чистая, ко пристанищу притекаю твоея благости, темже, пречистая, из тебе воплощенному безсеменно, молися прилежно о всех рабех твоих, непрестанно молящихтися, Богородице пречистая, молящи его присно, согрешений оставление даровати воспевающым достойно славу твою.

*Степенна, а~-й антифон д~-го гласа. Прокимен, глас д~:*
Во всю землю: *Стих:*
Небса поведают: Всякое дыхание: *Евангелие, иоанна, зачало кс~з. По н~-м псалме стихира, глас з~. Самогласен:*

Премудрый ловче, святый учениче, делателю спасов и сказателю того страстей, иже тварь верою обтек, и прельщенныя языки собрав и Богу привед, яко кадило доброе, на небеса возведеся. темже, предстоя судии, моли избавитися нам от беззаконий наших, и в день судный избавитися мучения.

*Канон Богородицы, со ирмосом на з~: и апостола на и~:*

*егоже краегранесие:*
Славнаго филиппа пою благолепно. *Феофан.*

*Глас з~. Песнь а~. Ирмос:*

Яко по суху пешешествовав Исраиль по бездне стопами, гонителя фараона видя потопляема, Богу победную песнь поим, вопияше.

Пресветлыми лучами Христовы божественныя светлости наслаждаяся ясно, богопроповедниче филиппе, твоими по причастию зарями нас просвети. (с. 252)

отчую тебе славу собою показавый, филиппе, лику учеников тя Христос вчини, твою проведый добродетель, богоблаженне.

Ныне не в гаданиих зриши, ниже сенех, ниже зерцалех, всемудре, источника благих, желаний конечное, Христа, но лицем зриши явственно к лицу.

*Богородичен:*

Оскудевшым начальником от колена иудова, пречистая, сын твой и Бог пришед, вождь земли концем истинно ныне воцарися.

*Катавасиа:*
Отверзу уста моя:

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Ты исполнен света деятельнаго видения, свету великому бывшу с нами, сподобился еси Христу служити, филиппе богоглаголиве.

Степень догматов благочестивых, твое тайноводствие благочестиво явися: тем бо сына познахом соестественна и соединенна суща родителю.

Свещник был еси злат, сияя человеком присносущный свет, и просвещающ им вселенную яве познанием, филиппе всеизящнейше.

*Богородичен:*

На тя, пресвятая чистая, надеявся, да не отпаду твоего чаяния: но, яко Мати милостивная человеколюбиваго Бога, сетей мя врага избави.

*Седален, глас и~. Подобен:*
Премудрости:

Тученосен облак духовный истинно показался еси сущым на земли, напаяя, яко ниву, таинственно (с. 253) сердца наша! протек словом, напаяеши концы, и дождь проливаеши мира от раки. тем дохнув неверным сердцам воню духа, в нихже сокровищствовал еси, апостоле филиппе: молися Христу Богу, грехов оставление даровати празднующым любовию святую память твою.

*Слава, подобен тойже:*

Идольскую лесть низложил еси, спасовы страсти возжелев, филиппе славне, явился еси миру, небесная всем источая чудеса, и языков быв, всеблаженне, апостол. тем твою память достойно чтим, песнословяще: Господен апостоле, моли Христа Бога, грехов оставление даровати празднующым любовию святую память твою.

*И ныне, Богородичен:*

В напасти многоплетенныя впад от враг видимых и невидимых, бурею одержимь безчисленных согрешений моих: и яко к теплому заступлению и покрову моему, чистая, ко пристанищу притекаю твоея благости. темже, пречистая, из тебе воплощенному безсеменно молися прилежно о всех рабех твоих, непрестанно молящихтися, Богородице пречистая, молящи его присно, согрешений оставление даровати воспевающым достойно славу твою.

*Песнь д~. Ирмос:*

Христос, моя сила, Бог и Господь, честная церковь боголепно поет, взывающи от смысла чиста, о Господе празднующи.

Солнца селение, Христа сущаго света, и храм показался еси вместителен того светлости, и небо, славу божию человеком поведая.

Во истлевшее страстьми человечество ты вложен, божия соль, от Христа, того изсуши гнилость лютую, боговещателю достославне.

Силою, филиппе, Христовою укрепляемь, демонскаго (с. 254) полка и зловерных явился еси сильнший, сущым на земли вопия жизни божественныя благовестие.

*Богородичен:*

Пристанище благотихое Христос яви верою и любовию тя, истинную владычцу всенепорочную, от совести чистыя Богородицу проповедающым.

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Яда душегубительнаго вражия врачебными твоими дланьми, богоглаголиве, изсушив смертоносною глубиною держимыя, лютыя болезни избавляя.

огнедохновенен весь явился еси параклитовым нашествием и благодатию, филиппе: иззябшыя безбожия зимою теплотою веры оживотворил еси.

Близ был еси Христа, даемыя ти зари несредственно приемля, просвещая к тебе притекающыя, и приводя тыя содетелю твоему.

*Богородичен:*

Словом вся содетельствуя, и мудрым промыслом окормляя един, яко хощет, Господь, за благоутробие зиждется из тебе, и плоть несказанно, пречистая, бывает.

*Песнь з~. Ирмос:*

Ят бысть, но не удержан в персех китовых иона: твой бо образ нося, страдавшаго и погребению давшагося, яко от чертога, от зверя изыде, приглашаше же кустодии, хранящии суетная и ложная, милость сию оставили есте.

Одержащу и губящую зря прелесть вражию человеческий род, твоя стрелы из\ъощренныя апостолы напряг испустил еси, и разверзл еси бренная уста змиева, всех от того вреда и тли, Cпасе, исцеляя.

Вышним сиянием блистая, явился еси, якоже (с. 255) молния, вселенней светя, и яко гора, сладость искапающая, яко роса божественная, с небесе падающая, яко апостол избран, дванадесяточисленный полк исполняя учеников Христовых, всеблаженне.

Научився твоея тайны глубине божественный ученик, яко реку мира, наводняющу сладости поток, яко потопляющую волну, славу языков, тя проповеда велегласно, и твое славное истощание, блаже, еже о нас благовести.

*Богородичен:*

умерщвляемыя и гибнующыя вся смертию человеки, ты, Христа рождши нетленное безсмертие, призвала еси к жизни вечней, и просветила еси омраченныя, и свободила еси, разрешивши узы отведения нашего, всепетая.

*Кондак, глас и~. Подобен:*
Яко начатки:

ученик и друг твой подражатель страсти твоея, вселенней Бога тя проповеда, богоглаголивый филипп: того молитвами от врагов пребеззаконных церковь твою и всяк град твой Богородицею соблюди, многомилостиве.

*Икос:*

Струю слова подаждь ми, Господи, водное естество содеявый, сердце мое укрепи, благоутробне, иже землю утвердивый словом твоим, и просвети мое помышление, светом, яко ризою, одеваяйся, да глаголю и пою подобающая, и достойно восхвалю твоего угодника, многомилостиве.

*Песнь з~. Ирмос:*

отроцы в вавилоне пещнаго пламене не убояшася, но посреде пламене ввержени, орошаеми пояху: благословен еси, Господи, Боже отец наших.

Яко свет послался еси стрелы подобием, апостоле, светозарными блистании просвещая верою зовущыя: благословен еси, Господи, Боже отец наших. (с. 256)

Богатыми светолитии божественнаго, блаженне, проповедания сияя светло, во тме сущыя песнопети просветил еси: благословен еси, Господи, Боже отец наших.

Витийская буесловия и словесную всю лютость крепким словом веры победив, пел еси: благословен еси, Господи, Боже отец наших.

*Богородичен:*

В естествах пресущественно, Дево, двух родила еси соединенных, чистая, неслиянно Христа, емуже зовем: благословен еси, Господи, Боже отец наших.

*Песнь и~. Ирмос:*

За законы отеческия блаженнии в вавилоне юношы, предбедствующе, царюющаго оплеваша повеление безумное, и совокуплени, имже не сваришася огнем, державствующему достойную воспеваху песнь: Господа пойте дела, и превозносите во вся веки.

Света тя мира соверши отечь свет, слово впостасное, избравый апостола от мира, треблаженне: и вооружив божественною силою своею, посла яко оружника непобедима, вопиюща: Господа пойте дела, и превозносите во вся веки.

Силою божественною укрепляемь, апостоле, противныя полки победил еси, свирепое ополчение тех разрушив: мир бо, неотятный жребий, взем, мирное устроение насадил еси миру, Господа воспевайте дела, вопия, и превозносите во вся веки.

Всею любовию прилепился еси воплощенному слову божию, апостоле, ученик того быв, и божий слуга, и тайноглагольник: отонудуже, от него послан во языки, проповедал еси его пришествие, Господа пойте, вопия, и превозносите во вся веки.

*Богородичен:*

Весь соединися паче разума неизменно всему (с. 257) человечеству, пребожественный во утробе твоей, всесвятая Дево. темже во дву естеству знается Христос, един сый обое. емуже поюще, вопием: Господа пойте дела, и превозносите во вся веки.

*Песнь ф~. Ирмос:*

Бога человеком не возможно видети, на негоже не смеют чини ангельстии взирати: тобою бо, всечистая, явися человеком слово воплощенно. егоже величающе, с небесными вои тя ублажаем.

Ныне неизреченныя славы и света невечерняго сподобився, идеже неизглаголанное есть веселие, идеже радость непрестанная в церкви перворожденных, идеже праведных селения. за вся Христианы молися, филиппе всемудре.

украшен добротою умнаго благолепия, и царствия венцем обложен, богомудре, и богатыми светодаянии, филиппе, просвещаемь пресущественнаго света сияньми, радуяся Владыки твоего престолу, блаженне, предстоиши.

Со апостолы всеми честными, и пророки и страстотерпцы, филиппе, преподобными, иерархи и праведными, с Богородицею моли разрешение грехов многих и прегрешений дати очищение верою светоносную и божественную память совершающым твою.

*Богородичен:*

Воплощенно слово, прежде безплотно сущо, Дево Мати, родила еси. сего ради тя господьственно Богородицу вси благочестно славим, истиннейшее тебе нарицание приносяще, чистая: ты бо верных спасения корень пребываеши.

*Светилен. Подобен:*
Духом во святилищи:

Течение красных твоих ног, филиппе, возвратив, к шествию небесному возшел еси радуяся, и Троице представ, во отце видиши сына и духа божественнаго. сего ради верою всесвященную твою и божественную празднуем память.

*Дважды.*
(с. 258)

*Слава, и ныне, Богородичен:*

Страшнаго испытания воспоминаю час: множество бо дел моих ужасает и устрашает мя. но ущедри, пречистая, теплою твоею молитвою, и даждь ми спасение: елико бо хощеши, и твориши, яко Бога рождши, благословенная марие.

*На хвалитех стихиры, на д~, глас и~. Подобен: О*
преславнаго чудесе!

О преславнаго чудесе! * рыбы иногда ловяй апостол, * человеков ловец бысть, * богопроизведенный, * словес мрежею языки улови, * креста удицею мир возвлече. * о какову ловитву * Богу принесе богоделатель! * егоже память ныне празднуем.

О преславнаго чудесе! * от Бога послан посреде волков, * яко овча, небоязненно прохождаше апостол филипп, * звери агнцы верою яви, * мир божественно престихийствова. * о дел веры! * о сил изящнейших! * егоже молитвами, Христе, * спаси душы нашя, * яко един благоутробен.

О преславнаго чудесе! * кладязь, точащий жизнь, * мудростным черпанием, * сущым в мире бысть * апостол филипп. * от негоже струи догматов исходят, * от нихже чудес быстрины пием. * о колика содея страшная чудеса богоделатель! * егоже память верою славим.

*Глас в~. Самогласна:*

Небесная чаша явился еси мудрости, духа бо показался еси обитель красная, и изрекл еси добродетелей истину, земныя уловив умною удицею мудрости божия. тем молим тя, апостоле филиппе, молися о душах наших.

*Слава, глас г~:*

Рыб ловитву в человечу ловитву преложив, сущыя во глубине прелести, неводом извлек таинственным, (с. 259) филиппе апостоле, весь мир уловил еси, и учителю твоему Христу привел еси. тем молим тя: молися ему непрестанно, спасти душы нашя, верно творящих всечестную память твою.

*И ныне, Богородичен:*

Богородице, предстательнице всех молящихся тебе, тобою дерзаем, и тобою хвалимся, и к тебе все упование наше есть, моли рождшагося из тебе, за непотребныя рабы твоя.

*Славословие великое. Тропарь.*

*Слава, и ныне, Богородичен:*
Тя ходатайствовавшую:

*И отпуст.*

*На литургии, Блаженна апостола, песнь г~ и з~. Прокимен, глас и~:*
Во всю землю изыде вещание их, и в концы вселенныя глаголы их. *Стих:*
Небса поведают славу божию: *Апостол к коринфяном, зачало рл~а. Аллилуиа, глас а~.*
Исповедят небеса чудеса твоя, Господи. *Евангелие иоанна, зачало з~. Причастен.*
Во всю землю изыде вещание их:

