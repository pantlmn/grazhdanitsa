<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 282)

*Месяца тогоже в з~и-й день.*

*Иже во святых отца нашего григориа епископа, неокесарийскаго чудотворца:*

*И преподобнаго отца нашего никона, игумена честныя обители живоначальныя Троицы, ученика сергия чудотворца.*

Служба его писана по сей службе.

*На*
Господи, воззвах, *стихиры, на з~, глас и~.*

*Подобен:*
Что вас наречем:

Что тя нареку, григорие; * владыку, яко страсти покорил еси уму: * делателя, яко пожал еси мудрости плод, * и божественнаго видения сподобляема, * и богословием небесным оглашаема: * священнодетеля священнейша, * и чудоделателя пречуднаго. * моли спастися душам нашым.

Что тя ныне нареку, григорие; * потребителя крепка безбожнаго злочестия, * уставоположника благочестия, и учителя мудраго: * мира же подателя непобедна, * ратей разорителя непоборима, * в горах пребывающа, * и зряща, яже во градех. * моли спастися душам нашым.

Что тя ныне провозвещаю, преподобне; * подражателя апостолов, * яко чудес самотворца: * рекам запрещающа призыванием Христовым, и езеро братоубийственное изсушающа, * собор богоборный разоряюща, * Христианская составления умножающа и просвещающа. * моли спастися душам нашым. (с. 283)

Что тя ныне провозглашу, преподобне, * путевожда заблуждших, * и недугующих врача, * подателя треб просящым обильна, * гонителя демонов крепчайша, * поустителя мученическаго подвига, * пророчески светящася благодатьми, достославне. * моли спастися душам нашым.

*Слава, глас з~:*

Во глубину видения вшед всемудренне, иерарше Христов, божественное навыкл еси Троицы явление, духом провидя неуклонно Христа, Бога нашего, чудес бездну точиши нам, мокрое вод естество в каменовидное претворив, и требищника льсти пременив мрачныя, гонители увещал еси веровати истине, и столп благочестия добродетелей явился еси им, чудесы пророк нареклся еси. тем молим тя, не престай о нас Cпаса молити, еже спастися душам нашым.

*И ныне, Богородичен, или крестобогородичен. Подобен:*
Тридневен:

Видящи тя распинаема, Христе, тебе рождшая, вопияше: что странное, еже вижу, таинство, сыне мой; како на древе умираеши, плотию повешен, жизни подателю;

*На стиховне октоиха. Слава, глас з~:*

Бодрость божия дадеся тебе, мудре, по даниилу: якоже бо оному соние, тако веры таинство открыся тебе. темже моли, преподобне отче, спастися душам нашым.

*И ныне, Богородичен, или крестобогородичен. Подобен:*
Тридневен:

Всечистая, яко виде тебе на кресте повешена, плачущи, вопияше матерски: сыне мой и Боже мой, сладчайшее мое чадо, како терпиши страсть поносную;

*Тропарь, глас и~:*

В молитвах бодрствуя, чудес деланьми претерпевая, тезоимение стяжал еси исправления: но молися (с. 284) Христу Богу, отче григорие, просветити душы нашя, да не когда уснем в смерть.

*Слава, и ныне, Богородичен, или крестобогородичен.*

*На утрени оба канона октоиха, и святаго на з~, егоже краегранесие:*

Чудоделателю григорию похвалу тку. *Творение феофаново.*

*Глас и~. Песнь а~. Ирмос:*

Колесницегонителя фараоня погрузи, чудотворяй иногда моисейский жезл, крестообразно поразив, и разделив море, Исраиля же беглеца, пешеходца спасе, песнь Богови воспевающа.

Твоих чудес во мне, григорие, божественное действо светло, отче, и ныне покажи, из глубины избавляя мя прегрешений, блаженне, и твоею просвещая светлостию, да достойно воспою тя.

Яко опасный и умоиметелен и мудр, души благородное, плотских сластей, блаженне, предсудил еси, мудрости догматы трудолюбно собирая: имиже она питается, григорие, Богу приближающися.

Целомудрие сестру стяжав, яко споспешницу благую, тя видев лютый змий, григорие, на тя зависть воздвиже, егоже посрамил еси, отче, долготерпением, жену страстию об\ъяту исцелив.

На чуждей стране жительствуя, преподобне, всем честен ради добродетели явился еси, благочестив и боголюбив, чудодейства дар от Бога прием, имже познан был еси, богоглаголиве, просия в мире, яко солнце.

*Богородичен:*

Из корене, чистая, царскаго прозябла еси, и царя Христа, божие слово, паче ума и мысли воплощенно (с. 285) родила еси из чистых твоих кровей, сугуба естеством суща, и единственна впостасию.

*Песнь г~. Ирмос:*

утверждей в начале небеса разумом, и землю на водах основавый, на камени мя, Христе, заповедей твоих утверди: яко несть свят, паче тебе, едине человеколюбче.

Очистив твой ум страстнаго треволнения, и любомудраго видения исполнен, явился еси благолепен, мудрости обителище, и пророчества даром обогатился еси, григорие.

Богодохновенному списанию прибеседовав, всеблаженне, и различнаго жития виды избрав яве, един добродетели образ в себе, богомудре, утвердил еси, григорие.

Богоявленне, навык божественным тайноводством, таинство богословия, просвети нас, Троицу единосущную, единоестественну же почитати несозданну и соприсносущну.

Богом наставлен, яко любовию того взыскав, чистую и Богородицу марию, и сына громова тайноучители имел еси, Троицы свету тя, богоглаголиве, научающыя.

*Богородичен:*

Жезл прозябший Христа, цвет нетления, и златую кадильницу, вси тя вемы, чистая, божественнаго существа носящу на об\ъятиих, отроковице, угль, богоблаженная.

*Седален, глас г~. Подобен:*
Божественныя веры:

Нов был еси моисей делы, скрижали веры на горе таинственнаго богоявления приим, законоположив людем благочестие троичныя тайны, григорие. темже вси вернии чтим память твою, просяще тобою велию милость.

*Дважды.*

*Слава, и ныне, Богородичен:*

Божественная скиния была еси слова, едина пречистая (с. 286) Мати Дево, чистотою ангелы превозшедшая: паче всех мене, персть бывша, оскверненна плотскими прегрешеньми, очисти молитв твоих божественными водами, подающи, чистая, велию милость.

*Крестобогородичен:*

Нескверная агница слова, нетленная Девомати, на кресте зрящи повешена, из нея безболезненно прозябшаго, матеролепно рыдающи, вопияше: увы мне, чадо мое, како страждеши волею, хотя избавити от страстей безчестия человека;

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Землю добрую, отче богомудре, взорав, слова семя прием, во сто евангельски многосугубиши, еще и ныне, григорие, приводя учении твоими Богу песнопоющыя: силе твоей слава, человеколюбче.

Яко молния, отче, возсияв житие твое, демонскую лесть отгна. свету бо твоея добродетели оных тма прикоснутися не возможе. темже неокоросъ@ {@Неокорос <::рус> или неокор (так у Дьяченко): греч. <::греч>неокорос, <::рус> «смотритель, блюститель храма, ризничий». у Бончева по-болгарски «пазител на храм, жрец» (Мин. ноем. 17 кан. п. 4). Прим. <::лат>orthlиb.<::слав>} душетленныя льсти, валявся якоже камень светится.

Мрак света божественнейшаго видети сподобился еси, закон же богописанный, яко моисей, отче, прием, богословия известное навыкл еси: отсюду законоположник Христовы церкве показался еси, богомудре григорие.

Риторскаго буесловия уклонився, и словом, отче, благодати озарився, апостольскую истинно власть на демоны прият: твоея бо отбегает светящияся зари тмы предстатель, григорие.

*Богородичен:*

Кивот тя издалеча прообрази, приемши закон богописанный во чреве живоначальное слово заченшую (с. 287) несказанно, всенепорочная, питающаго богатно душы вопиющих: силе твоей слава, человеколюбче.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих, пути моя направи, молюся.

Деланием твоим словес оляденевшая сердца угладив, и божественное семя в ня, иерарше, ввергл еси, и плод многокласный избавителю, спасение верных, богоглаголиве, принесл еси.

Божий предстатель ревностию распаляемь, помаза тя федим не пришедша, отче, Богу всяческая ведящему благочестно уповав, и честному твоему житию надеявся, богоглаголиве григорие.

Струями твоих повелений идольская разжжения угасил еси, и ученьми твоими верныя утвердил еси, всемудре, возшед на гору, яко самуил видении, и яко дуб, быв твердостию.

Святителю богомудре, твоими молитвами лютых мя избавляй, моих прегрешений рукописание, отче, расторгни, яко священник сый, от Бога власть приим оставляти прегрешения.

*Богородичен:*

украсилася еси, Дево, девственными твоими пречистыми добротами, и первыя евы покрыла еси студ злообразный, Христа рождши, одеяние безсмертия дарующаго тебе чтущым.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Езеро чудодействуя братоубийственное изсушил еси, и реки стремления уставил еси, всемудре, жезл (с. 288) водрузив, иже вскоренися абие и возрасте божественным мановением, григорие.

Ревность божия поядаше тя, всебогате: не терпя бо зрети Бога досаждаема, люди суемудренныя твоими молитвами, богоглаголиве, погубил еси.

умертвися восхотевый уничижити тя, окаянный евреин злочестивый, Богу тя прославляющему, богомудре григорие, того догматов исполнителя показуя.

*Богородичен:*

Найде вседетельный на тя дух, всенепорочная, и слово божие в тя вселися, и плоть бысть неизреченно, пребыв неизменен.

*Кондак, глас в~. Подобен:*
Вышних ищя:

Чудес многих прием действо, знаменьми ужасными демоны устрашил еси, и недуги отгнал еси человеческия, всемудре григорие: чудотворец же именуешися, звание от дел прием.

*Икос:*

Откуду начну похвалы ткати окаянный, зря многия и пречудныя вещи; аще от жития преподобнаго начну, отнюд не возмогу: всякаго бо ума превосходит житие его божественное. аще от чудес, и в сем прочее постыждуся: паче песка бо суще: сего ради наречеся чудотворец, звание от дел прием.

*Песнь з~. Ирмос:*

Божия снисхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси, Боже отец наших.

отцев похвала, и учителей честнословие, светильник церкве, благочестия столп неколебленный ты явился еси, григорие, зовый: благословен Бог отец наших. (с. 289)

Возсияв чудесы, вселенную просветил еси, сего ради, богомудре, совокупльшеся, тебе блажим, твоими словесы питающеся, григорие, и поюще: благословен Бог отец наших.

Врачевания, всемудре, немощным всем источил еси: излияся бо благодать обильнейшая во устнах твоих чудодейственная, еюже взывал еси: благословен Бог отец наших.

*Богородичен:*

Ныне вся исполнишася света божественнаго тобою, пречистая: ты бо дверь явилася еси, еюже миру Бог приобщися, просвещая верою зовущыя: благословен Бог отец наших.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Тобою обогатившеся Троицы сиянием, единосущныя и честныя, григорие, твое ныне торжество совершающе, благодатию чудодейственною озаритися просим, вопиюще владыце: дети, благословите, священницы, воспойте, людие, превозносите во вся веки.

Яко новоявленно зерцало, прием, всебогате, сияния начальнаго божества, мир просветил еси лучы посылая света, песнопесненно православие поющым: дети, благословите, священницы, воспойте, людие, превозносите во вся веки.

Богом покрываемь, благочестия вина, богочестивым соблюлся еси, всемудре, в горе сокрываемь, яко законоположник иный моисей, содетеля и избавителя пети научая: отроцы, благословите, священницы, воспойте, людие, превозносите во вся веки. (с. 290)

*Богородичен:*

Света незаходимаго была еси обитель, пречистая, девства добротами светящи, и вся озаряющи, Богородицу тя истинную исповедающыя от души и вопиющыя: дети, благословите, священницы, воспойте, людие, превозносите во вся веки.

*Песнь ф~. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Изящнейшаго жительства сияя светом, ныне свету великому предстоиши богодеятельными чудодействы, яко победитель венчаемь, преподобне, отче иерарше, чудотворче григорие богомудре, светило церкве, православных удобрение.

Направити моли твоими молитвами церковное ныне священство, избранное и освященное, чудоделателю, и верно ныне память твою совершающым получити горняго царства, и божественнаго веселия сподобитися умоли.

Победив демонския прилоги и плотское покорив мудрование, и архиерей незлобив и преподобен быв, правды одеянием облечен, чудотворче, предстоиши престолу всех царя со дерзновением, всеблаженне.

*Богородичен:*

Явилася еси, о Дево Мати божия, паче естества рождши плотию благое слово, егоже отец от сердца своего отрыгну, прежде всех век, яко благ: егоже ныне и телес вышша разумеваем, аще и в тело облечеся.

*Светилен. Подобен:*
Жены услышите:

Чудесы возсиял еси, чудотворче григорие, служителя идольскаго избавил еси от тли и прелести демонския, камень подвигнув повелением: езеро же изсушив, и (с. 291) реку уставил еси. темже тя вси согласно похваляем, треблаженне.

*Богородичен. Подобен: тойже:*

Радуйся, верных похвало: радуйся, преподобных утверждение: радуйся, праведных славо: радуйся, свете сущих во тме: радуйся, храме пресвятый: радуйся, божий раю: радуйся, клятвы разрешение, благословенная марие.

*На стиховне октоиха: и святаго стихира, глас д~:*

*Стих:*
Священницы твои облекутся правдою, и преподобнии твои возрадуются.

Священства избрание от Бога прием, и в божественную ризу свыше одеявся, прежде неверствия сыны, чада света и наследники показал еси, божия бо мудрости, благодати излиявшейся во устнах твоих преславных вещей самоделателю Господень, григорие. тем и ныне в памяти твоей молися Христу Богу о душах наших.

*Слава, глас и~.*

Пресловущаго в чудесех иерарха, и бездушная стыдящеся, преславно прелагахуся: езеро бо изсше братию воумляющее, жезл же возрасташе, реку обуздающи, камень словом преложися, приводя неверныя к божию познанию, егоже ради подаждь, Боже, душам нашым велию милость.

*И ныне, Богородичен, или крестобогородичен.*

*Подобен: О*
преславнаго чудесе!

Что зримое видение, * еже моими очесы * видится, о Владыко! * содержай всю тварь, на древо воздвижен быв, * и умираеши, всем даяй жизнь, * Богородица плачущи глаголаше, * егда узре на кресте возносима, * из нея неизреченно возсиявшаго * Бога и человека.

*На литургии, Блаженна октоиха, и святаго, песнь г~-я.*
(с. 292) *Прокимен, глас з~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Апостол к коринфяном, зачало рн~а. Аллилуиа, глас в~:*
Священницы твои облекутся правдою, и преподобнии твои возрадуются. *Евангелие матфеа, зачало л~д, от полу. Причастен:*
В память вечную:

*Служба преподобнаго никона чудотворца.*

*На малей вечерни, на*
Господи, воззвах, *стихиры, на д~, глас а~.*

*Подобен:*
Всехвальнии мученицы:

отче преподобне никоне, * от юности твоему владыце подобяся, * дивно житие прошел еси, * образ всем добродетели собою показуя, * человеколюбия божия благодати * пучину в себе имея. * темже молися, * даровати душам нашым * мир и велию милость.

отче преблаженне никоне, * кто подвиги и страдания твоя повесть, * яже под\ъял еси, Христу последуя; * не дал бо еси сна твоим очесем, ни веждом дремания, * имиже душу твою от страстей свободил еси, * слезами непрестанными очищая: * и ныне молися, даровати душам нашым * мир и велию милость.

отче преподобне никоне, * чистоту телесную, * и душевное умиление * от юности твоея сохранил еси, * и очима Бога зрети сподобился еси, * тому единому служя страхом и трепетом, * наставник был еси твоему стаду. * темже молися, даровати душам нашым * мир и велию милость.

*Слава, глас з~:*

Приидите, монахов множество днесь, духовно (с. 293) возвеселимся в нарочитом празднице: ибо пресветлая память отца нашего наста, в нюже сошедшеся согласно воспоем, глаголюще: радуйся, никоне преславне, небесный человече и земный ангеле, и духа святаго обителище: радуйся, верным похвала и утверждение, и всея российския земли пресветлый светильниче: радуйся, яко Троице предстоя со ангелы, юже непрестанно моли, даровати душам нашым мир и велию милость.

*И ныне, Богородичен:*

*На стиховне стихиры, глас в~. Подобен:*
Доме евфрафов:

Дом духа святаго * был еси, преподобне, * зельным пощением, * яко благовонными ароматы, * напаяя душу твою.

*Стих:*
Честна пред Господем смерть преподобных его.

Дремания не дал еси * очесем твоим, преподобне, * дондеже душу от страстей свободил еси, * и возмездие обрел еси * со ангелы водворение.

*Стих:*
Блажен муж, бояйся Господа, в заповедех его восхощет зело.

Божественным желанием * уязвився, преподобне, * житие непорочно проходя, * дондеже достигл еси * царскаго престола.

*Слава, глас и~:*

Имяше божественная твоя душа и непорочная духа пресвятаго исполнение, отче преподобне никоне, от юности нося совершен смысл, любовию Христовою разгараяся, тому последовал еси. державно над страстьми воцарился еси, козни демонския низлож повергл еси, подвиг течения твоего совершил еси. и ныне во свете невечернем водворяся, и Троице со ангелы предстоя, моли избавитися стаду твоему от видимых и невидимых враг, и спасти душы нашя. (с. 294)

*И ныне, Богородичен. Тропарь, глас а~:*

Послушания добрый рачитель быв, преподобне никоне приснопамятне, церковь бо прекрасну святыя Троицы, в похвалу отцу твоему воздвигл еси. темже и мы, чада твоя, любовию вопием ти: слава давшему ти крепость, слава венчавшему тя, слава действующему тобою всем исцеления.

*Слава, и ныне, Богородичен воскресн.*

*На велицей вечерни:*

*На*
Господи, воззвах, *стихиры на и~, глас з~. Подобен:*
Все отложше:

Весь от юности Господу возложился еси, * никоне преподобне, * земную красоту и славу в ничтоже вменив, * Христа единаго возлюбил еси, * и того крест на рамена взем, * божественне вооружився, * лавры великаго сергиа достигл еси, * и от него посылаемь бываеши * к духовному настоятелю афанасию, * и тамо желаемых тобою от него сподобляешися. * и ныне на небесех со ангелы * Троице предстоя, никоне отче наш, * моли спастися душам нашым.

Страшное Христово пришествие * в сердцы твоем приим, никоне преподобне, * разумно мимотекущих жития уступил еси: * и славу маловременную презрев, * молчание восприял еси: * на земли бо мужески подвизался еси, и плоть потщался еси покорити духу: * душу же и ум * от страстей очистив, * ревновав житию великаго сергиа. * с нимже ныне на небесех престолу Владыки всех предстоиши, * со дерзновением моляся * о душах наших.

Преподобне отче никоне, * измлада возлюбив доброту владычню, * и к тому желание невозвратно имея, * отечество и род оставил еси: * богатство и славу (с. 295) возненавидев, * Христу единому последовал еси: * равноангельно во обители пресвятыя Троицы пожив, * ограду монашествующым создал еси. * и ныне на небесех * со ангелы Троице предстоиши, * никоне преподобне, * со дерзновением моляся * о душах наших.

*Ины стихиры, глас д~. Подобен:*
Званный свыше:

Егда божественное рачение * найде на тя, блаженне никоне, * тогда, мирская мудрования далече отринув, * к божественному сергию притекл еси, * и от него наставляемь, * посылаешися в монастырь, высокое нарицаемо, * к того ученику афанасию: * и тамо образа монашескаго, * и священства сподобляешися, * многим добродетели образ быв. * темже молим тя: * моли, преподобне, * спасти и просветити душы нашя.

Судом божиим * и повелением великаго, * паки ко отцу и пастырю, * в монастырь приходиши, * и от него с великою любовию, отче, приемлешися. * отонудуже, и по преставлении духовнаго твоего отца, * пастырь от него поставляешися * тояже обители, * идеже церковь прекрасну, * в славу святыя Троицы, * преподобне никоне, воздвигл еси: * юже непрестанно о всех чтущих тя моли, * спасти и просветити душы нашя.

Егда божественное наитие * найде на тя, преподобне, * тогда мирская возненавидел еси, * и Христу приходиши, * и того ярем взем, * по стопам блаженнаго сергиа изволил еси ходити, * идеже образ многим добродетели быв, * и многим воздержанием и молитвами * подобник твоему отцу во всем. * темже молим тя, * молися, преподобне, * спасти и просветити душы нашя.

*Слава, глас в~:*

Желанием будущих, преподобне, добродетельно пожил (с. 296) еси, чистотою душевною спасительныя пути прошел еси, и гордаго змия воздержанием убил еси: небесная же воинства удивил еси терпением твоим, чистое приятелище духа пресвятаго, отче, был еси. и сего ради от вседетельныя десницы венчался еси, и чудес дарований от него сподобился еси: моли спастися душам нашым.

*И ныне, Богородичен воскресн.*

*Вход. Прокимен дне. Чтения г~: писаны сего месяца в з~ день, Варлааму хутынскому.*

*На литии стихиры, глас а~:*

Днесь ликовствует радостно божественная и великая лавра, и хвалится твоими богоугодными деянии, имеющи твоя святыя мощи, блаженне никоне, от нихже святыню почерпаем обильно: подают бо здравие с верою притекающым к честней твоей раце. темже, просвещшеся тобою, глаголем: сподоби и нас славы небесныя Христовы, блаженне, и твое стадо сохраняй, и спаси душы нашя.

*Глас в~:*

Память твоя во век пребывает, преподобне отче никоне, и кротость сердца твоего, угодниче Христов блаженне, просия паче солнечнаго сияния, озаряющи верных сердца: ибо воистинну честная рака божественных мощей твоих, яко труба велегласно свидетельствует, благоухающи благодатию пресвятаго духа, и прогоняющи мрак греховный, и нас научающи благодарити и славити Бога, тебе прославльшаго.

*Глас г~:*

Велия слава жития твоего, отче наш никоне, вся, яже земная, оставив, единаго Христа возлюбил еси, и тому служа чистою совестию, на земли ангельски пожил еси, демонская вышения разорил еси, возшед на высоту небесную: блажен еси, яко тако Христу (с. 297) работав. темже и мы, тобою путь жизни познавше, тя непрестанно ублажаем.

*Слава, глас в~:*

Преподобне и богоблаженне отче наш никоне, град живущий божий, выше разума благих восприял еси желания: ангельское житие совершив, и ныне на небесех водворяешися, исперва подобну доброту образа сохранив, и на подобствие, якоже мощно, восход безпакостно обрет, и Богу со дерзновением предстоя, зерцалом разумным чисто зриши святую Троицу, за чтущыя тя верою и любовию помолися, отче наш никоне.

*И ныне, Богородичен воскресн:*

*На стиховне стихиры, глас в~. Подобен:*
Доме евфрафов:

*От*
юности отеческому житию * поревновав во всем, преподобне: * темже оставил еси вся, * яже в мире, житейская мудрования, * моля о нас человеколюбца.

*Стих:*
Честна пред Господем смерть преподобных его.

Послушания от сердца желая, мудре, * мира и сущих в нем житейских отреклся еси. * и сего ради в вышних * со ангелы Христу предстоиши, * о всех моляся.

*Стих:*
Что воздам Господеви о всех, яже воздаде ми.

Аще и юн телом, * преподобне никоне, * но многолетных житием превозшел еси, * все плотское мудрование отсек, * преподобному послушанию повинулся еси.

*Слава, глас и~. Самогласен:*

Помышляя оно житие, и век пребывающий, век сей, яко маловременен, оставил еси, и потщался еси тлеющими нетленная стяжати: отонудуже и тело поработил еси духу, да Христа единаго приобрящеши. егоже моли спастися всем, любовию священную память твою в песнех присно почитающым.

*И ныне, Богородичен.*
(с. 298)

*Тропарь, глас:*
Послушания добрый рачитель быв:

*Писан на малей вечерни.*

*Слава, и ныне, Богородичен воскресн, по гласу.*

*На утрени, на*
Бог Господь, *тропарь святаго, дважды.*

*Слава, и ныне, Богородичен:*

*По а~ стихословии седален, глас д~. Подобен:*
Явился еси днесь:

Век, иже на земли, яко преходящий возненавидев, блаженне, и век он, яко не преходящий, от сердца возлюбив, емуже и наследник явился еси, о всех нас Христа моли, присно в песнех, преподобне, твою память почитающих.

*Дважды.*

*Слава, и ныне, Богородичен:*

Обновила еси, чистая, божественным рождеством твоим истлевшее во страстех земнородных мертвенное существо, и воздвигла еси вся от смерти к жизни нетления. темже тя по долгу блажим вси, Дево препрославленная, якоже прорекла еси.

*По в~ стихословии, седален, глас в~. Подобен:*
Милосердия сущи:

Монашеское житие от сердца, преподобне, возлюбив, и сего ради мир, и яже в мире возненавидев, блаженне никоне, духовному твоему отцу послушанием искренним вдался еси. с нимже Господу молися спастися всем нам.

*Дважды.*

*Слава, и ныне, Богородичен:*

Милосердия сущи источник, милости сподоби нас, Богородице, призри на люди согрешившыя, яви, яко присно, силу твою: на тя бо уповающи, радуйся, вопием ти, якоже иногда гавриил, безплотных архистратиг.

*По полиелеи седален, глас и~. Подобен:*
Премудрости:

Мудрости измлада подобию навык, и сего ради (с. 299) вся, яже в мире, возненавидев, преподобне, Христа единаго возлюбил еси. отонудуже духовному твоему отцу, всеконечно послушанию вдался еси, от негоже тояже обители пастырь преславно устрояешися, и многим в добродетели образ быв: с нимже молися Господу, никоне преподобне, грехов оставление даровати чтущым любовию святую память твою.

*Дважды.*

*Слава, и ныне, Богородичен:*

Яко Деву и едину в женах, тя без семене рождшую Бога плотию, вси ублажаем роди человечестии: огнь бо вселися в тя божества, и яко младенца млеком питаеши зиждителя и Господа. тем ангельский и человеческий род, достойно славим пресвятое рождество твое, и согласно вопием ти: моли Христа Бога, согрешений оставление даровати покланяющымся верою пресвятому рождеству твоему.

*Таже степенна, а~-й антифон д~-го гласа. Прокимен:*
Честна пред Господем смерть преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие матфеа, зачало м~г.*

*По н~-м псалме, стихира, глас з~:*

*От*
юности, преподобне, изволил еси Богу работати, тогда духовное рачение распали душу твою, и вскоре, родители оставив, великаго отца достигл еси. он же, видев твое душевное желание, вмале искушение налагает, да тя сотворит теплейша рачителя: ты же смирение показуеши, реченнаго отцем достизаеши, и от него навыкл еси добродетелем, ко отцу паки возвращаешися, и пастырь поставляешися. и ныне, преблаженне никоне, предстоя престолу всех царя, испроси мир миру, и церкви российстей утверждение, и спасение душам нашым. (с. 300)

*Канон Богородицы со ирмосом на з~, и преподобнаго канон на и~.*

*Творение пахомиа иеромонаха, иже от святыя горы, егоже краегранесие:*
Похвалу блаженному никону тку.

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся, светло торжествуя, и воспою, радуяся тоя чудеса.

Премудростию разума украшаемь, преподобне никоне, весь Христу поработился еси, к нему желание твое имея: егоже моли, спасти от бед поющыя тя.

О всех Христа моли, преподобне никоне, память твою любовию поющих, избавитися вечнаго мучения, да тебе вси, яко тепла предстателя, песньми величаем.

Христу весь поработився, преподобне никоне, и к нему все желание имея, и того ради любве мира с желаньми его отрекся. сего ради тя вси песньми ублажаем, никоне всеблаженне.

Все твое желание к Богу мужески вперив, в вышних селение сотворил еси преславно. темже тя песньми, блаженне никоне, почитаем.

Аще и далече житием, но близ верою и любовию духовнаго твоего настоятеля, и с ним вкупе преславно чудеса твориши, вкупе же и Богу предстоите, о всех нас молящеся.

*Богородичен:*

Мудрости премудростныя приятелище была еси, пренепорочная: свой бо храм от твоих пречистых кровей, чистая, создати благоизволи на спасение наше.

*Катавасиа:*
Отверзу уста моя:

*Песнь г~. Ирмос:*

Твоя песнословцы, Богородице, живый и независтный источниче, (с. 301) лик себе совокупльшыя духовно утверди, в божественней твоей славе венцев славы сподоби.

Люди вся, тебе ведущыя и заступления твоего чающыя не презри, отче: но, елико мощно, предстательствуй, всем полезная прося молитвами твоими.

упование имел еси, блаженне никоне, и прибежище, всех Бога: того моли, молим тя, о нас любовию воспевающих тя, приснопамятне.

Божественным желанием, преподобне никоне, разжигаемь, мирскую красоту преобидел еси, монашеское житие возлюбив. темже был еси преподобным единожитель и праведным.

*Богородичен:*

Исцелений тя источник, в твою утробу вшед, показа, Мати божия пречистая, мою убо душу исцели.

*Седален, глас г~:*

укрепляемь божественною силою, преподобне никоне, возмогл еси оскудение, от безбожных агарян бывшее, наполнити: церковь бо нову и обитель краснейшу паче воздвигл еси. темже тя вси ублажаем.

*Дважды.*

*Слава, и ныне, Богородичен:*

Божественная скиния была еси слова, едина пречистая Мати Дево, чистотою ангелы превозшедшая, паче всех мене персть бывша, осквернена плотскими прегрешеньми, очисти молитв твоих божественными водами, подающи, чистая, велию милость.

*Песнь д~. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Невозвратно шествовав вводящий путь к небесному граду, никоне преподобне, идеже настави тя святый дух, обитель имея сердце твое. (с. 302)

Смирение возносящее, никоне блаженне, в сердцы имел еси: отонудуже тя и мы молим ущедрити смирение наше.

Страстьми различными колеблемыя, и верою притекающыя к твоему гробу, блаженне никоне, святым твоим ходатайством вся посети милостивно к человеколюбцу.

Мрак страстей от сердца твоего ты, преподобне никоне, очистив, Христова повеления воистинну свет прием, в посте просиял еси, умертвив тело, духом же, никоне, ожил еси.

*Богородичен:*

Очищение всех земных, верою молю и припадаю, благословенная: молитвами твоими судию и сына твоего милостива сотвори, яко да по долгу славлю тя.

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

узкий и прискорбный путь шествовал еси, преподобне никоне, восхожденьми божественными сердца твоего, аможе отца твоего наставиша тя молитвы.

*От*
греховных болезней мя облегчи скорбных, и сердца моего лютость утоли, и согрешений оставление испроси: имаши бо послушающа Христа чистыя твоея молитвы.

Страсти телесныя воздержанием, отче, увядив, яко древо многоплодное, плод чуден приносиши Богу, своя чудная исправления, никоне преподобне.

Всесветлый светильник явился еси, озаряя поющыя тя, никоне преподобне. и сего ради молим тя: вечнаго мучения избави ны, поющыя тя. (с. 303)

*Богородичен:*

ума моего уврачуй изступление, всенепорочная, и исцели страсти душевныя, и уныния тму отжени, яко да восхвалю тя по достоянию, Богородице всепетая.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

Свое сердце, преподобне никоне, святыя Троицы жилище и дом создал еси. вси, верою притекающии к честней твоей раце, просвещение, и освящение, и очищение, всеблаженне никоне, приемлем.

Твоя всеблаженне никоне, священныя и всесвятыя мощи, во гробе лежаще, недуги врачуют, демонския же полки прогоняют всегда, верным же источают исцеления обильная, тебе по достоянию присно блажащым.

Яко весь Христу приближаяся яснейши, помяни всех, верою поминающих тя, никоне всечестне, грехов прощения у Христа прося, и небеснаго царствия восприятия.

*Богородичен:*

Едина всем поможение, помози нам бедствующым, и руку подаждь, и к пристанищу введи спасения, отроковице богоблагодатная.

*Кондак, глас д~. Подобен:*
Явился еси:

Духовному твоему настоятелю, отче никоне, всячески прилепився, и от него наставляемь, во всем Христови поработився, монахов был еси чиноначальник, и преподобных сожитель: с нимиже Христа Бога моли непрестанно о всех нас.

*Икос:*

Како возмогу воспети твоя исправления; или изрещи труды твоя, имиже трудился еси по отце твоем, (с. 304) аще не ты подаси ми слово, недостойному рабу твоему; ты бо был еси по отце монахов начальник: с нимиже Христа Бога моли непрестанно о всех нас.

*Песнь з~. Ирмос:*

Не послужиша твари богомудрии, паче создавшаго, но огненное прещение мужески поправше, радовахуся, поюще: препетый отцев Господь и Бог, благословен еси.

Вся мимотекущая привременная пристрастия, преподобне никоне, отразив, всю надежду к Богу стяжал еси, имже действуеши преславная чудеса.

Твоея души твердое, и благостоянное разума, преподобне никоне, никакоже лукавый возможе совратити, Богу помогающу ти, досточудне.

Миру умертвився, будущую жизнь наследил еси, отче, исцелений божественную благодать источаеши поющым: благословен Бог отец наших.

Нельстивно навык, прежде тебе бывших отец постническому житию, преподобне: но тех житием пожив, богоблаженне, воспевая: благословен Бог отец наших.

*Богородичен:*

Глаголом пророческим последующе, Дево, Богородицу тя исповедуем: родила бо еси отроча, всех древнейшее, еммануил нарицаемое. емуже зовем: благословен Бог отец наших.

*Песнь и~. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

Мужествовав, победил еси страстная взыграния вся, ум просвещен имея, возмогл еси, яже виде отца (с. 305) творяща, сия детели исполнити: темже тя вси ублажаем, никоне всеблаженне.

Мыслию очищенною, премудре никоне, Богу приближаяся, всем всяк быв, да Христа приобрящеши. темже в небесныя обители вселився, преподобне, дерзновенно зриши святую Троицу, юже непрестанно моли, спасти вся православно тя почитающыя.

Серпом молитв, отче никоне, страстная терния изсек, и возделав воздержания ралом душевную землю, ввергл еси семена благочестия в ней: темже исцеления плоды пожинаеши.

Добродетелей тя приятелище нарицаем, преблаженне, яко молчания друга, и бдения делателя, и образ целомудрия, и молитвы жилище некрадомое, и чудес сокровище, и молитвенника о почитающих память твою, никоне блаженне.

*Богородичен:*

Мати божия всенепорочная, души моея язвы исцели: сласти утоли плоти моея, омраченное сердце мое просвети, и умири ум мой от всякаго вреда, и вражиих мя избави напастей.

*Песнь ф~. Ирмос:*

Всяк земнородный да взыграется, духом просвещаем, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Слез твоих пролиянием греховный огнь погасил еси, безстрастия же воду исцелений чистаго пива поющым источаеши, блаженне никоне досточудне.

Рака, идеже лежит святое тело твое, преподобне никоне, чудес благодать источает, просвещающи нашя душы и телеса, и обогащающи, предстателя тя тепла, и заступника имущыя. (с. 306)

Днесь с нами собори ангел и преподобных веселятся, в память твою, блаженне никоне: с нимиже поминай ны, чтущыя тя верно, досточудне.

устави священными твоими молитвами воздвизаемое на ны смущение, и человек всех озлобление, яко имея дерзновение ко владыце и Богу нашему, никоне досточудне.

*Богородичен:*

О паче ума чудес твоих! божия бо слова воплотившагося единаго родила еси, паче естества, Мати Дево, всяческая божественным своим хотением мудре держаща и окормляюща.

*Светилен.*

Святыни храм был еси, преподобне, по божественному причастию, райский гражданин, в немже наслаждаешися невозбранно древа знания, и нетленныя славы, память творя, никоне преподобне, о иже верою хвалящих тя, отче, богомудре.

*Дважды.*

*Слава, и ныне, Богородичен:*

Радуйся, верных похвало: радуйся, преподобных утверждение: радуйся, православных славо: радуйся, свете сущих во тме: радуйся, храме пресвятый: радуйся, божий раю: радуйся, клятвы разрешение, благословенная марие.

*На хвалитех стихиры, на д~, глас з~. Подобен:*
Все отложше:

Великая исправления * постнических подвиг, * великаго отца воистинну чуднаго сергиа, * никоне блаженне, привлекоша тя желанне * постническому сословию, * и дивно добродетелем его воображся * тому сожитием, * и сострадалец подвигом доблествен, * яко ученик того истинен, * учитель же художен того чадом. * и ныне молися, преподобне, * помиловатися душам нашым.

*Дважды.*
(с. 307)

Множество подвиг * и потов твоих постнических, * раздражиша сопостата праведных: * наведе бо языки раскопати жилище честное, * но поты преподобнаго великаго сергиа во веки сияют пред богом. * темже тобою паче утверди, * и больше сие распространи: * но молим тя. преподобне, * подвигнув великаго на молитву, * возбраняй присно варвар стремление, * и никогдаже попусти оборити, * никоне блаженне.

Древо доброветвенно, * сенно и благоплодно, * на водах прекрасно жизненных * воистинну насажденное, питающее приходящыя, и осеняющее опаляемыя, * ты еси, отче преподобне, * напаяемь учении сергиа, * имиже питал еси твоя ученики. * темже молим тя: осени люди, заступая от языческих нашествий, * низлагая их прежде востания: * нас же в мире соблюди, * никоне, твоими молитвами.

*Слава, глас в~. Самогласен:*

Память праведника, радость боящихся Господа, хвала бо его сладость верных есть: блажен бо воистинну, егоже избра и прият Господь. темже мы, веселящеся, почитаем память преподобнаго: емуже ныне в память его молящеся, яко имущу дерзновение, о победе нам на языки противныя, еже низложити востающыя неправедно, подати же мир миру, и церквам единомыслие, и душам нашым велию милость.

*И ныне, Богородичен:*

*На литургии, Блаженна от канона святаго, песнь г~ и з~ Прокимен, глас з~:*
Честна пред Господем смерть преподобных его: *Стих:*
Что воздам Господеви: *Апостол к галатом, зачало сг~и. Аллилуиа глас з~:*
Блажен муж, бояйся Господа: *Евангелие матфеа, зачало и~. Причастен:*
В память вечную:

