<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 308)

*Месяца тогоже в и~и-й день.*

*Святых мученик, платона и романа.*

*На*
Господи, воззвах, *стихиры святаго платона, глас и~.*

*Подобен: О*
преславнаго чудесе!

Полн доблия мудрости, * удес отрезание, и сечение телесе, * и огнь нестерпимый, * глад и смерть, * мужественнейшим нравом претерпел еси, * вечно предлежащую тебе славу * ожидая непрестающую, * и предзря вечнующее блаженство.

Всякое прешед чувство, * и к вышней жизни * преложив мысль, * помыслом богомудрым, * и душею великомудренною, * худость и смирение, * видимых небрегл еси. * темже стружемь, и огнем палимь за Христа, мучениче, * доблественнейше претерпел еси.

Всякое вражие нашествие, * и гонителей стремления, * разрушил еси благодатию, победы венцем * венчался еси, всебогате, * нетленнаго веселия, * и неизглаголаннаго сподобляемь божественнаго сияния: * идеже ныне сый, * грехов испроси оставление благохвалящым тя.

*Ины стихиры святаго романа, глас д~. Подобен:*
Яко добля:

Постом разжизаемь, * страданием теснимь, * и многими муками умучаемь, * мечь быв обоюдуостр, * ссекая полки демонския, романе, * страдальцев удобрение, * божественная похвало, * честное церкве украшение, * своею кровию скончавшихся, всехвальне.

Растязаемь и стружемь, * и в темнице (с. 309) заключаемь, * и язык, славне, отемлемь, * и челюсти сокрушаемы, * и конец блаженный нуждным удавлением, страстотерпче, приемля, * непоколебимь и непреклонен явился еси, * содейством, романе, божественнаго духа: * темже верно восхваляем тя.

Витийствует младенец, * и удивляет безумныя, * и честными противлении украшается, * и скончанием просвещается, * обогащается благославием святых страдалец, * ихже ревность стяжа, достоблаженне, * романе доблемудре. * с нимиже решение долгов всем нам * низпослати молися.

*Слава, глас з~. Самогласен:*

Страшныя и преславныя победы, Господи, мученика твоего: рыбарей бо поревновав дерзновению, и мрежеплетенным богословием платоново баснословие, и историческое кощунство, словесы и делы растерза: кожи одираеме, и главе отсецаеме, лиянием кровей его врага удави. но, о мучеников удобрение! со дерзновением проповедавый имя Христово великое, испроси, чудотворче платоне всеблаженне, подати душам нашым велию милость.

*И ныне, Богородичен, или крестобогородичен: Подобен:*
Тридневен:

Видящи тя распинаема, Христе, тебе рождшая, вопияше: что странное, еже вижу, таинство, сыне мой: како на древе умираеши, плотию повешен, жизни подателю;

*Тропарь, глас д~:*

Мученицы твои, Господи, во страданиих своих венцы прияша нетленныя от тебе Бога нашего: имуще бо крепость твою, мучителей низложиша, сокрушиша и демонов немощныя дерзости. тех молитвами спаси душы нашя.

*Слава, и ныне, Богородичен, или крестобогородичен.*
(с. 310)

*На утрени канон октоиха един, и святых два.*

*Канон святаго платона, егоже краегранесие:*

Твоих похвал, о платоне! пою широту. *Феофаново.*

*Глас и~. Песнь а~. Ирмос:*

Колесницегонителя фараоня погрузи, чудотворяй иногда моисейский жезл, крестообразно поразив, и разделив море: Исраиля же беглеца пешеходца спасе, песнь Богови воспевающа.

Вечнаго царствия, славне, чистейшую проходя широту, от всякия скорби и напастей тесноты, поющыя тя спаси, невозвратно шествующыя к небесней стези вводя.

Огражден благочестия оружием, столп незыблен явився, платоне, все свирепство ран претерпел еси, и болезней тесноты под\ъял еси, божественною благодатию простираяся.

Юношеское показав противление, мертвенную и тленную дебелость страданием отвергл еси, всемудре, и в нетленную ризу одеявся, радуяся, владыце предстоиши.

*Богородичен:*

Воплощенна, отцу собезначальна и соприсносущна, единородна слова, паче ума родила еси, благословенная пречистая Богородице. сего ради, право мудрствующе, проповедаем тя, и всечестно славим.

*Ин канон святаго романа, егоже краегранесие:*

Страдальческими тя венцы похваляю, романе.

*Глас д~. Песнь а~. Ирмос:*

Моря чермную пучину, невлажными стопами, древний пешешествовав Исраиль, крестообразными моисеовыма рукама, амаликову силу в пустыни победил есть.

Незаходимыми лучами сияя троичными ясно, и со страстотерпческими лики просвещаемь, просвещение ми посли, (с. 311) тму страстную отгоняя богоприятными твоими, романе, молитвами.

Моря идольскаго волнением не обуреваемь, яко на Христове камени утвердився, треволнения разрешил еси, тишиною божественнаго духа, многомятежнаго безбожия.

Цветник яко благославный и благоплодный, церковь Христову, гобзующу всеми благими, романе, соблюл еси от волков неприступну, твоим учением утверждая сию.

*Богородичен:*

Помиловася тобою, всенепорочная, естество человеческое истинно: творец бо, из тебе воплотився паче слова и смысла, за ны на смерть приведеся, избавляя от ада нас.

*Песнь г~. Ирмос:*

утверждей в начале небеса разумом и землю на водах основавый, на камени мя, Христе, заповедей твоих утверди: яко несть свят паче тебе, едине человеколюбче.

Якоже нетленная искра, в пламень лютый терпеливо, всеблаженне, вшел еси, благочестия явственно ревностию распалаемь, и огнем божественным озаряемь веры.

Победив паче естества демонския слуги, терпением же крепких мук болезни под\ъем, ангелов всельник, и венценосец явился еси, платоне богомудре блаженне.

На земли за Христа, всеблаженне, подвизався, небесныя дары прием, и венцы от него приснопребывающыя, в чисте месте рая вселяешися.

*Богородичен:*

Двере света, светлыми духа зарями украшена, Богомати сущи: тобою бо к нам слово сниде, просвещающее вся божественным светом, поющыя тя.

*Ин. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище и утверждение. (с. 312)

Зверя разумнаго пращею убив, романе, словесы твоими, паству Христову спасл еси от идольскаго вреда нетленну.

Возмогая оружием крестным, прилоги вражия возвратил еси, и немощь их обличил еси, романе мудре, достоблаженне.

Низложил еси вражия, сокрушив челюсти, романе славне, за Христа, блаженне, ланите стружеме, приснопамятне.

*Богородичен:*

Естеством един Бог слово отчее, и соестественное духу, плотию из тебе одеявся, земныя обожи, Богомати.

*Седален святаго платона, глас и~. Подобен:*
Премудрости:

Подвигов широтою, мучениче, мудре, простираяся верою, всеславне, вражия утеснив козни погубил еси, и добре совершив течение божественное, райскую широту радуяся достигл еси. темже церковь, пространством благочестия сияющи днесь, празднует память твою, и вопиет ти, блаженне: моли Христа Бога, грехов оставление даровати чтущым любовию святую память твою.

*Слава, святаго романа, глас д~. Подобен:*
Вознесыйся:

Постнически лукаваго поправ, и страдальчески, мучениче Христов, прославился еси, претерпев мужески совершенным умом. темже причтался еси ликом мученическим, и вечнующее царство стяжал еси: в немже ликуя, помяни нас, совершающыя верою память твою.

*И ныне, Богородичен:*

По Бозе в твой, Богородице, прибегаю смиренный покров божественный, припадая, молюся: помилуй, пречистая, яко превзыдоша главу мою греси, и боюся, владычце, муки, и трепещу: моление сотвори, чистая, к сыну твоему, от сих избавити мя. (с. 313)

*Крестобогородичен:*

Из безначальнаго отца рожденнаго, напоследок тя плотию рождшая, на кресте висяща зрящи, Христе, увы мне, любезнейший Иисусе, вопияше: како славимый, яко Бог, от ангел, от беззаконных ныне человек, сыне, хотя распинаешися; пою тя, долготерпеливе.

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Растворився весь любовию создателя твоего, не чувствовал еси болезней телесных, страстныя плоти мертвенныя и кожныя ризы совлекся, и целомудрия и спасения одеявся, платоне, ризою.

Священноделатель божественный явился еси, яко непорочно овча мужеский пол, и совершенное всесожжение, мучениче, тебе самаго за всех закалаемому Христу принес избавителю: душу бо разжег владычнею любовию, о сожигаемей плоти небрегл еси.

Юношы три, сущыя в вавилоне, подражая, всеядца огня не убоялся еси, но крепко и юношески того претерпев пламень нестерпный. темже тя росодавец со онеми достойно прият в чертог славы.

*Богородичен:*

Яко из корене царскаго сущи, всеми владычествующаго слово божие родила еси нам, плоть бывша, и пребывша непременна. темже тя Богородицу истинно и господьственно, всесвятая Дево, славим.

*Ин. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи. (с. 314)

Направляемь яко лествицею, на древо вознеслся еси, блаженне, неизглаголанною добротою, и пребывающии лик постигл еси, мучениче романе достославне.

Совлекся мертвенныя одежды в муках, блаженне, и спасения в светлую ризу светло, всеславне мучениче романе, облеклся еси.

умудрився вдохновением утешителя отрочища язык, тя Господа славы, творца проповеда всех, человеколюбче, и Бога спасти могущаго.

*Богородичен:*

Благословен, Дево, плод твоего чрева, имже избавихомся клятвы смертныя вся отечествия языков, и тобою благословеннии, яко жизни поем тя ходатаицу.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго; но обрати мя, и к свету заповедей твоих пути моя направи, молюся.

Дремания твоим веждом, и сына твоим очесем не дал еси, мучениче, дондеже сном блаженным, и подобным Бога любящым любезным уснул еси, блаженне, мечем во главу усекаемь.

Якоже в чуждем телеси, всеблаженне, стражда подвизался еси: яко страждущым иным видец быв, ты пострадал еси: божественным бо рачением разжегся, предлежащих мук не убоялся еси, славне.

Богатство обрел еси неотемлемо, и славу неувядную, в небесных обителех со ангелы ликовствуя, и нетленнаго безсмертия в причащении быв, всеизящнейше.

*Богородичен:*

Разрешение грехов твоими молитвами подаждь рабом твоим, избавляющи тыя искушений и бед и (с. 315) скорбей, и хульных еретиков одержания, Дево Богородице всепетая.

*Ин. Ирмос:*

Ты, Господи мой, свет в мир пришел еси, свет святый, обращаяй из мрачна неведения верою воспевающыя тя.

Струями страдальческими кровей твоих потопил еси море безбожия, реки же исцеления, романе, источил еси.

Яко дар избранный, жертву яко непорочну принесл еси владыце, романе, богословствующаго младенца закалаема.

Юродство вражие мудростию святаго духа уязвил еси, уязвив твое тело ранами, романе всеславне.

*Богородичен:*

Потребила еси клятву, яко радость рождши, и обновила еси человеки твоим рождеством, Дево Марие неискусобрачная.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Вышши страстей и мук быв, плоти отсечения претерпел еси, славне: Христа бо помощника и содетеля имел еси и споспешника.

Душевным разумом благолепие создателя взирая всегда, и созерцая доброту неизреченную, видимых худость небрегл еси.

*Богородичен:*

Яко одушевленный кивот, законодавца вместила еси, якоже храм святый, прияла еси святаго, быша человека, на благодеяния человеков, всеблаженная.

*Ин. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию. (с. 316)

Мертвость и тлю строганием отложив, жизни нетленныя в доброту одеявся, мучениче, украшен светлостьми, романе, духовными незаходящими.

Источив, яко кровныя токи учения отрезанный твой язык, имиже непогибающее наследовал еси, страстотерпче, блаженство, присно пребывающе.

Премудрости поток жаждав, испил еси светом рождшия, уста богословна младенца, мечем к жизни пришедша некончаемей.

*Богородичен:*

Скорое прибежище буди мне, пречистая, насилия избавляющи мя. и страстнаго студа изимающи, и к божественней стези направляющи, Богомати.

*Кондак, глас г~. Подобен:*
Дева днесь:

Святая твоя память вселенную веселит, созывающи верныя вся в пречестный храм твой, идеже ныне радостию совокупльшеся, поем в песнех и светлостех. сего ради, платоне, вопием ти: языческаго нашествия избави град твой, святе.

*Икос:*

Еллинское оставив все суетство, Христовых учеников душеполезная учения возлюби зело платон богомудрый. тем и явися всем честен, яко агкира веры во отечестве, егоже и звание яве агкира именуется. добре бо того воспитавшее известен покров на враги, и заступника тепла в ратех обретает всегда, вопиющи: языческаго нашествия избави град твой, святе.

*Песнь з~. Ирмос:*

Божия снисхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси, Боже отец наших.

Законно пострадавше, и враги твоя поправша, (с. 317) победы венцем законоположник тебе венча, велегласно вопиюща и глаголюща: благословен еси, Боже отец наших.

Преставился еси радуяся к присножеланному тебе древле, егоже пречистей страсти, спасения человеком вине бывшей, подражая, пел еси: благословен еси, Боже отец наших.

удивишася вся небесныя силы терпению твоего страдания, и человецы тогда зрящии. преестественно бо вопиял еси секомый, благословен еси, Боже отец наших.

*Богородичен:*

Избавляемии, пречистая, божественным рождеством девства твоего уз смертных и клятвы первозданнаго адама, тя Богородицу мудрствующе, зовем: благословен Бог отец наших.

*Ин. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

удавлением твоим, страстотерпче, удавив змия, обрел еси жизнь истинно, преславне романе, зовый всегда: благословен еси в храме славе твоея, Господи.

Света незаходимаго лучами озаряемь, пламень высокий угасил еси, романе, пророческим дарованием украшаемь, и с мученическими лики сочетаемь, зовый: благословен еси в храме славы твоея, Господи.

Яко от сада многоцветнаго, матерними учении, шипок благовонный младенческий возраст, мученическою кровию напаяемь, Христу нетленно приносится.

*Богородичен:*

Впадшыя во глубину греховную, всепетая, едина Бога рождшая без семене, изведи ны, поющыя тя: благословенна ты в женах, всенепорочная владычце. (с. 318)

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Светлыми подвиги убо подвизался еси, всехвальне, светлейше же много благославие Христос тебе дарова, и вечно пребывающее, в небесныя тя обители вселив, усердно песнопоюща: священницы, воспойте, людие, превозносите Христа во веки.

Яко молебника вернейша, яко предстателя теплейша, всецарю и творцу твари тя ныне предлагаем: за ны молися, мученическим твоим дерзновением ходатайствуя о хвалящих тя и верно песнопоющих: людие, превозносите Христа во веки.

Прияти сподобился еси царство недвижимое твоею детельною верою, яко тебе дати обеща нелживый Бог, за негоже тело и огню и мукам предал еси, зовый: священницы, воспойте, людие, превозносите Христа во веки.

*Богородичен:*

Слова божия безначальнаго и отцу сразумеваемаго из не сущаго отчим советом все составившаго, боголепно родила еси, плоть бывша ради нас человеков. тем, тя Богородицу православно мудрствующе, Христа превозносим во веки.

*Ин. Ирмос:*

Руце распростер даниил, львов зияния в рове затче, огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

Глаголов послушник Христовых был еси, славне, душу твою положив за паству твою, усердно за (с. 319) него удавляемь, мучимь, и стружемь, и ураняемь, вопиял еси: благословите, вся дела господня, Господа.

Воистинну уста твоя и язык радости и веселия исполнися, благословя Бога непрестанно: отрезан бо, и кровию капля, закон веры нам, романе, полагает, вопия: благословите, вся дела господня, Господа.

*Богородичен:*

Слово рождши отчее божественным духом, Дева пребыла еси, богородительнице безмужная, превозшедши естественныя законы рождеством твоим. темже, радующеся, поем: благословите, вся дела господня, Господа.

*Песнь ф~. Ирмос:*

устрашися всяк слух неизреченна божия снизхождения, яко вышний волею сниде даже и до плоти, от девическаго чрева быв человек. темже пречистую Богородицу, вернии, величаем.

Приидите убо, боговенчаннаго, мучениколюбцы, воспоим мученика, простершаго благочестие своего рождия: ибо, лозы жизни сад быв, плод износит, умиления нам вино точащий.

Честна пред богом мученическая явися смерть, присносущныя бо и негиблемыя бывает ходатай истинныя жизни, и жребий нетленный, и славу безсмертную, и богатное подает воздаяние.

Всю твою жизнь, мучениче, вседержителю Богу освятил еси, и яко благоугодну, живу жертву тебе самаго радуяся принесл еси. тем сладости сущия паче ума яве сподобился еси: но моли избавитися искушений поющым тя.

*Богородичен:*

Спаси мя, Мати божия, рождшая Христа Cпаса моего Бога и человека, сугуба естеством, но не впостасию: (с. 320) единородна убо из отца, из тебе же перворождена всея твари, темже тя вси присно величаем.

*Ин. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Все твое желание, мучениче, ко владыце простерл еси, и многовидныя раны претерпев, романе славне, славы неизглаголанныя получил еси, и блаженнаго наслаждения.

Се, вместо болезни сладость тебе потока дадеся, мучениче: венец носящу ти, романе, и от крове багряницу имущу: яко шипок благоухающ и неувядающ, младенец заклан был еси Христа ради.

*Богородичен:*

Ты началородительныя клятвы, земныя, Дево, избавила еси, и отверзла еси нам жизнь едема, рождеством твоим паче естества. темже, веселящеся, тя, Богородице, величаем.

*Светилен. Подобен:*
Духом во святилищи:

Жестокую шествовал еси в путех божественную стезю, к широте возшел еси небеснаго царствия, платоне, мучеников славо, светом сияя нетленныя Троицы. темже, славе непрестающей причащся, чтущыя тя помяни.

*Богородичен:*

Яко заступницу нератну и предградие воистинну, предлагаю покров твой, Богородице Дево: ходатаицу же к Богу, избавитися, владычце, муки вечныя, и в жизни нетленней тобою причаститися небеснаго царствия.

