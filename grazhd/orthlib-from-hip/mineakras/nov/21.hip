<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 367)

*Месяца тогоже в к~а-й день.*

*Вход во храм пресвятыя владычцы нашея Богородицы и приснодевы марии.*

*На малей вечерни,*

*На*
Господи, воззвах, *стихиры, глас а~. Подобен:*
Небесных чинов:

*От*
Господа приимше обещания плод, * иоаким и анна божию матерь, * благоприятну жертву, * в храм введоша днесь, * и захариа, великий архиерей, * благословив, прият.

*Дважды.*

Святых святая * во святых обитати достойно введеся, * яко богоприятна жертва. * и сию девы, добродетельми благоукрашаемы, * впреди свещеносяще, * приведоша Господу, якоже сосуд священнейший.

Да отверзется дверь богоприятнаго храма: * храм бо всех царя и престол * днесь со славою внутрь прием, * иоаким возлагает, освятив Господу, * от него избранную в матерь его.

*Слава, и ныне, глас и~:*

Давид провозглашаше тебе, пречистая, провидя освящение входа твоего в храм, в немже концы днесь (с. 368) празднующе, славословят тя, всепетая: яже бо прежде рождества дева, и по рождестве пребывши нетленна, Мати слова жизни. днесь в храме захариа веселится, восприем тя, владычце: и святая святых радуются, под\ъемши тя, источника жизни нашея. темже и мы псаломски вопием ти: о нас моли сына твоего и Бога нашего, даровати нам велию милость.

*На стиховне стихира, глас в~. Подобен: Доме*
евфрафов:

Двери небесныя, * приимите Деву * во святая святых, * нескверную же скинию * Бога вседержителя.

*Стих:*
Приведутся царю девы в след ея: искренния ея приведутся тебе.

Девственнии лицы, * чистую приемлите деву, * светло свещеносяще * во святая святых, * яко невесту Бога всецаря.

*Стих:*
Приведутся в веселии и радовании, введутся в храм царев.

Хлеб словесный, * чертог божия слова, * из руки божественнаго ангела * приемлет, * обитающи * во святая святых.

*Слава, и ныне: Подобен: тойже:*

Свет тя трисиянный * вжегши, Богородице, * в храме славы, * небесную ти пищу * посылает, величая тя.

*Тропарь, глас д~:*

Днесь благоволения божия пред\ъображение, и человеков спасения проповедание, в храме божии ясно Дева является и Христа всем предвозвещает. той и мы велегласно возопиим: радуйся, смотрения зиждителева исполнение.

*На велицей вечерни стихологисуем,*
Блажен муж, *а~-й антифон.*

*На Господи, воззвах, стихиры на и~, глас а~. Подобен: О*
дивнаго чудесе!

Днесь, вернии, ликовствуим, во псалмех и песнех Господеви поюще, и чтуще того священную сень, (с. 369) одушевленный кивот, невместимое слово вместившую: приводится бо Господеви, паче естества плотию младенствующи, и святитель великий захариа приемлет с веселием сию, яко божие жилище.

*Дважды.*

Днесь храм одушевленный святыя славы Христа Бога нашего, едина в женах благословенная, чистая приводится в храм законный жити во святых: и радуются с нею иоаким и анна духом, и девственнии лицы Господеви поют, псаломски воспевающе и чтуще матерь его.

Ты пророков проповедание, апостолов слава, и мучеников похвала, и всех земнородных обновление, Дево, Мати божия: тобою бо Богу примирихомся. темже чтим твое в храм Господень вхождение, и со ангелом вси песненно, радуйся, тебе, пречистая, вопием, твоими молитвами спасаемии.

*Ины стихиры, глас д~. Подобен:*
Яко добля:

Во святых святая * святая и непорочная * святым духом вводится * и святым ангелом питается, сущи святейший храм * святаго Бога нашего, * всяческая освятившаго входом ея, * и обожившаго естество земных * поползшееся.

*Дважды.*

отроковицы, радующеся * и свещы имуще, * свещи днесь предходят разумней: * и вводят сию * во святая святых священно, * проявляюще хотящую зарю * неизреченно из нея возсияти * и просветити во тме седящыя * неведения, духом.

Веселяся приими, захарие, * возопи анна всехвальная, * юже проповедаша божии пророцы духом, * и сию введи во святый храм, * священно воспитатися, * яко да будет Владыки всех * божественный престол, * и палата, и одр, * и светозарное обителище. (с. 370)

*Слава, и ныне, глас и~:*

По рождестве твоем, богоневесто владычце, пришла еси в храм Господень воспитатися во святая святых, яко освященна: тогда и гавриил послан бысть к тебе всенепорочней, пищу тебе принося. небесная вся удивишася, зряще духа святаго в тя всельшася. темже, пречистая и нескверная, яже на небеси и на земли славима, Мати божия, спаси род наш.

*Вход. Прокимен дне. Чтения г~.*

*Исхода чтение.*

[Глава м~] Глагола Господь к моисею, глаголя: в день един месяца перваго, поставиши скинию свидения: и вложиши кивот, и покрыеши его завесою. И внесеши трапезу и светильник ея, и положиши кадильницу златую, во еже кадити пред кивотом свидения. И положиши покров завесы над дверми скинии свидения. И возмеши елей помазания, и помажеши скинию, и вся яже в ней, и освятиши ю, и вся сосуды ея, и будет свята. И освятиши жертвенник, и будет жертвенник святая святых. И сотвори моисей вся, елика заповеда ему Господь Бог, святый Исраилев. И покры облак скинию свидения, и славы господни исполнися скиния. И не можаше моисей внити в скинию свидения, яко осеняше над нею облак: и славы господни исполнися скиния.

*Царств третиих чтение.*

[Глава и~] Бысть, яко соверши соломон еже создати дом Господень. И собра вся старцы Исраилевы в сион, вознести кивот завета господня из града Давидова, сей есть сион. И взяша священницы кивот завета господня, и скинию свидения, и вся сосуды святыя, яже в скинии свидения. И царь, и весь Исраиль пред кивотом. И (с. 371) внесоша священницы кивот завета господня, на место его, в давир храма, во святая святых, под крила херувимов. Яко херувими бяху распростерты крилами, над местом кивота: и покрываху херувими над кивотом, и над святая его свышше. И не бе в кивоте, кроме двух скрижалей завета, яже положи тамо моисей в хориве, яже завеща Господь. И бысть яко изыдоша священницы от святаго, и облак исполни дом. и не возмогоша священницы стати служити от лица облака: яко исполнися славы дом Господа Бога вседержителя.

*Пророчества иезекиилева чтение.*

[Глава м~г и м~д] Тако глаголет Господь: будет от дне осмаго и прочее, сотворят иереи на олтари всесожжения вашего, и яже спасения вашего, и прииму вы, глаголет адонаи Господь. И обрати мя на путь врат святых внешних, зрящих на востоки, и сия бяху затворена. И рече Господь ко мне: врата сия затворена будут, и не отверзутся, и никтоже пройдет сквозе их, яко Господь Бог Исраилев пройдет ими, и будут заключена. Яко игумен сядет в них снести хлеб, по пути еламских врат внидет, и по пути его изыдет. И введе мя по пути врат святых, сущих к северу, прямо дому, и видех, и се исполнь славы дом Господень.

*На литии стихиры, глас а~. Самогласны. Георгиа никомидийскаго:*

Да радуется днесь небо свыше, и облацы веселие да кропят, о зело преславных величиих Бога нашего: се бо дверь на востоки зрящая, рождшися от неплодове безплодныя по обетованию, и Богу освящена бывши в жилище, днесь в храм, яко непорочное приношение приводится, да радуется Давид бряцая в гусли: приведутся, рече, царю девы в след ея, ближняя ея приведутся (с. 372) внутрь скинии божия, внутрь очистилища его, воспитатися в жилище, прежде век от отца нетленно рождшагося, во спасение душ наших.

*Глас д~:*

Днесь боговместимый храм Богородица в храм Господень приводится, и захариа сию приемлет: днесь святая святых радуются, и лик ангельский таинственно торжествует. с нимиже и мы празднующе днесь, с гавриилом возопиим: радуйся, благодатная, Господь с тобою, имеяй велию милость.

Приидите, вси вернии, едину непорочную восхвалим, от пророков проповеданную, и в храм приведенную, прежде век пронареченную матерь, и в последняя лета явльшуюся Богородицу. Господи, молитвами ея, мир твой подаждь нам и велию милость.

*Слава, и ныне, глас е~. Леонта маистра:*

Возсия день радостен и праздник всечестен: днесь бо яже прежде рождества и по рождестве Дева пребывши, в храм Господень приводится, и радуется захариа старец, родитель предтечев, и вопиет весело: приближися предстательница скорбящих в храм святый, яко свята, освятитися во обителище всецаря. да веселится иоаким праотец, и анна да радуется, яко принесоша Богу, яко трилетствующую юницу, непорочную владычцу. матери, срадуйтеся, девы, взыграйте, и неплоды, сликовствуйте, яко отверзе нам небесное царство пронареченная всецарица, радуйтеся, людие, и веселитеся.

*На стиховне стихиры, глас е~. Подобен:*
Радуйся:

Радуется, небо и земля, небо умное, грядущее зряще, в божественный дом воспитатися честно, Деву едину и непорочную, к нейже дивяся захариа вопияше: двере (с. 373) господня, храма отверзаю тебе двери, радующися в нем ликовствуй: познах бо и веровах, яко уже избавление приидет проявленно Исраилево, и родится из тебе Бог слово, даруяй мирови велию милость.

*Стих:*
Приведутся царю девы в след ея: искренния ея приведутся тебе.

Анна божественная благодать яве, от благодати данную чистую приснодеву приводит с веселием в храм божий, призвавши ити пред нею отроковицам свещы носящым, и глаголющи: пойди, чадо, давшему тя буди возложение, и благовонный фимиам. вниди в незаходимая, и увеждь тайны, и уготовися быти Иисусово вместилище веселое и красное, подающаго миру велию милость.

*Стих:*
Приведутся в веселии и радовании, введутся в храм царев.

Внутрь в храм божий, боговместимый храм возлагается Дева всесвятая, и отроковицы ей ныне, свещы носяще, предходят. играет родителей сопряжение изрядное, иоаким же и анна ликовствующе, яко родиша творца рождшую, яже, ликовствующи в божественных скиниих, и питаема рукою ангеловою всенепорочная, Христа явися Мати, подающаго миру велию милость.

*Слава, и ныне, глас з~. Сергиа агиополита:*

Днесь, собори верных, сошедшеся, духовне да торжествуим, и богоотроковицу, Деву и Богородицу, в храм Господень приводиму, благочестно восхвалим, пред\ъизбранну от всех родов, во обителище всех царя Христа и Бога: девы, свещы носяще, пред\ъидите, приснодевы, чтуще честное происхождение, матери, печаль всю отложивше, радостно споследствуйте матери Бога бывающей, и радости мира (с. 374) ходатаице. вси убо радостно, еже радуйся, со ангелом возопиим обрадованней, присно молящейся о душах наших.

*На благословении хлебов, тропарь, глас д~:*

Днесь благоволения божия пред\ъображение: *трижды:*

*Писан на малей вечерни.*

[Зри] *А идеже всенощнаго бдения несть, на велицей вечерни тропарь глаголем единожды.*

*<М\р>*
*Подобает ведати, яко аще случится праздник введения Богородицы в неделю:*

В субботу вечера, на малей вечерни, на Господи, воззвах, стихиры воскресны гласа, д~. Слава, и ныне, праздника, иже на Господи, воззвах, малыя вечерни. На стиховне стихира воскресна едина. таже праздника стиховна великия вечерни, со стихи праздничными: Слава, и ныне, праздника. Тропарь воскресн. Слава, и ныне, праздника. Посем ектениа малая, и отпуст.

*На велицей вечерни.*
На Господи, воззвах, стихиры воскресны г~: и @восточенъ@{@Анатолиевъ@} един: и праздника з~. Слава, и ныне, праздника. Посем вход. Прокимен дне, и чтения праздника г~. На литии стихиры, и Слава, и ныне, праздника: Возсия день радостен: На стиховне стихиры воскресны: Слава, и ныне, праздника. На благословении хлебов тропарь праздника трижды. И чтение в посланиих апостольских.

*На утрени,*
на Бог Господь, тропарь воскресн, дважды: Слава, и ныне, праздника. По обычных кафисмах, седальны воскресны, с богородичны их. И чтение во евангелии толковом. Таже многомилостиво. И тропари, Ангельский собор: Впакои гласа. и седальны вси праздника, по единощи. Слава, и ныне, праздника, иже по полиелеи седален. и чтение праздника. Степенна гласа. Прокимен и евангелие, праздника. Таже, Воскресение Христово: псалом н~. И целование евангелиа, по обычаю. Таже, Слава, припев (с. 375) праздника, И ныне, тойже. и стихира праздника. Канон воскресн со ирмосом на д~, и Богородице два: и праздника оба канона на и~. Катавасиа, Христос раждается: оба лика вкупе. По г~-й песни, кондак воскресн и икос: и седален праздника дважды. И чтение праздника. По з~- й песни кондак праздника, и икос, и чтение в пролозе. На ф~-й песни припевов не поем, но Честнейшую. Светилен воскресн: Слава, и ныне, праздника. На хвалитех стихиры воскресны д~, и праздника д~, со стихи праздничными. Слава, праздника. И ныне, Преблагословенна еси, Богородице Дево: Таже Славословие великое. По трисвятом тропарь воскресн точию, и ектении и отпуст. Таже, стихира евангельская, и оглашение, и обычное исхождение, и час а~ в притворе. На часех тропарь воскресн: Слава, тропарь праздника: и ныне, Богородичен часов. По отче наш: кондак воскресн. Такожде и на всех часех кондаки пременяюще глаголем.

*На литургии,*
Блаженна воскресна гласа, на з~: и праздника песнь г~, на д~. По входе тропарь воскресн, и праздника. Слава, кондак воскресн: И ныне, праздника. Прокимен, апостол, аллилуиа, евангелие и причастен, прежде дне, и праздника.

*На утрени, на*
Бог Господь, *тропарь:*
Днесь благоволения божия: *трижды.*

*По а~-м стихословии, седален, глас а~. Подобен:*
Лик ангельский:

Праведных плод иоакима и анны приносится Богу во святилище святое, плотию младенствующи, питательница жизни нашея, юже благослови священный захариа: сию вси, яко матерь божию, верно да ублажим.

*Слава, и ныне, тойже.*

*По в~-м стихословии, седален, глас д~. Подобен:*
удивися иосиф:

Прежде зачатия, чистая, освятилася еси Богу, и рождшися на земли, дар принеслася еси ныне ему, (с. 376) исполняющи отеческое обещание, в божественнем же храме, яко сущо божественный храм, от младенства чисте со свещами светлыми отдана бывши, явилася еси приятелище неприступнаго и божественнаго света. велико воистинну предшествие твое, едина богоневесто и приснодево.

*Слава, и ныне, тойже:*

*По полиелеи седален, глас и~. Подобен:*
Повеленное тайно:

Да радуется Давид песнописец, и да ликовствует иоаким со анною, яко плод святый из них произыде, мариа светоносная, божественная свеща, и радуется входящи в храм: юже и зря благослови варахиин сын, и радуяся взываше: радуйся, чудо всемирное.

*Слава, и ныне, тойже.*

*Таже степенна, а~-й антифон д~-го гласа. Прокимен, глас д~:*
Слыши дщи, и виждь, и приклони ухо твое. *Стих:*
Отрыгну сердце мое слово благо: Всякое дыхание *Евангелие луки, зачало д~.*

*По н~-м псалме, вместо Молитвами Богородицы, Слава, глас в~:*

Днесь храм одушевленный и великаго царя в храм входит, тому уготоватися в божественное жилище: людие веселитеся.

*И ныне, тойже. Таже:*
Помилуй мя, Боже:

*Стихира, самогласна, глас д~:*

Днесь боговместимый храм Богородица в храм Господень приводится, и захариа сию приемлет: днесь святая святых радуются, и лик ангельский таинственно торжествует. с нимиже и мы празднующе днесь, с гавриилом возопиим: радуйся, благодатная, Господь с тобою, имеяй велию милость. (с. 377)

*Канона праздника два: первый со ирмосом на и~. Ирмос по дважды, тропари на з~. Творение георгиево, егоже краегранесие:*

Ты благодать, владычце, слову даждь.

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя вхождение.

Премудрости, пречистая, тя сокровище вемы, и благодати точащую, источник приснотекущий разума, просим: твоя капли одожди, владычце, еже воспевати тя присно.

Превышши, пречистая, небес бывши, храм и палата, в храм божий возложилася еси, тому уготоватися в божественное жилище пришествия его.

Свет возсиявши Богородица благодати, вся просвети, и совокупи пресветлое ея украсити торжество песньми: приидите, к ней стецемся.

Дверь славная, помыслы непроходимая, двери отверзши храма божия, ныне повелевает нам совшедшым, божественных ея чудес насладитися.

*Другий канон праздника, подобне со ирмосом на и~. Ирмос по дважды, тропари на з~. Творение василиево.*

*Глас а~. Песнь а~. Ирмос:*

Песнь победную поим вси Богу, сотворшему дивная чудеса мышцею высокою, и спасшему Исраиля, яко прославися.

Стецемся днесь, Богородицу почитающе песньми, и торжествуим духовный праздник: в храм бо Богу дар приносится.

Песньми да воспоим Богородицы славное предшествие: к храму бо днесь, яко храм божий, приносится пророчески дар многоценный. (с. 378)

Анна непорочная радовашеся, яко дар многоценен Богу приносящи в храм матерски, иоаким же с нею торжествует светло.

Давид праотец твой воспе тя древле, Дево богоневесто, дщерь глаголя тя царя Христа: егоже и родивши, матерски младенца доила еси.

Плотию трилетствующи, Богородица Господу приносится: захариа же сию священник божий прием, радуяся в храм возложи.

Девы ликовствуйте свещеносицы, начните днесь и матери: воспойте царице матери, приходящей в храм царя Христа.

*Слава, троичен:*

Троице единосущная, отче, и слове, и душе святый, тя верно славим, яко творца всех, и тебе вопием благочестно: спаси ны, Боже.

*И ныне, Богородичен:*

*От*
багра кровей твоих червленицею, пречистая, одеявся, прошед обнови царь и Бог, род весь человеческий благоутробием своим.

*Катавасиа оба лика вкупе:*

Христос раждается, славите. Христос с небес, срящите. Христос на земли, возноситеся. пойте Господеви вся земля, и веселием воспойте, людие, яко прославися.

*(От сего дне, катавасия сия поется до а~-го дне ианнуариа.)*

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя, духовно утверди, в честнем вхождении твоем венцев, славы сподоби.

Невестокраситель днесь явися, красный Девы храм и чертог, приемь одушевленный чертог божий, чистую и непорочную, и светлейшую всея твари. (с. 379)

Давид предначиная ликование, играет и ликовствует с нами, и царицу зовет тя украшену, пречистая, предстоящу, всечистая, в храме царю и Богу.

Из неяже преступление произыде древле роду человеческому, из тоя исправление и нетление процвете, Богородица днесь приводима в дом божий.

Играют ангельская воинства, и всех человек множество, и пред лицем, пречистая, предтекут твоим днесь свещеносицы зовуще, величествия твоя в дому божии.

*Ин. Ирмос:*

Да утвердится сердце мое в воли твоей, Христе Боже, иже над водами небо утверждей второе, и основавый на водах землю, всесильне.

Торжествуим празнолюбцы и срадуимся духом, во святем празднице учреждающеся днесь, дщере царевы, и матере Бога нашего.

Иоакиме, радуйся днесь, и веселися, анно, духом, рожденную из вас Господу приводяще трилетствующу, яко юницу чисту всенепорочную.

Божие селение во храм святый приводится, Богородица мариамь, плотию трилетствующая, и той свещесветят девы, предтекуще.

Божия агница неблазненная, и голубица нескверная, боговместимая скиния, славы освящение, в скинии святей обитати избра.

Трилетствующая телом, и многолетствующая духом, ширшая небес, и горних сил превышшая, да восхвалится песньми богоневестная.

Богородицы празднующе в невходимых предшествие, свещеимуще умно с веселием днесь, и мы с девами к храму приближимся. (с. 380)

Священницы божии, облецытеся в правду благодатию, и срящите светло, входы подающе дщери царя и Бога во святая.

*Слава, троичен:*

Свет отец, свет сын его, свет дух утешительный: яко от солнца бо единаго Троица сияющи, божественно озаряет и соблюдает душы нашя.

*И ныне:*

Тя пророцы проповедаша кивот, чистая, святыни, кадильницу златую, и свещник, и трапезу: и мы, яко боговместимую скинию, воспеваем тя.

*Катавасиа:*
Прежде век от отца рожденному нетленно сыну, и в последняя от Девы воплощенному безсеменно Христу Богу возопиим: вознесый рог наш, свят еси, Господи.

*Седален, глас д~. Подобен:*
удивися иосиф:

Возопий, Давиде, что сей настоящий праздник, юже воспел еси иногда в книзе псаломстей, яко дщерь богоотроковицу и Деву. приведутся, рече, царю таинственно девы во след ея, и ближния ея: и дивен соделай и всемирен праздник зовущым: Богородица нам предста, спасения ходатаица.

*Слава, и ныне, глас и подобен тойже:*

Непорочная агница и нескверный чертог, в дом божий Богородица мариамь с веселием вводится преславно, юже ангели божии дориносят верно, и вси вернии блажат присно, и благодарственно поют ей непрестанно велиим гласом: наша слава и спасение ты еси, всенепорочная.

*Песнь д~. Ирмос:*

Неизследный божий совет, еже от Девы воплощения тебе вышняго, пророк аввакум усмотряя, зовяше: слава силе твоей, Господи. (с. 381)

Дверь непроходную, божий дом приемля днесь, престати сотвори всякой службе законной, яко истинно явися, зовый, сущым на земли истина.

Гора присенная, юже провиде древле аввакум, предпроповеда внутрь вместившуюся в неходных храма, добродетели процветши, и покрывает концы.

Видевши преславная вся земля странныя же и дивныя вещи, како Дева, от ангела пищу приемлющи, образы строения носит.

Храм и палата, и небо одушевленное явльшися, богоневесто царева, во храм законный приводима днесь, тому соблюдаема, пречистая.

*Ин. Ирмос:*

Духом провидя, пророче аввакуме, словесе воплощение, проповедал еси, вопия: внегда приближитися летом, познаешися, внегда приити времени, покажешися. слава силе твоей, Господи.

Пророче исаие, прорцы нам, дева кто есть, имущая во чреве, яже из иудина корене прозябши, и рождшися из Давида царя, семене святаго, плод благославный;

Начинайте девы, и воспойте песни, руками держаще свещы, чистыя Богородицы предшествие хваляще, ныне грядущия во храм божий купно с нами празднующе.

Иоакиме и анно, веселитеся ныне, во храм приводяще Господень чистую Бога матерь, Христа всецаря будущую, от вас же рождшуюся, яко трилетствующую юницу.

Святая святых сущи, чистая, во храм святый возлюбила еси вселитися, и со ангелы, Дево, беседующи пребываеши, преславне с небесе хлеб приемлющи, питательнице жизни.

Рождше паче надежди пречистую Деву, благочестиво обещахуся Богу принести: и исполняют, дающе, яко (с. 382) жертву рожденную от них, иоаким днесь и анна в дом божий.

Прозябе жезл иногда ааронов, прообразующий, чистая, божественное рождество, яко безсеменно зачнеши, и нетленна пребудеши, и по рождестве девствующи явишися, младенца питающи, всех Бога.

Девы Деву, и матери матерь, благочестно стецытеся почтити с нами рождшуюся, яко непорочную жертву и рожденную Богу плодоносимую, вси убо светло празднуем.

*Слава, троичен:*

Троицу лицы, единицу образом благочестно славим Бога истинна, егоже поют ангельская и архангельская чиноначалия, яко твари Владыку, и человецы верно покланяющеся присно.

*И ныне:*

Моли непрестанно, пресвятая чистая, егоже плотию родила еси сына твоего и Бога, от многообразных сетей диаволих, и от всяких искушений находящих вся избавити рабы твоя.

*Катавасиа:*

Жезл из корене иессеова, и цвет от него, Христе, от Девы прозябл еси, из горы хвальный приосененныя чащи, пришел еси воплощся, от неискусомужныя, невещественный Боже: слава силе твоей, Господи.

*Песнь е~. Ирмос:*

ужасошася всяческая в честнем вхождении твоем: ты бо, неискусобрачная Дево, внутрь вошла еси в храм божий, якоже чистейший храм, всем воспевающым тя мир подавающая.

Священие славное и священное возложение днесь пречистая Дева, возложившися в храм божий, всецарю нашему, Богу единому в жилище соблюдается, яко весть сам.

Доброту, пречистая, души твоея зря некогда, верою (с. 383) захариа возопи: ты еси избавление, ты еси всех радость, ты еси воззвание наше, еюже невместный вмещен мне явится.

О паче ума чудес твоих, всечистая! странное твое рождество есть, странен образ возращения твоего, странна и преславна твоя богоневесто, вся, и человеки несказанна.

Свещник многосветлый сущи, богоневесто, днесь возсияла еси в дому господни, и озаряеши ны честными даровании, чистыя, чудес твоих, Богородице всепетая.

*Ин. Ирмос:*

Светлый нам возсияй свет присносущный, утренюющым о судьбах заповедей твоих, Владыко человеколюбче, Христе Боже наш.

Да светлоносим, православнии вси, стекающеся, и славяще Богоматерь, яко Господу днесь приводится, яко жертва благоприятна.

Да веселятся праотцы днесь, владычце, и да радуется рождшая тя со отцем твоим, яко плод их Господу приносится.

Многоименитую и славнейшую непорочную юницу, яко плотию рождшую божественнаго тельца, вси воспоим, верно празднующе.

уневещения написуются божественная знамения паче ума рождества твоего, чистая Дево, днесь духом святым в дому божии.

Да отверзутся преддверия славы Бога нашего, и да приемлют неискусобрачную божию матерь, якоже трилетствующую нескверную юницу.

Многочестную и присенную гору воспоим приснодеву, божию матерь бывшу: та бо облиста свет в концех.

*Слава, троичен:*

Преначальное и присносущное едино божество (с. 384) славословяще, поклонимся, треми лицы естеством нераздельное, и славою равночестное.

*И ныне:*

Пристанище благоутишное, и необоримую стену стяжахом, молитву твою во обстояниих, богородительнице, всегда избавляеми бед и скорбей.

*Катавасиа:*

Бог сый мира, отец щедрот, великаго совета твоего ангела, мир подавающа, послал еси нам: тем богоразумия к свету наставльшеся, от нощи утренююще, славословим тя, человеколюбче.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

Всяческая носяй глаголом, молитву праведных услыша. темже неплодныя разрешил еси недуг, яко благоутробен, радости виновную сим дарова.

Сказати хотя Господь языком свое спасение, неискусобрачную ныне от человек прият, примирения знамение и обновления.

Яко дом сущи благодати, в немже сокровища лежат неизреченнаго божия строения, всечистая, в храме причастилася еси нетленныя сладости.

Диадиму тя царскую прием храм, богоневесто, просвещашеся, и подступаше лучшым, предреченных зря на тебе сбытие.

*Ин. Ирмос:*

Пророка иону подражая, вопию: живот мой, блаже, свободи из тли, и спаси мя, Cпасе мира, зовуща: слава тебе.

Празднуим, вернии, праздник духовный матере божия, воспевающе благочестно: есть бо святейша небесных умов.

Песньми духовными восхвалим, вернии, матерь света, яко днесь нам явися, преходящи в храм божий. (с. 385)

Нескверна агница, и чистая голубица приведеся обитати в дом божий, яко непорочная, пронареченная быти Мати божия.

В храм законный входы совершает храм божий, небесная скиния, из неяже нам сущым во тме свет возсия.

Младенствующи плотию, и совершена душею, святый кивот в дом божий входит, воспитатися божественною благодатию.

*От*
всяких искушений и бед душевных свободи ны, притекающыя к тебе, всепетая, твоими мольбами, Мати Христа Бога.

*Слава, троичен:*

отец, и сын, и дух правый, триипостасная единице, и неразделимая Троице, помилуй покланяющыяся божественней державе твоей.

*И ныне:*

Во чреве твоем вмещен невместимый всеми, Богомати, быв, из тебе произыде, пречистая, сугуб естеством Бог и человек.

*Катавасиа:*

Из утробы иону младенца изблева морский зверь, якова прият: в Деву же всельшееся слово, и плоть приемше пройде сохраншее нетленну. егоже бо не пострада истления, рождшую сохрани неврежденну.

*Кондак, глас д~. Подобен:*
Вознесыйся:

Пречистый храм спасов, многоценный чертог и Дева, священное сокровище славы божия, днесь вводится в дом Господень, благодать совводящи, яже в дусе божественном, юже воспевают ангели божии: сия есть селение небесное.

*Икос:*

Неизреченных божиих и божественных таин зря в Деве благодать являемую, и исполняему явственно, радуйся. и образ разумети недоумеюся, странный и (с. 386) неизреченный: како избранная чистая едина явися паче всея твари видимыя и разумеваемыя; темже восхвалити хотя сию, ужасаюся зело умом же и словом, обаче дерзая проповедаю и величаю: сия есть селение небесное.

*Песнь з~. Ирмос:*

Не послужиша твари богомудрии, паче создавшаго, но огненное прещение мужески поправше, радовахуся, поюще: препетый отцев Господь и Бог, благословен еси.

Се днесь возсия концем весна радостная, просвещающи нашу душу и помышление и ум благодатию, торжеством Богородицы днесь таинственно да учредимся.

Да дароносят днесь всяческая царице матери божии, небо и земля, и ангелов чини, и человеков множество, и да вопиют: во храм вводится радость и избавление.

Писание мимотече, и оскуде закон якоже сень, и благодати лучи возсияша, в храм божий вшедшей тебе, Дево Мати чистая, в нем благословенная.

Повинуся рождеству твоему, всечистая, яко творцу и Богу, небо и земля и преисподняя, и всяк язык земных исповедает, яко Господь явися Спас душ наших.

*Ин. Ирмос:*

Пещь, Cпасе, орошашеся, отроцы же, ликующе, пояху: отцев Боже, благословен еси.

Ликовствуим празднолюбцы днесь, воспоим чистую владычцу, иоакима и анну достойно чтуще.

Пророчествуй Давиде, глаголя духом: приведутся девы в след тебе, приведутся тебе во храм царицы матери.

Радовахуся ангелов чини, веселяхуся праведных дуси, яко божия Мати во святая приводится.

Приемлющи пищу небесную, преспеваше мудростию и благодатию, бывши Мати по плоти Христа Бога. (с. 387)

И телом и духом радовашеся, пребывающи мариа непорочная во храме божии, якоже сосуд священнейший.

Введоша тя во внутреннейшее храма, целомудреннии родителие твои, пречистая, воспитатися странно в жилище Христа Бога.

*Слава, троичен:*

Прославим Троицу нераздельную, воспоим едино божество, со отцем слово, и духа всесвятаго.

*И ныне:*

Моли, егоже родила еси, Господа, яко благоутробна естеством суща, богородительнице, спасти душы воспевающих тя.

*Катавасиа:*

отроки благочестию совоспитани, злочестиваго веления небрегше, огненнаго прещения не убояшася, но, посреде пламене стояще, пояху: отцев Боже, благословен еси.

*Песнь и~. Ирмос:*

Слыши, отроковице Дево чистая, да речет убо гавриил, совет вышняго древний истинный, буди к приятию готова божию: тобою бо невместимый с человеки поживе. тем и радуйся вопию: благословите, вся дела господня, Господа.

Пречистый храм в дом божий приводящи анна иногда, вопиющи, с верою рече священнику: чадо, от Бога данное мне, приим ныне, введи во храм зиждителя твоего, и радуяся пой ему: благословите, вся дела господня, Господа.

Рече, видев, анне иногда духом захариа: жизни матерь вводиши истинную, юже светло пророцы божии Богородицу проповедаша, и како храм вместит ю; тем чудяся вопию: благословите, вся дела господня, Господи.

Раба божия бых аз, отвеща анна ему, призывающи сего верою и молитвою, прияти моея болезни плод, по приятии же рожденную привести давшему ю. тем зовя вопию: благословите, вся дела господня, Господа. (с. 388)

Законное воистинну дело есть, священник рече ей, странну же весьма вещь поразумеваю, зря приводимую в дом божий, преславно превосходящую святая благодатию. тем и радуяся вопию: благословите, вся дела господня, Господа.

Возмогаю, рече анна ему, знающи, яже глаголеши, разумееши бо сия духом божиим, ясно яже Девы проповедал еси: приими убо пречистую в храм создателя твоего, и радуяся пой ему: благословите, вся дела господня, Господа.

Светоносна нам возжжеся свеща, возопи священник, радость величайшую светящи в храме: душы пророческия да срадуются мне, яко преславная зряще, совершаемая в дому божии, и да вопиют присно: благословите, вся дела господня, Господа.

*Ин. Ирмос:*

Егоже ужасаются ангели и вся воинства, яко творца и Господа, пойте священницы, прославите отроцы, благословите людие, и превозносите во вся веки.

Веселится днесь светло иоаким, и анна непорочная Господу Богу приносит жертву, данную ей от обещания святую дщерь.

Хвалятся святии, Давид и иессей, и иуда чтится, из корене бо их израсте плод, Дева чистая, из неяже родися Бог превечный.

Мариа, пречистая и одушевленная скиниа, приводится днесь в дом божий: и приемлет сию захариа руками, яко освященное сокровище господне.

Яко дверь спасительную и гору мысленную, яко лествицу одушевленную, почтим, вернии, воистинну Деву и матерь божию, благословенную руками иереев.

Пророцы, апостоли и мученицы Христовы, ангелов чини и (с. 389) вси земнороднии, почтим песньми Деву чистую, яко благословенную матерь высочайшаго.

В храм тя принесоша, всенепорочная чистая, божественне рождшии тя, яко жертву чисту: и странно водворяешися в неходимых Богу, пред\ъуготоватися в жилище слова.

Благословим отца, и сына и святаго духа, Господа. *Троичен:*

Да поется трисвятый, отец, и сын, и дух святый, нераздельная единица, едино божество, держащее дланию всю тварь, во вся веки.

*И ныне:*

Безначальное начинается слово плотию, родився, яко благоволи, Бог же и человек, из отроковицы Девы, возсозидая ны прежде падшыя, ради крайняго благоутробия.

Хвалим, благословим, покланяемся Господеви, поюще и превозносяще во вся веки.

*Катавасиа:*

Чуда преестественнаго росодательная из\ъобрази пещь образ: не бо, яже прият, палит юныя, яко ниже огнь божества Дева, в нюже вниде утробу. тем воспевающе воспоем: да благословит тварь вся Господа, и превозносит во вся веки.

*На девятой песни,*
Честнейшую *не поем, но поем припевы праздника.*

Ангели, вхождение пречистыя зряще, удивишася, како Дева вниде во святая святых.

*И посем ирмос:*
Яко одушевленному божию кивоту: *Таже вторый лик поет тойже припев праздника, и ирмос. и на кийждо тропарь поют припевы праздника, на оба лика.*

*Песнь ф~. Ирмос:*

Яко одушевленному божию кивоту, да никакоже коснется рука скверных, устне же верных Богородице немолчно глас ангела воспевающе, с радостию да вопиют: истинно вышши всех еси, Дево чистая.

*Дважды.*
(с. 390)

Ангели, вхождение всечистыя зряще, удивишася: како со славою вниде во святая святых.

Яко пресветлую, Богородице чистая, душевныя чистоты имущи доброту, благодатию же божиею исполняема с небесе, светом присносущным просвещаеши всегда с веселием вопиющыя: истинно вышши всех еси, Дево чистая.

Ангели, вхождение Девы зряще, удивишася: како преславно вниде во святая святых.

Прелетает, Богородице чистая, чудо твое силу словес: тело бо в тебе поразумеваю паче слова, течения греховнаго неприятно. темже благодарственно вопию ти: истинно вышши всех еси, Дево чистая.

Ангели и человецы Девы вхождение почтим: яко со славою вниде во святая святых.

Преславно прообразоваше, чистая, закон тя скинию и божественную стамну: странен кивот, и катапетасму, и жезл: храм неразрушимый и дверь божию. темже научают тебе звати: истинно вышши всех еси, Дево чистая.

Ангели, вхождение Девы зряще, удивишася: како богоугодне вниде во святая святых.

Песноспоя тебе, провозглашаше Давид, глаголя тя дщерь цареву, красотою добродетелей, одесную предстоящую Бога, видев тя упещрену. темже, пророчествуя, вопияше: истинно вышши всех еси, Дево чистая.

Ангели, взыграйте со святыми, девы, сликовствуйте: богоотроковица бо вниде во святая святых.

Богоприятну предзря соломон, проповеда тя одр царев, живый источник запечатствован, из негоже немутная нам произыде вода, верою вопиющым: истинно вышши всех еси, Дево чистая. (с. 391)

Ангели и человецы Деву песньми да возвеличим: боголепно бо вниде во святая святых.

Подаеши дарований твою тишину, Богородице, души моей, точащи жизнь тебе чтущым по долгу, сама защищающи, и покрывающи, и соблюдающи, вопити тебе: истинно вышши всех еси, Дево чистая.

*Таже первый лик поет втораго канона припев праздника:*

Величай, душе моя, приведенную во храм Господень, и благословенную руками иереевыми.

*И посем ирмос:*
Светоносный облак: *И вторый лик поет тойже припев праздника, и ирмос: и на тропарех поем тойже припев праздника.*

*Ин. Ирмос:*

Светоносный облак, в оньже всех Владыка, яко дождь с небесе на руно сниде, и воплотися нас ради, быв человек, безначальный: величаем вси яко матерь Бога нашего чистую.

*Дважды.*

*Припев:*
Величай, душе моя, приведенную во храм Господень, и благословенную руками иереевыми.

Из праведных произыде, иоакима и анны, обещания плод, богоотроковица мариа: и яко кадило приятное, плотию младенствующи, приводится во святилище святое, яко святая во святых обитати.

Младенствующую естеством, и паче естества явльшуюся матерь божию, восхвалим песньми: в храм бо законный Господу днесь приводится, в воню благовония праведных, яко плод духовный.

Со ангелом, еже радуйся, Богородице приличне возопиим, вернии: радуйся, вседобрая невесто. радуйся, облаче светлый, из негоже нам возсия Господь, во тме неведения седящым. радуйся, всех надеждо. (с. 392)

Святых святая, и Богомати марие, молитвами твоими, чистая, свободи ны от сетей вражиих и всякия ереси и скорби, верно покланяющыяся образу святаго твоего зрака.

Песнь достойну Богородице вся тварь со ангелом гавриилом взывает, вопиющи: радуйся, Мати божия всенепорочная, еюже избавихомся первыя клятвы, бывше нетления общницы.

Херувим пребольши, и серафим вышши, и ширши небес явилася еси, Дево, яко невместнаго всеми, во утробе вместивши Бога нашего, и рождши несказанно: егоже моли прилежно о нас.

*Троичен:*

*Припев:*
Величай, душе моя, триипостаснаго и нераздельнаго божества державу.

Триипостасное естество, и нераздельную славу, и в божестве едином поемую непрестанно, на небеси и на земли, Троицу неразлучную прославим, с сыном отцу и духу покланяющеся благочестно.

*Богородичен:*

Величай, душе моя, честнейшую и славнейшую горних воинств, Деву, пречистую Богородицу.

Под твое благоутробие прибегающыя верно, и покланяющыяся благочестно сыну твоему, Дево богородительнице, яко Богу и Господу мира молися, от тли и бед избавити, и всяческих искушений.

*Таже оба лика, вкупе сошедшеся, поют припев а~-го канона:*
Ангели, вхождение пречистыя: *И посем ирмос:*

Таинство странное вижу и преславное: небо, вертеп: престол херувимский, Деву: ясли, вместилище, в нихже возлеже невместимый Христос Бог, егоже воспевающе величаем.

*Светилен. Подобен:*
Жены услышите:

Юже древле предвозвести пророческое сословие, стамну и жезл, и скрижаль, и несекомую гору, марию (с. 393) богоотроковицу верно да восхвалим: днесь бо вводится во святая святых, воспитатися Господу.

*Трижды.*

*На хвалитех стихиры на д~, глас а~. Подобен:*
Небесных чинов:

Свещеносицы девы, * приснодеву светло провождающе, * пророчествуют истинно духом будущее: * храм бо божий Богородица сущи, * в храм со славою девственною * младенствующи вводится.

Обещания святаго и плод благославный, * Богородица воистинну явися миру, яко всех превышшая: * яже благочестно приводима в храм божий, * молитву рождших исполняет, * соблюдаема божественным духом.

Небесным воспитана, Дево, хлебом, * верно в храме господни, * родила еси миру жизни хлеб слово: * емуже, яко храм избранный и всенепорочный, * пред\ъобручилася еси духом таинственно, * обручена Богу и отцу.

Да отверзется дверь * богоприятнаго храма: * храм бо всех царя и престол, * днесь со славою внутрь прием, * иоаким возлагает, освятив Господу, * от него избранную в матерь себе.

*Слава, и ныне, глас в~. Леонта маистора:*

Днесь в храм приводится всенепорочная Дева, во обителище всецаря Бога, и всея жизни нашея питателя: днесь чистейшая святыня, яко трилетствующая юница, во святая святых вводится. той возопиим, яко ангел: радуйся, едина в женах благословенная.

*Славословие великое. И отпуст.*

[Зри] *Знаменаются же братия от иереа святым елеем. И поем стихиру самогласну праздника, юже хощет екклисиарх.*

*На литургии, Блаженна от канона, песнь г~, д~-го гласа, и з~-я, а~-го гласа, на и~. По входе тропарь праздника. Слава, и ныне, кондак. Прокимен, глас г~. Песнь Богородицы:*
Величит (с. 394) душа моя Господа: *Стих:*
Яко призре на смирение рабы своея. *Апостол ко евреем, зачало т~к. Аллилуиа, глас и~:*
Слыши, дщи, и виждь, и приклони ухо твое. *Стих:*
Лицу твоему помолятся богатии людстии. *Евангелие луки, зачало н~д. Причастен:*
Чашу спасения прииму:

*<М\р>*
*Подобает ведати, аще случится попразднство входа Богородицы в неделю, и святый празднуется, на д~, или на з~:*

*На малей вечерни,*
в субботу вечера стихиры воскресны, и Богородице, по обычаю.

*На велицей вечерни*
по стихословии, на Господи, воззвах, стихиры воскресны г~, и @восточенъ@{@Анатолиевъ@} един: и праздника г~, того дне рядовыя, и святаго минеи г~. Аще ли поется святый на з~, или емуже и полиелей, и поем стихиры воскресны г~: и праздника г~: и святаго д~. Слава, святаго: Аще же ни, Слава, праздника. И ныне, Богородичен а~ гласа. Вход. Прокимен дне. На литии стихиры праздника, того дне стиховныя: и святаго, аще полиелей. Слава, и ныне, праздника. аще ли имать святый Славу: Слава, святаго: И ныне, праздника. На стиховне стихиры воскресны: Слава, святаго, аще есть. аще ли ни, Слава, и ныне, праздника. На благословении хлебов тропарь: Богородице Дево: дважды. и праздника, единожды.

*На утрени:*
на Бог Господь, тропарь воскресн, в~. Слава, святаго, аще есть: аще ли ни, Слава, и ныне, праздника. По кафисмах седальны воскресны с богородичны их, и чтение во евангелии толковом. Полиелей, и тропари: Ангельский собор: впакои, степенна, и прокимен гласа. Евангелие воскресно, и стихира воскресна, и прочее воскресно. Канон воскресн, со ирмосом на д~: и Богородице на в~. и праздника на д~: И святаго на д~. Аще полиелей, канон воскресн со ирмосом на д~: и праздника на д~. и святаго на з~. Катавасиа: Христос раждается: По г~ песни кондак праздника и икос, и святаго, аще имать, и седален святаго. Слава, и ныне, (с. 395) праздника, и чтение. По з~ песни кондак воскресн, и икос, и чтем пролог. На ф~ песни поем, Честнейшую: светилен воскресн. Слава, святаго, аще имать: аще ни, Слава, и ныне, праздника. На хвалитех стихиры воскресны д~: и праздника со Славным д~, стиховныя утренния, со стихи праздника. Аще имать святый стихиры на хвалитех, и поем стихиры воскресны д~: и святаго со Славным д~, с припевы его. Слава, стихира евангельская. И ныне, Преблагословенна еси, Богородице Дево: Славословие великое. По трисвятом тропарь воскресн точию. И ектении, и отпуст, и оглашение, и обычное исхождение в притвор. Таже час а~: На а~-м часе тропарь воскресн. Слава, тропарь праздника: И ныне, Богородичен часов. По отче наш: кондак праздника. На г~-м часе тропарь воскресн. Слава, святаго: И ныне, Богородичен часов. По отче наш: кондак воскресн. Такожде и в прочыя часы глаголем воскресный тропарь, всегда с праздничным, и со святаго тропарем, пременяюще, аще есть. А кондак воскресн, и праздника, глаголем пременяюще: аще полиелей, и святаго.

*На литургии:*
Блаженна гласа на з~: и праздника рядовая песнь, на д~. Аще ли имать святый песнь во уставе: и воскресна на д~: и праздника песнь рядовая, на д~: и святаго песнь з~, на д~. По входе тропарь. воскресн, и праздника, и храма святаго: и святаго, аще имать. Таже кондак воскресн. Слава, святаго: И ныне праздника. Аще ли не имать святый тропаря и кондака: Слава, кондак воскресн: И ныне, кондак праздника. Прокимен, апостол, аллилуиа, евангелие и причастен дне и святаго, аще имать: аще ли ни, то ряд недели един.

*Вестно буди, яко празднуется праздник сей дней е~.*

