<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 396)

*Месяца тогоже в к~в-й день.*

*Святаго апостола филимона, и иже с ним:*

*И святаго благовернаго великаго князя михаила ярославича тферскаго.*

Служба его писана по сей службе.

*Стихиры праздника, глас и~. Подобен: О*
преславнаго чудесе!

О преславнаго чудесе, * предписуется ныне * будущее неизреченное, * во образех днесь видимых разумеваемая: * свет бо миру божественный возсиявши, * невестоприводится ко святому храму. * юже восхвалим, яко храм божий пресветлый, * святый и светозарный, * светодателя Христа.

Воистинну начаток благоприятен * иоаким мудрый * со анною принесоша * изволившему божественный плод дати им * богоотроковицу Деву марию яве, * еюже печали отгнася долг. * юже воспоим благочестно веселящеся, * радости бо ходатаица * бысть всему миру сия.

Грядите, таинственно стецемся, * и предначнем ныне, * свещами веры украшаеми, * Девы предшествие: * во храм бо славно входит божий, * обручена Христу всех царю. * еяже празднуем красное торжество, * боголепно вси учреждающеся * вхождением тоя.

*Святым стихиры, глас в~. Подобен:*
Егда от древа:

Розга лозы жизненныя, славный филимоне, сый, вино искапал еси божественнаго познания сущым в болезни души: и сердца возвеселил еси, сетующая лести (с. 397) омрачением, и одержимая тмою идолонеистовства, темже веселящеся память твою богозарную торжествуем.

Град тя газский почитает, свет познания, блаженне, тобою узрев: колоссае же божественное твое тело, якоже богатство имуще, об\ъемлют врачевания, и источающу благодать всегда. темже совершающии память твою сохраняемся от бед, филимоне славне, молитвами твоими.

Верою, со апфиею честною, архиппа, мудраго иерарха восхвалим, поюще филимона и онисима, священны богопроповедники, честныя учители, лесть многобожну искоренившыя словом, и насадившыя всем знание истины, чтущым тех благочестно память всегда.

*Слава, и ныне, глас а~:*

Да радуется днесь небо свыше, и облацы веселие да кропят о зело преславных величиих Бога нашего: се бо дверь, на востоки зрящая, рождшися от неплодове безплодныя по обетованию, и Богу освященна бывши в жилище, днесь в храм, яко непорочное приношение, приводится. да радуется Давид, бряцая в гусли: приведутся, рече, царю девы в след ея, ближняя ея приведутся, внутрь скинии божия, внутрь очистилища его, воспитатися в жилище прежде век от отца нетленно рождшагося, во спасение душ наших.

*На стиховне стихиры, глас в~. Подобен:*
Доме евфрафов:

Днесь псаломски * собор девственных, * свещы вжегше, * светло предходят * единей всенепорочней.

*Стих:*
Приведутся царю девы во след ея, искренния ея приведутся тебе.

Гору разумную, * и трапезу божественную, * мост стамну, * пророче, приими, * едину всенепорочную. (с. 398)

*Стих:*
Приведутся в веселии и радовании, введутся в храм царев.

Двери святилища отверз, * захарие пророче, * приими истинно * божию матерь, * и едину приснодеву.

*Слава, и ныне, глас тойже: Самогласен:*

Днесь в храм приводится всенепорочная Дева, во обителище всецаря Бога, и всея жизни нашея питателя. днесь чистейшая святыня, яко трилетствующая юница, во святая святых вводится. той возопиим, яко ангел: радуйся, едина в женах благословенная.

*Тропарь апостолов, глас г~:*

Апостоли святии, молите милостиваго Бога, да прегрешений оставление подаст душам нашым.

*Слава, и ныне, праздника.*

*На утрени, на*
Бог Господь, *тропарь праздника, дважды.*

*Слава, апостолов: И ныне, праздника.*

*По а~-й стихословии, седален, глас а~. Подобен:*
Камени запечатану:

Восхвалите девы, матери празднуйте, людие славословите, священницы благословите пречистую матерь божию: плотию бо младенствующи прежде, во храм принесеся, яко храм божий святейший. темже, праздник духовный совершающе, воспоим ю, яко предстательницу рода человеческаго.

*Слава, и ныне, тойже.*

*По в~-й стихословии, седален, глас д~. Подобен:*
Скоро предвари:

Давиде, пред\ъиди в храм божий, и радуяся приими царицу нашу, и той возопий: вниди, госпоже, в храм царев, вниди, еяже слава покровенно разумеется, из неяже хощет источитися нам всем свет Христос.

*Слава, и ныне, тойже.*
(с. 399)

*Канона праздника, со ирмосом на и~: и святых на д~.*

*Канон праздника.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся, светло торжествуя, и воспою, радуяся тоя вхождение.

Премудрости, пречистая, тя сокровище вемы, и благодати точащую источник приснотекущий разума, просим: твоя капли одожди, владычце, еже воспевати тя присно.

Превышши, пречистая, небес бывши, храм и палата, в храм божий возложилася еси, тому уготоватися в божественное жилище пришествия его.

Свет возсиявши Богородица благодати, вся просвети, и совокупи пресветлое ея украсити торжество песньми: приидите, к ней стецемся.

Дверь славная, помыслы непроходимая, двери отверзши храма божия, ныне повелевает нам совшедшым, божественных ея чудес насладитися.

*Канон святых, егоже краегранесие:*

Христа любяща прославлю тя, филимоне. *Творение иосифово.*

*Глас в~. Песнь а~. Ирмос:*

Грядите, людие, поим песнь Христу Богу, раздельшему море, и наставльшему люди, яже изведе из работы египетския, яко прославися.

Ликоходя радостно небесная, священнодетелю, селения, благодать подаждь ми, святую твою память божественно воспевающему: ты бо прославился еси.

Струями твоих словес сердца напоив, делати небесная, блаженне, разумения приготовал еси верою, апостоле филимоне досточудне. (с. 400)

Священнодействуя священное евангелие, сиянии духа душы просветил еси, избавив от тмы идолонеистовства, мудре апостоле.

*Богородичен:*

Тя пророков древле божественное собрание, многовидными, чистая, образы, издалеча проначерта истинно едину, Владыку порождшую.

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя духовно утверди, в честнем вхождении твоем венцев славы сподоби.

Невестокраситель днесь явися, красный Девы храм и чертог, приемь одушевленный чертог божий, чистую и непорочную, и светлейшую всея твари.

Давид предначиная ликование, играет и ликовствует с нами, и царицу зовет тя украшену, пречистая, предстоящу, всечистая, в храме царю и Богу.

Из неяже преступление произыде древле роду человеческому, из тоя исправление и нетление процвете, Богородица днесь приводима в дом божий.

Играют ангельская воинства, и всех человек множество: и пред лицем, пречистая, предтекут твоим днесь свещеносицы зовуще, величествия твоя в дому божии.

*Ин. Ирмос:*

утверди нас в тебе, Господи, древом умерщвей грех, и страх твои всади в сердца нас поющих тя.

Страсти Христовы и востание проповедуя, воздвигнул еси яко от гроба неверия и мертвости человеки, филимоне достославне.

онисима божественнаго и филимона, апфию и архиппа, звезды, просвещающыя концы, священными песнопеньми восхвалим.

ума зрительное очистивше, божественнаго получисте (с. 401) боговидения, и сердца возвратисте заблуждшыя к знанию, священнейшии.

*Богородичен:*

Явльшися, чистая и всенетленная, прияла еси во утробе Бога слова, очистившаго естество наше, оскверншееся, Дево, грехопадением.

*Кондак апостолов, глас в~. Подобен:*
Вышних ищя:

Яко звезды всесветлыя просвещающыя концы, апостолы Христовы восхвалим, филимона славнаго, и архиппа священнаго, и онисима, и марка и аполлоса, с нимиже и апфию всемудрую, вопиюще: молите непрестанно о всех нас.

*Таже седален, глас и~. Подобен:*
Премудрости:

Ралом слова доброделая оляденевшая сердца, священнодетелю, божественное познание делати приготовал еси, и низложив идольския храмы, создал еси церкви, блаженне, в славу создателя твоего. темже сошедшеся святую твою память, филимоне, славим священнопросвещаеми, и согласно вопием ти: моли Христа Бога, грехов оставление даровати чтущым любовию святую память твою.

*Слава, и ныне, праздника, глас тойже.*

*Подобен:*
Повеленное тайно.

Да радуется Давид песнописец, и да ликовствует иоаким со анною, яко плод святый из них произыде, мариа светоносная, божественная свеща, и радуется, входящи в храм: юже и зря благослови варахиин сын, и радуяся взываше: радуйся, чудо всемирное.

*Песнь д~. Ирмос:*

Неизследный божий совет, еже от Девы воплощения тебе вышняго, пророк аввакум усмотряя, зовяше: слава силе твоей, Господи. (с. 402)

Дверь непроходную, божий дом приемля днесь, престати сотвори всякой службе законной, яко истинно явися, зовый, сущым на земли истина.

Гора присенная, юже провиде древле аввакум, предпроповеда внутрь вместившуюся в неходных храма, добродетели процветши, и покрывает концы.

Видевши преславная вся земля, странныя же и дивныя вещи, како Дева, от ангела пищу приемлющи, образы строения носит.

Храм и палата, и небо одушевленное явльшися, богоневесто царева, в храм законный приводима днесь, тому соблюдаема, пречистая.

*Ин. Ирмос:*

Пою тя, слухом бо, Господи, услышах и ужасохся: до мене бо идеши, мене ищя заблуждшаго. тем многое твое снизхождение, еже на мя, прославляю, многомилостиве.

Ветрилом креста вперяемь, преплыл еси небурно лютую пучину, искушений жития, блаженне, многия управив плавающыя к спасения пристанищу божественною благодатию.

Светила светозарная предлагает божественный град колоссайский: священнаго архиппа, филимона же и апфию яве, и онисима славнаго, просвещающыя мира концы.

Божественная река воскипе в сердце твоем, богоглаголиве, и реки устави, и течения безбожия, душы же истаявшыя зноем неведения, напои благодатию, славне.

*Богородичен:*

Пою тя, истинно всепетая, препетаго Бога слова преестественно родившую, и молюся, смиренныя моея души исцелити недуги, яко блага сущи, богоневестная.

*Песнь е~. Ирмос:*

ужасошася всяческая в честнем вхождении твоем: ты бо, (с. 403) неискусобрачная Дево, внутрь вошла еси в храм божий, якоже чистейший храм, всем воспевающым тя мир подавающая.

Священие славное и священное возложение днесь пречистая Дева, возложившися в храм божий, всецарю нашему, Богу единому в жилище соблюдается, яко весть сам.

Доброту, пречистая, души твоея зря некогда верою захариа возопи: ты еси избавление, ты еси всех радость: ты еси воззвание наше, еюже невместный вмещен мне явится.

О паче ума чудес твоих, всечистая. странное твое рождество есть, странен образ возращения твоего, странна и преславна твоя, богоневесто, вся, и человеки несказанна.

Свещник многосветлый сущи, богоневесто, днесь возсияла еси в дому господни, и озаряеши ны честными даровании, чистая, чудес твоих, Богородице всепетая.

*Ин. Ирмос:*

Света подателю, и веков творче, Господи, во свете твоих повелений настави нас: разве бо тебе иного бога не знаем.

Недугующыя видя оструплением злых, славне, и детельным твоим словом исцелил еси, филимоне, иногда, идолонеистовством люте бедствующыя.

Спасительныя пути, заблуждшым люте, показал еси, яко нелестный путевождь, филимоне, един путь Христа возлюбити, дивно путеводствил еси.

Поет светлый праздник колоссайская честная днесь радостно Христова церковь, божественнаго архиппа, и богоглаголиваго чтущи филимона.

*Богородичен:*

Владычце, спаси ны обуреваемыя лютым волнением искушений, и некротких варварских нахождений, и демонских лютых наветов. (с. 404)

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

Всяческая носяй глаголом, молитву праведных услыша: темже неплодныя разрешил еси недуг, яко благоутробен, радости виновную сим дарова.

Сказати хотя Господь языком свое спасение, неискусобрачную ныне от человек прият, примирения знамение и обновления.

Яко дом сущи благодати, в немже сокровища лежат неизреченнаго божия строения, всечистая, в храме причастилася еси нетленныя сладости.

Диадиму тя царскую прием храм, богоневесто, просвещашеся, и подступаше лучшым, предреченных зря на тебе сбытие.

*Ин. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Небо явился еси, всем вещая славу спасительную, тебе прославльшаго, и учеником сочетавшаго седмодесятным, мучениче всебогате.

устранився отечества, странным твоим словом устранившыяся Бога уловил еси, и сиона жители, иерарше филимоне, показал еси.

Добродетельми священными сияющи, и светло Богу угождающи, к небесем востекла еси, со ангелы апфиа ликующи.

*Богородичен:*

Воплощается слово во чреве твоем, и за благоутробие познавается человек, да бога человека соделает, отроковице всенепорочная. (с. 405)

*Кондак, глас д~. Подобен:*
Вознесыйся:

Пречистый храм спасов, многоценный чертог и Дева, священное сокровище славы божия, днесь вводится в дом Господень, благодать совводящи, яже в дусе божественном, юже воспевают ангели божии: сия есть селение небесное.

*Икос:*

Неизреченных божиих, и божественных таин зря в Деве благодать являемую, и исполняему явственно, радуюся, и образ разумети недоумеюся, странный и неизреченный: како избранная, чистая, едина явися паче всея твари видимыя и разумеваемыя; темже восхвалити хотя сию, удивляюся зело умом же и словом, обаче дерзая проповедаю и величаю: сия есть селение небесное.

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Се днесь возсия концем весна радостная, просвещающи нашя душы, и помышления, и ум благодатию, торжеством Богородицы днесь таинственно да учредимся.

Да дароносят днесь всяческая царице и матери божии, небо и земля, и ангелов чини, и человеков множество, и да вопиют: во храм вводится радость и избавление.

Писание мимотече, и оскуде закон, якоже сень, и благодати лучи возсияша, в храм божий вшедшей тебе, Дево Мати чистая, в нем благословенная.

Повинеся рождеству твоему, всечистая, яко творцу и Богу, небо и земля и преисподняя, и всяк язык земных исповедает, яко Господь явися Спас душ наших.

*Ин. Ирмос:*

Образу златому, на поле деире служиму, трие твои (с. 406) отроцы небрегоша безбожнаго веления, посреде же огня ввержени, орошаеми пояху: благословен еси, Боже отец наших.

Красны твоя, филимоне, бывше честныя нозе, стези кротко шествующыя евангелиа, и всем ратным мир священный возвещающыя, и демонская стремления запинающыя.

Твоих словес светом газян глубокая тма прогнася, священноделатель яко священнейший, в сих был еси изящнейший, вся упас, и научив пети, апостоле: благословен Бог отец наших.

В первых твоих приобщися добрых газский град: того бо явился еси первопрестольник, и иерарх спасительный, яко священновещатель, филимоне, вопити повелевая: благословен Бог отец наших.

Возлюбив Христа возлюбившаго земныя за благоутробие, любовию врага ненавидимыя сущя, любимичи содеял еси, филимоне, Бога воспевающыя: благословен Бог отец наших.

*Богородичен:*

Крепость смиренных, и свещник светлый, божественная трапеза, гора и дверь непроходная, престол божий и палата, жезл же ааронов, и стамна златозарна сущи, Христа манну жизни, Дево, носящи.

*Песнь и~. Ирмос:*

Слыши, отроковице Дево чистая, да речет убо гавриил, совет вышняго древний истинный, буди к приятию готова божию: тобою бо невместимый с человеки поживе. тем и радуяся вопию: благословите, вся дела господня, Господа.

Пречистый храм в дом божий приводящи анна иногда, вопиющи, с верою рече священнику: чадо, от Бога данное мне, приим ныне, введи во храм зиждителя твоего, и радуяся пой ему: благословите, вся дела господня, Господа. (с. 407)

Рече, видев, анне иногда духом захариа: жизни матерь вводиши истинную, юже светло пророцы божии Богородицу проповедаша, и како храм вместит ю: тем чудяся вопию: благословите, вся дела господня, Господа.

Раба божия бых аз, отвеща анна ему, призывающе сего верою и молитвою, прияти моея болезни плод, по приятии же рожденную привести давшему ю. тем зовя вопию: благословите, вся дела господня, Господа.

Законное воистинну дело есть, священник рече ей, странну же весьма вещь поразумеваю, зря приводимую в дом божий, преславно превосходящую святая благодатию. тем и радуяся вопию: благословите, вся дела господня, Господа.

Возмогаю, рече анна ему, знающи, яже глаголеши, разумееши бо сия духом божиим, ясно яже Девы проповедал еси. приими убо пречистую в храм создателя твоего, и радуяся пой ему: благословите, вся дела господня, Господа.

Светоносна нам возжжеся свеща, возопи священник, радость величайшую светящи во храме: душы пророческия да срадуются мне, яко преславная зряще, совершаемая в дому божии, и да вопиют присно: благословите, вся дела господня, Господа.

*Ин. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте дела, яко Господа, и превозносите во вся веки.

Слово, яко светильник светлый, возжен в твоем сердцы нося, прежде угашенныя, и во тме мнозей лежащыя неведения, славне, к богознания воздвигл еси дню.

Священное твое к Богу изшествие, священными (с. 408) возвеличися провожденьми апостолов, и безплотных умов, ихже имел еси на земли житие, яко священнотаинник, филимоне богоглаголиве.

Миро сладковонное яве искапав священных чудес, блаженне, облаговонил еси смыслы и помышления благочестивым, и страсти злосмрадныя отгнал еси превозносящих Христа, мудре филимоне.

Якоже звезды светлыя тверди, церкве присно сияюще, купно архипп чудный, апфиа, филимон и онисим, помышления наша просвещают.

*Богородичен:*

Нов рай нам чрево твое истинно, чистая, явися, жизни древо возращая, и умершыя плодом древа, паки в рай оживотворивши введе, Богородице.

*Песнь ф~. Ирмос:*

Яко одушевленному божию кивоту, да никакоже коснется рука скверных, устне же верных Богородице немолчно, глас ангела, воспевающе, с радостию да вопиют: истинно вышши всех еси, Дево чистая.

Яко пресветлую, Богородице чистая, душевныя чистоты имущи доброту, благодатию же божиею исполняема с небесе, светом присносущным просвещаеши всегда с веселием вопиющыя: истинно вышши всех еси, Дево чистая.

Прелетает, Богородице чистая, чудо твое силу словес: тело бо в тебе поразумеваю, паче слова, течения греховнаго неприятно. темже благодарственно вопию ти: истинно вышши всех еси, Дево чистая.

Преславно прообразоваше, чистая, закон тя скинию, и божественную стамну, странен кивот, и катапетасму, и жезл, храм неразрушимый, и дверь божию. темже научают тебе звати: истинно вышши всех еси, Дево чистая. (с. 409)

Песнопоя тебе провозглашаше Давид, глаголя тя дщерь цареву, красотою добродетелей одесную предстоящую Бога, видев тя упещренну. темже, пророчествуя, вопияше: истинно вышши всех еси, Дево чистая.

Богоприятну предзря соломон, проповеда тя одр царев, живый источник запечатствован, из негоже немутная нам произыде вода, верою вопиющым: истинно вышши всех еси, Дево чистая.

Подаеши дарований твою тишину, Богородице, души моей, точащи жизнь тебе чтущым по долгу, сама защищающи, и покрывающи, и соблюдающи, вопити тебе: истинно вышши всех еси, Дево чистая.

*Ин. Ирмос:*

*От*
Бога Бога слова, неизреченною мудростию пришедшаго обновити адама, ядию в тление падшаго люте, от святыя Девы неизреченно воплотившагося нас ради, вернии единомудренно песньми величаем.

Со священнейшим ликом священных апостол, подобно жительствуеши на небесех, божественным причастием обожаемь, и светом сияя неизреченным, и радостию духовною, филимоне, присно исполняемь.

Яко чудный твой нрав, яко добро и красно житие твое, яко преславно и успение твое, блаженне апостоле: яко светлый день, в немже оставив яже на земли, на небесныя круги возшел еси веселяся.

Днесь веселится вся Христова церковь, празднственную радость духовно составльши в памяти твоей, юже непоколеблену спаси твоими к спасу и Богу благоприятными молитвами, филимоне священнейше.

Рака мощей твоих врачеваний капли источает приходящым священно, блаженне филимоне апостоле, недуги (с. 410) уставляет, и всех душы освящает, божественную твою память празднующих всегда.

*Богородичен:*

Носиши носящаго вся, и питаеши питающаго, образ рождества никакоже ведящи, всенепорочная, паче ума твое чудо, ангелы ужасающее и человеки, ведущыя тя едину Деву Богоматерь.

*Светилен. Подобен:*
Жены услышите:

Юже древле предвозвести пророческое сословие стамну, и жезл, и скрижаль, и несекомую гору, марию богоотроковицу верно да восхвалим: днесь бо вводится во святая святых, воспитатися Господеви.

*Слава, и ныне, тойже.*

*На стиховне стихиры, глас з~ Подобен:*
Тридневен:

Девы, сликовствуйте, * отроковицы, взыграйте, * свещы носяще, * воспойте светло * едину Богородицу чистую пресвятую, * и небесная воспойте.

*Стих:*
Приведутся царю девы в след ея: искренния ея приведутся тебе.

Ангеловою тя рукою, Дево, * пищею всех творец * сын твой питает, владычце чистая, * святых во святая, * являя твое миру * величествие пребольшее.

*Стих:*
Приведутся в веселии и радовании, введутся в храм царев.

Святых пресвятая, Дево богоневесто, * рождшая Владыку всех, * единаго от Троицы, * того моли, всех воспевающих тя * избавити от бед.

*Слава, и ныне, глас д~:*

Днесь боговместимый храм Богородица в храм Господень приводится, и захариа сию приемлет: днесь святая святых радуются, и лик ангельский таинственно торжествует. (с. 411) с нимиже и мы, празднующе днесь, с гавриилом возопиим: радуйся, благодатная, Господь с тобою, имеяй велию милость.

*На литургии: Блаженна праздника, песнь а~-я, на з~. Прокимен, глас и~:*
Во всю землю изыде вещание их, и в концы вселенныя глаголы их. *Стих:*
Небса поведают славу божию: *Апостол к филимону, после т~в-го зачала:*
Павел, юзник Иисус Христов: *Аллилуиа, гласу а~:*
Исповедят небеса чудеса твоя, Господи. *Евангелие луки, зачало н~. Причастен:*
Во всю землю изыде вещание их:

*Служба святаго благовернаго великаго князя михаила ярославича тферскаго.*

*На велицей вечерни.*
Блажен муж. *На*
Господи, воззвах, *стихиры, глас в~. Подобен:*
Киими похвальными венцы:

Киими похвальными венцы увязем честную главу твою, и всечестное тело твое и богоизбранное, приимша заколение неправедное, в чистоте воспитанное житие, и целомудрое изволил еси, нетленнаго жития мужеумным смыслом вражию державу разрушил еси, и божиим пособием, подая нам велию милость.

Киими песненными похвалами составим праздник честен богомудраго михаила, иже Христа ради остави тленную славу земную, и сосуд честен явися святаго духа; звезда светоносная возсия в россии, озаряющая вся концы, и яко жертва непорочна, принесеся Христу, емуже прилежно молится, даровати нам мир и велию милость. (с. 412)

Киими пения песньми тебе, михаиле, возвеличим; егоже Христос паче естества возвеличив, и непобедима во бранех показа, светозарное твое лице просвещаемо паче солнца и в божию силу оболчен, егоже учению последовал еси, беззаконным плоть твою предал еси, и претерпел еси лестныя гневы, за любовь создавшаго тя.

*Аще несть литии. Ины стихиры, глас и~. Подобен: О*
преславнаго чудесе!

Яко воистинну божественная и честная возсиявши память твоя российским странам днесь, славный михаиле, царскаго корене святая отрасль, Христа возлюбив, егоже ради неправедное заколение претерпел еси. тем моли, блаженне, даровати душам нашым очищение согрешений, мир и велию милость.

Радуются человецы радостию днесь, и да поет ликующи божественными песньми церковь Христова, хвалящи блаженнаго князя же и мученика: Христа бо ради, яко преходящее царство земное возненавидевша, Господа Cпаса от души возлюбивша, и неправедно убийство претерпевша, никакоже противящася закалающему, и молится спастися душам нашым.

В небесныя обители яко на колеснице возшел еси, твоею кровию очервленив одеяние, яко агнец неправедно заколение приял еси от врага кавгадыя, зле живот свой испровергшаго, соблюди град сей и церковь твою от вражия нападения, благочестная леторасле, блаженный михаиле, мучениче пресловущий, теплый заступниче российския земли, и всем странам утверждение: но молим тя, молися, святе, без вреда сохранити отечество твое, и спастися душам нашым.

*Слава, глас з~:*

Возсия днесь, яко солнце, страстотерпца память, (с. 413) верныя созывающи на веселие тайно. хвалами, яко цветы красными, венцы сплетше златозарны, к честней его главе принесем, глаголюще: радуйся, светлая звездо мысленныя тверди, и теплый заступниче граду нашему: радуйся, поспешниче сущым в бедах, и твердое ограждение к тебе притекающым: радуйся, победы совершив подвиг и венец приим от Христа Бога. егоже моли прилежно, преблаженне михаиле, народу нашему мир и здравие подати, и на противныя победу, и град твой невредимь сохранити молитвами твоими, и спастися душам нашым.

*И ныне, праздника, глас з~:*
Днесь соборы верных сошедшеся:

*Вход. Прокимен дне. И чтения.*

*Пророчества исаиина чтение.*

[Глава м~г] Тако глаголет Господь: вси языцы собрашася вкупе, и соберутся князи от них: кто возвестит сия в них; или яже от начала, кто слышана сотворит вам; да приведут свидетели своя и оправдятся, и да услышат, и да рекут истину. Будите ми свидетели, и аз свидетель, глаголет Господь Бог, и отрок, егоже избрах, да познаете и веруете ми, и разумеете, яко аз есмь: прежде мене не бысть ин бог и по мне не будет. Аз есмь Бог, и несть разве мене спасаяй. Аз возвестих и спасох, уничижих, и не бе в вас чуждий. Вы мне свидетели, и аз Господь Бог: и еще от начала аз есмь, и несть от рук моих избавляяй. сотворю, и кто отвратит то; Сице глаголет Господь Бог, избавляяй вас святый Исраилев.

*Премудрости соломони чтение.*

[Глава г~] Праведных душы в руце божией, и не прикоснется их мука. Непщевани быша во очесех безумных (с. 414) умрети, и вменися озлобление исход их: и еже от нас шествие, сокрушение, они же суть в мире. Ибо пред лицем человеческим аще и муку приимут, упование их безсмертия исполнено, и вмале наказани бывше, великими благодетельствовани будут, яко Бог искуси я, и обрете их достойны себе. Яко злато в горниле искуси их, и яко всеплодие жертвенное прият я. И во время посещения их возсияют, и яко искры по стеблию потекут. Судят языком, и обладают людьми, и воцарится Господь в них во веки. Надеющиися нань разумеют истину, и вернии в любви пребудут ему: яко благодать и милость в преподобных его, и посещение во избранных его.

*Премудрости соломони чтение.*

[Глава д~] Праведник, аще постигнет скончатися, в покои будет. Старость бо честна не многолетна, ниже в числе лет исчитается: седина же есть мудрость человеком, и возраст старости, житие нескверное. Благоугоден Богови быв, возлюблен бысть, и живый посреде грешник преставлен бысть. Восхищен бысть, да не злоба изменит разума его, или лесть прельстит душу его. Рачение бо злобы помрачает добрая, и парение похоти пременяет ум незлобив. Скончався вмале, исполни лета долга: угодна бо бе Господеви душа его: сего ради потщася от среды лукавствия: людие же видевше, и не разумевше, ниже положше в помышлении таковое: яко благодать и милость в преподобных его, и посещение во избранных его.

*Аще настоятель изволит пети литию: стихиры, писаны на*
Господи, воззвах *другия.*
(с. 415)

*Слава, глас и~.*
Яко воистинну божественная и честная:

*И ныне, праздника.*

*На стиховне стихиры праздника. Слава, святаго, глас и~:*

Приидите, восхвалим чудотворца и мученика, законно пострадавшаго, побеждшаго сопротивнаго врага, ныне бо светло украшен предстоит Христу радуяся. тем и мы песньми память его весело любовию похвалим, вопиюще: радуйся, вселенныя заступниче, и поборителю на враги: радуйся, врачу болящих, и демонов прогонителю: радуйся, чудный михаиле, любимый Христу: за ны моли святую Троицу, умирити мир и спасти душы нашя.

*И ныне, праздника, глас и~:*
По рождестве твоем:

*Тропарь, глас и~:*

Возвысив ум твой к Богу, и жития со ангелы возжелел еси, тленную славу земную оставил еси, блаженне, и положил еси душу твою за люди твоя, восприял еси венец противу трудов твоих, богомудре михаиле. моли Христа Бога, о чтущих любовию святую память твою.

*Слава, и ныне, праздника.*

*На утрени, на*
Бог Господь, тропарь *праздника, дважды. Слава, святаго: И ныне, праздника. По первой и по второй кафисме, седальны праздника.*

*По полиелеи седален святаго, глас д~ Подобен:*
Явился еси днесь:

Явися днесь заступление граду твоему и людем, пресвятое тело твое честное: еже приимши церковь божия, веселит сердца поющих тя, михаиле.

*Дважды.*

*Слава, и ныне, Богородичен:*

Пречистыя руки твоя Девомати, простерши, покрый уповающыя на тя, и сыну твоему зовущыя: всем подаждь Христе, милости твоя. (с. 416)

*Таже чтем о убиении его.*

*Степенна, а~-й антифон д~-го гласа. Прокимен:*
Честна пред Господем смерть преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие луки, зачало р~з. псалом н~.*

*Стихира самогласна, глас з~:*

Днесь верных собори лик духовный составльше, в памяти святаго мученика святолепно ликовствуем, днесь веселием прославим Господа, прославльшаго блаженнаго михаила, сему абие учувствившеся, днесь кланяющеся чудоточному его гробу, возопиим: радуйся, друже Господень, поправый змиеву главу: радуйся, по обычаю невредно образ сохранивый: радуйся, за Христовы заповеди убиение приемый, егоже тело по убиении на месте пусте повержено: мнози же вернии видеша от него столп огнен от земли до небесе: радуйся, цвете благовонный, неувядаемый российский. не престай моляся Христу помиловати и спасти светоносную память твою празднующих.

*Канон праздника со ирмосом на з~: И святаго два канона на и~.*

*Канон святаго.*

*Глас и~. Песнь а~. Ирмос:*

Песнь возслем, людие, чудному Богу нашему, свободившему Исраиля от работы, песнь победную поюще и вопиюще: поим тебе единому владыце.

В помощь тебе, Христе, призываю, и дерзаю воспети страстотерпца твоего память, устнами недостойными: Владыко Христе, утверди помышление, на хвалословие твоего угодника.

Российское удобрение, и правоверному народу нашему похвалу и крепость, твой показав доброумный смысл, богомудре михаиле, досточудне.

С дерзостию просиял еси Христово учение в сердцы, (с. 417) еже положити душу твою за други твоя: якоже Христос за ны кровь свою пролия.

*Богородичен:*

Заступнице скорбящих, спасения надежда ненадеющихся, Богородице всепетая, моли прилежно избавитися нам от бед.

*Другий канон святаго:*

*Глас з~. Песнь а~. Ирмос:*

Яко по суху пешешествовав Исраиль, по бездне стопами, гонителя фараона видя потопляема, Богу победную песнь поим, вопияше.

Яко по закону ходив, смиренную мудрость восприял еси, великий страдальче, со святыми Троице предстоя, молися очищение нам даровати, тебе похваляющым.

Божественное богатство исцелений, и миро благовонное источает храм твой, святе, в немже поем Христа Бога, прославльшаго тя.

Незаходимое солнце в себе стяжав Христа Бога нашего, преславный михаиле, освяти ны, честную память твою почитающыя.

*Богородичен:*

Красну и избранну всечистую разумев тя сын божий, всенепорочная, сын твой бысть, сыны сотвори благодатию Богородицу тя чтущыя.

*Катавасиа:*
Спасе люди чудодействуяй Владыка:

*Песнь г~. Ирмос:*

утвердися сердце мое во Господе, вознесеся рог мой в Бозе моем, разширишася на враги моя уста моя, возвеселихся о спасении твоем.

обителище бысть святаго духа твое святое сердце, имже не убоялся еси неправеднаго царя ярости, страстотерпче михаиле.

*От*
святую боку богомудрыя ксении, блаженне, родился (с. 418) еси, с неюже тя блажим, страдальче прехвальне, спаси град твой, и люди, поющыя тя.

Заколен был еси от неправедных твоих убийц, и вопиял еси владыце Христу: приими дух мой, Владыко, на тя бо упование мое возложих, Господи.

*Богородичен:*

Глаголы проповедник богогласных исполняются, сего роди Дева новаго младенца, адама старейша, и сопрестольна родителю.

*Ин. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Веселием веселится Христова церковь в память твою святе, и творцу вопиет: ты моя, Господи, крепость, и прибежище и утверждение.

Добляго венечника, и страдальца Христова восхвалим светло, научившаго нас Христу вопити: свят еси, Господи.

Ни царства желание, ни пищи наслаждение, ни сребра, ни злата возжелев, но Христу единому вопияше: свят еси, Господи, иного бо разве тебе не знаю.

*Богородичен:*

Избавляющаго человеки преслушания, и лютаго падения, всему виновнаго, чистая и всенепорочная, родила еси.

*Кондак праздника:*

*И седален святаго, глас и~. Подобен:*
Премудрости:

Мудростию божиею уразумел еси мимоходящую жизнь, и о княжении небрег, но на небесное царство притекл еси, повинуяся сыновству, яко овча незлобиво, без правды ножем закалаемь был еси: яко бо свирепии зверие, беззлобива агнца без вины тя убиваху. тем и со ангелы веселяся, михаиле святе, моли Христа Бога, грехов оставление даровати, чтущым любовию святую память твою.

*Дважды.*
(с. 419)

*Слава, и ныне, Богородичен:*

Безневестная чистая Богородице Дево, едина верных предстательнице и покрове, бед и скорбей, и лютых обстояний вся избави, на тя надежду, отроковице, имущыя, и душы нашя спаси божественными мольбами твоими.

*Песнь д~. Ирмос:*

Пророк аввакум умныма очима провиде, Господи, пришествие твое, тем и вопияше: от юга приидет Бог. слава силе твоей, слава снизхождению твоему.

Приидем, братие, к честней раце воина Христова и мученика михаила, и облобызаем сердечными устнами, приемлюще неоскудныя дары от трудоположника Христа, и Cпаса душ наших.

Божиим промыслом, и святаго духа детелию, твое святое тело от губительныя страны принесено бысть, источающее нам реки исцелений, струями кровей твоих, михаиле.

Последовал еси Христу, и муце его уподобился еси, преблаженне богоносе михаиле, певцы твоя сохраняй, и град наш заступи от нахождения поганых, и от всех бед богоприятными твоими молитвами.

*Богородичен:*

Просвети, чистая, души моея очи, свет родившая, да не постигнет мене греховная тма тяжкая, и глубина отчаянная покрыет мя: но сама мя спаси, и направи к тишине божественнаго хотения.

*Ин. Ирмос:*

Христос, моя сила, Бог и Господь, честная церковь боголепно поет, взывающи от смысла чиста, о Господе празднующи.

Благодатию измлада в вере чисте воспитан, частыми труды и любовию владыце последовал еси, и надеждею его льстиваго врага посрамил еси. (с. 420)

Врачевство неистощимое рака твоя показася, блаженне, и пристанище небурное: вси верою притекающии обретаем от злых избавление.

Любовию ко Христу привязаемь, тем и дара сподоблься, страсти различныя исцеляти. сего ради твое совершаем празднество, богомудре.

*Богородичен:*

Просвети мя, пречистая госпоже, омраченнаго греховными страстьми, в тлении лежаща, молитвами твоими свободи.

*Песнь е~. Ирмос:*

Господи Боже наш, мир даждь нам, Господи, Боже наш, стяжи ны: Господи, разве тебе, иного не вемы, имя твое именуем.

Господи Боже мой, михаил вопияше, ты убо, Господи, нас ради смерти вкусил еси, и спасл еси род человеческий твоею кровию, Христе Боже.

Господи Боже мой, сподоби мя прияти небеснаго селения, и славы неизреченныя, и в тленных место нетленная подаждь, Владыко, вопиял еси, боговидче.

Тезоимените вышняго воеводы, михаиле, огнезрачнаго, с нимже умоли Христа подати мир народу нашему и утишити вражия стремления.

*Богородичен:*

укрепи, владычце, славящих тя на противныя враги, яко Давида на голиафа, да тебе веселящеся воспеваем: радуйся, покрове святый, и заступнице рода нашего.

*Ин. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Наста всечестный праздник, и священное торжество михаила славнаго, носящаго нам радость вечную, в нейже славим Господа прославльшаго его. (с. 421)

Добродетелей украшенный благолепием, светлый михаиле, страданием венчався, врага же и @сыновца{<::рус>племянника или внука, в данном случае племянника Георгия Даниловича. Прим. <::лат>orthlиb<::слав>} посрамив, по Христе приемля заколение.

Слышано бысть во всем мире честное и священное страдание твое, и всяк язык составляет славити Христа, тебе прославльшаго.

*Богородичен:*

Преста убо тление, Дева бо роди нетленно Бога слова, паче естества и слова, Дева и по рождестве пребывши.

*Песнь з~. Ирмос:*

Якоже пророка избавил еси из глубины преисподния, Христе Боже, и мене от грехов моих избави, яко человеколюбец, и управи живот мой, молюся.

Светом благодати озаряемь, страстотерпче мудре, невозвратно шествовал еси путем, вводящим к вышнему иерусалиму: святый бо дух настави тя, обитаяй в сердце твоем, михаиле.

Тленная будущими изменил еси, яко мечь обоюдуостр, вооружився страхом Христовым, горькую смерть в ничтоже вменил еси, славы вышния желая.

ум твой к Богу вперив, надеждею и верою укрепився, яко воин непобедный, заколения неправеднаго не убоялся еси, мудре, боговидче михаиле.

*Богородичен:*

Тебе припадающе, госпоже, и верою покланяющеся, молим тя: радуйся, богоблаженная Дево, покрове и ограждение наше, помощнице в бедах сущым, спаси ны, не имущыя помощи, на тя бо надеемся.

*Ин. Ирмос:*

Житейское море воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве. (с. 422)

Житие временное презрев, и о княжении нерадив света сего, не воспротивлься врагу и сыновцу: но паче на Господа взираше мыслию.

Светлый твой праздник о совершающих, блаженне, молися, отечество твое сохранити от враг ненаветно, и мирно строение даровати народу нашему молитвами твоими.

Княжение земное, и царское украшение оставив, восприял еси венец из божия владычни десницы, и со ангелы ликуеши. моли Господа за ны, чтущыя твою память.

*Богородичен:*

усты, и помыслом, и сердцем; пречистая, проповедуем тя веселящеся: тобою бо Богу примирихомся, отриновеннии преступлением первее праотца.

*Кондак, глас в~. Подобен:*
Вышних ищя:

Вышних ищя, и земную славу презрев, церковь божию обагрил еси твоею кровию, за нюже и пострадал еси, святе михаиле, заколение неправедное приемь веселяся. темже со ангелы предстоя Христу Богу, моли непрестанно за вся ны.

*Икос:*

Славу возненавидел еси тленную и мимотекущую, и добродетели явился еси сосуд, славне, от юности: и закон божий от души возлюбив, и зрение к жизни грядущей, о чести земней и сласти небрег, нетленное царство восприял еси: Христове заповеди последуя, положил еси душу твою за ны, и Христове страсти уподобился еси заколена в ребра, и кровию твоею избавил еси ны поганых нашествия и горькия смерти. сего ради вопием ти: страстотерпче михаиле, со ангелы предстоя, молися за вся ны. (с. 423)

*Песнь з~. Ирмос:*

Халдейская пещь, огнем распалаемая, орошашеся духом, божиим предстоянием отроцы пояху: благословен еси, Боже отец наших.

Величие наше и похвала, ты еси, михаиле богомудре: тобою бо от поганския работы свободихомся. и ныне моли за род твой и люди, вопиющыя: благословен Бог отец наших.

Ты уподобился еси моисею боговидцу, сокрушенным сердцем моляся о стаде твоем, избавити град твой и люди от вражия работы, вопиющыя: благословен Бог отец наших.

Всехвальный глас, и мольбу тебе возсылаем, к раце мощей твоих приходяще, блаженне михаиле: проси мира народу нашему и душам нашым оставления грехов, поющым: благословен Бог отец наших.

*Богородичен:*

Неисписанная многими пророки, не сведома же бысть, Дево, небесными служащими Богу ангелы: ныне же, тя вси ведуще Богородицу, твоея требуем помощи и заступления, благословенная.

*Ин. Ирмос:*

Росодательну убо пещь содела ангел преподобным отроком, халдеи же опаляющее веление божие, мучителя увеща вопити: благословен еси, Боже отец наших.

Лестию прелукаваго древле, очервлена бысть земля кровию авеля братоубийственною рукою каина: ныне же кровию твоею окропившися, благоухания жертву Христу приношает, вопиющи: благословен Бог отец наших.

Божественна и пресветлая память твоя, яко небо светозарно показася, яко солнце светоносно (с. 424) просвещая, без сумнения Христу вопиющыя: благословен еси, Боже отец наших.

Кто не удивится, и кто не воспоет и прославит верно преславнаго мученика Христова михаила, Христова ради смирения возненавидевша диадиму и царство;

*Богородичен:*

Тобою нам, Дево, свет возсия темным, и отпуст плененным: ты бо родила еси зиждителя всех Бога, у негоже испроси, пречистая, послати верным велию милость.

*Песнь и~. Ирмос:*

Покрываяй водами превыспренняя своя, полагаяй морю предел песок, и содержай вся, тя поет солнце, тя славит луна, тебе приносит песнь вся тварь, яко содетелю всех во веки.

В нарочитый день святаго преставления радостно празднуем, песнь молебную Христу возсылающе, нетленным венцем венчавшу тя, прехвальне михаиле: проси нам оставления грехов, славящым тя верно.

Похвальныя цветы, яко царский венец богомудрей твоей главе в память приносим, юже Христос нетлением венча, преблаженне михаиле: молися о стаде твоем, избавитися граду твоему от всякия беды.

Ливан ли гору наречем тя, богомудрая ксение, или фисон реку, добрейши сапфира, и камения честнаго, блаженнаго михаила рождшую, имже просветися российская страна, иже и молится за нас ко Господу;

*Богородичен:*

Гордыню и шатания низложи, и советы неправедныя князей разори, и зачинающыя рать погуби, о Мати божия, пречистая Дево! верных людей рог возвыси, да твой, пречистая, праздник славим, Богородице Дево, во веки вся. (с. 425)

*Ин. Ирмос:*

Из пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. тя превозносим во вся веки.

Просиявши днесь пресветлая память твоя, преблаженне, верныя созывает ны на торжество, прославити терпения твоя, Христу же вопити: благословите, вся дела господня, Господа.

Тело твое святое и преблаженное приимши святая церковь, днесь веселится с верными, предивная чудеса видящи, Христа превозносим во веки.

Богоявленный новый страдалец тебе, Христе, единаго возлюби, и люди настави пети тя, творца всех: благословите и превозносите его во веки.

*Богородичен:*

Свет и светодавца слово зачала еси, и неизреченно родила еси пресущнаго: дух божий, Дево, в тя вселися. тем тя поем, чистая, во веки вся.

*Песнь ф~. Ирмос:*

Чужде матерем девство, и странно девам деторождение: на тебе, Богородице, обоя устроишася. тем тя вся племена земная не престанно величаем.

Приими похвалу от раб недостойных, и молитву о нас сотвори к Богу, честно творящих твою память, да от бед и печалей и грех лютых свободимся, тя величающе.

Яко голубица целомудрая, на финикс добродетели возшел еси, крила имущи священна и позлащенна, имиже возлетев, в райстей пищи водворяешися, преблаженне.

Предстоя у престола всех Владыки, боговидче михаиле, о творящих честное твое празднество, граду нашему (с. 426) избавитися от напастей и бед, здравие и победу всем православным Христианом на противныя враги, испроси молитвами твоими.

*Богородичен:*

Высокий царю, со отцем седяй, и от серафим поемый, призри на мольбу матерню, юже ти за ны днесь приносит. очисти грехи нашя, и спаси град, и люди умножи, и даждь нам здравие телеси, и на поганыя победу, молитвами рождшия тя.

*Ин. Ирмос:*

Бога человеком не возможно видети, на негоже не смеют чини ангельстии взирати: тобою бо, всечистая, явися человеком слово воплощенно. егоже величающе, с небесными вои тя ублажаем.

украшен быв божественными добротами, страдании твоими к Богу востекл еси, венец победы от него приемь. тем твоя певцы поминай, да тя непрестанно величаем.

*От*
млада возраста освяти тя вседетель Бог, и кормчия изрядна плавающым в мори жития показав. тем согласно почитаем память твою.

Приим блаженный покой, не престай моляся, преславне, святых блаженству причаститися нам, чтущым память твою, михаиле, преславную.

*Богородичен:*

Богородице Дево, рождшая слово, паче словесе, зиждителя твоего, того моли за ны, с сим блаженным михаилом, верно чтущыя тебе, Богородице.

*Светилен:*

Светило нам просиявшее в последнее время, просвети ны, твоя певцы, святый великомучениче михаиле, и моли за ны Господа, чтущыя память твою.

*Дважды.*
(с. 427)

*Слава, и ныне, праздника.*

*На хвалитех стихиры, праздника, г~. И святому, г~. Глас а~.*

*Подобен:*
Небесных чинов:

Светозарна и свята, и благообразна, * князя же и мученика * всепразднственная память, * яже всю землю просвещающи, * и мрак греховный отгоняющи, * врачеваний благодать источает.

Каплями кровей святыми, * очервленив ризы твоя, святе михаиле. * тем веселым сердцем * память твою празднующе, * молимся непрестанно, * да молишися за вся ны.

Яко звезда светлая мир просвещаеши, * чудесными блистаньми, * страстотерпче михаиле, * мрак греховный отгоня. * тем восхваляем радостно, * похваляюще твою память.

*Слава, глас и~:*

Приидите, днесь, собори российстии, и видите, яко суд без вины приемлет мученик михаил, яко агнец беззлобив заколен бысть от окаяннаго кавгадыя, и повержено бысть тело его на земли, и никимже вреждено бысть. и сей убо венчася, той же без памяти погибе: и сей в мире славимый есть, он же в геенне мучится, сей же Христа Бога молит о душах наших.

*И ныне, праздника. Славословие великое, и отпуст.*

*На литургии: Блаженна от канона праздника, песнь а~: и святаго, песнь з~. Прокимен:*
Возвеселится праведник о Господе, и уповает на него. *Стих:*
услыши, Боже, глас мой, внегда молитимися к тебе. *Апостол к римляном, зачало ч~ф. Аллилуиа.*
Праведник, яко финикс, процветет: *Стих:*
Насаждени в дому господни: *Евангелие иоанна, зачало н~в. Причастен:*
В память вечную будет праведник:

