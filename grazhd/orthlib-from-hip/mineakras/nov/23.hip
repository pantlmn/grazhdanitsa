<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 428)

*Месяца тогоже в к~г-й день.*

*Иже во святых, отец наших, амфилохиа, епископа иконийскаго: и григориа, епископа акрагантийскаго:*

*И святаго благовернаго великаго князя александра невскаго, владимирскаго и новгородскаго, нареченнаго во иноцех алексиа:*

Служба его писана по сей службе.

*И память перваго воронежскаго святителя митрофана, в схимонасех макариа.*

Служба его писана в приложении.

*На*
Господи, воззвах, *стихиры святых на з~. Стихиры святаго амфилохиа, глас д~. Подобен:*
Дал еси знамение:

Нрав самовластный * и помысл самодержавный * на страсти наследовав, лучшему * дал еси умодержавно, всеблаженне, * владычество на горшее, * мерилом праведнейшим, отче, уравнив. * сего ради ключимый к боговидению был еси * и Бога разумению, * иерарше богодохновенне.

Сети сокрушил еси, * и ловления разрушил еси ересей, преподобне, * догматов правостию, * и богословием известнейшим, * разделения избег, * и злейшаго, отче, стеснения. * в пределех же пребыв * благочестивыя нашея веры, Троицу проповедал еси во единице божества.

Хитростно умудрив * на земли царствующаго, * того претекл еси сына непоклонна, * разумно научая, * яко непоклонну презираему сыну, * негодует отец теплейше, * иже сего прежде век родив паче ума (с. 429) нестрастно, * яко безтелесна, * яко той весть, преподобне.

*Ины стихиры, святаго григориа, глас и~. Подобен: О*
преславнаго чудесе!

отче священне григорие, * от пелен Богу * возложен прилепився, * неослабными мановении вся сотворшему, * и уже от сего облиставаемь, * страстей прешел еси нощь, * и возсиял еси свет врачеваний и чудес благодати, * отгоня многолетныя недуги, * и прелестныя духи.

отче чудный григорие, * светоявленьми ум * чисто облиста, * страстей успил еси многоволненное море, * и безстрастием летая * чистейшими крилы * достигл еси, идеже неизреченная доброта и недомысленная, * о нас всегда моляся, * благохвалящих тя.

отче отцев григорие, * священства правило, * целомудрия образ, * монашествующих крепость, * церкве утверждение, * любве светильник, * престол чувства, * источник чудес, * язык огнедохновенный, * уста сладкоглаголива, * сосуд божественнаго духа, * и умный был еси рай, богоблаженне.

*Слава, и ныне, глас д~:*

Приидите, вси вернии, едину непорочную восхвалим, от пророков проповеданную, и в храм приведенную, прежде век пронареченную матерь, и в последняя лета явльшуюся Богородицу. Господи, молитвами ея, мир твой подаждь нам и велию милость.

*На стиховне стихиры, глас а~. Подобен:*
Небесных чинов:

Да приведутся, глаголет богоотец Давид, * царю девы в храм Господень, * в след тебе, Дево, * со светлыми свещами ликовствующе, * и во святая приводяще тя, чистая * яко святый кивот божий.

*Стих:*
Приведутся царю девы в след ея, искренния ея приведутся тебе.

Да уготовятся двери * и да отверзаются храма господня, * (с. 430) и дом славы, * и едину пребольшую небес, * паче ума бывшую, да приемлют радующеся, * и Христа Cпаса да воспоют.

*Стих:*
Приведутся в веселии и радовании, введутся в храм царев.

Да отверзаются двери божественнейшаго храма, * да приемлют внутрь небесную дверь, * и да торжествует человеческое естество, и да взыграют ангели, * спразднующе обои купно с нами * Богоматере вход.

*Слава, и ныне, глас е~:*

Возсия день радостен и праздник всечестен: днесь бо, яже прежде рождества и по рождестве Дева пребывши, в в храм Господень приводится, и радуется захариа старец, родитель предтечев, и вопиет весело: приближися предстательница скорбящих в храм святый, яко святая, освятитися во обителище всецаря. да веселится иоаким праотец, и анна да радуется, яко принесоша Богу, яко трилетствующую юницу, непорочную владычцу. матери, срадуйтеся, девы, взыграйте, и неплоды, сликовствуйте, яко отверзе нам небесное царство пронареченная всецарица. радуйтеся, людие, и веселитеся.

*Тропарь глас д~:*

Боже отец наших, творяй присно с нами по твоей кротости, не отстави милость твою от нас: но молитвами их в мире управи живот наш.

*Слава, и ныне, праздника.*

*На утрени, на*
Бог Господь, *тропарь праздника, дважды. Слава, святых: И ныне, праздника.*

*По а~-м стихословии, седален, глас а~. Подобен:*
Камени запечатану:

Святая святых, Богородице, сущи, достойно приведеся жити во святая, яко одушевлен Господень кивот, и святаго духа (с. 431) истинно вместилище божественное, Дево Мати. темже вселися в тя, иже отцу единородный, и святому духу соестественный, твой сын неискусомужно, обоготворив все человечество.

*Слава, и ныне, тойже.*

*По в~-м стихословии, седален, глас д~. Подобен:*
Явился еси:

Веселия днесь вселенная исполнися вся, в благознаменитом празднице Богородицы, зовущи: та есть сень небесная.

*Слава, и ныне, тойже:*

*Канон праздника, глас а~, со ирмосом на з~: Ирмосы по дважды.*

*Песнь а~. Ирмос:*

Песнь победную поим вси Богу, сотворшему дивная чудеса мышцею высокою, и спасшему Исраиля, яко прославися.

Стецемся днесь Богородицу почитающе песньми, и торжествуим духовный праздник: в храм бо Богу дар приносится.

Песньми да воспоим Богородицы славное предшествие: к храму бо днесь, яко храм божий, приносится пророчески, дар многоценный.

Анна непорочная радовашеся, яко дар многоценен Богу приносящи в храм матерски: иоаким же с нею торжествует светло.

Давид, праотец твой воспе тя древле, Дево богоневесто, дщерь глаголя тя царя Христа. егоже и родивши матерски младенца доила еси.

*И святых два, на и~. Канон святаго амфилохиа, егоже краегранесие:*

Прелести смеющася пою пастыря. *Феофаново.*

*Глас д~. Песнь а~. Ирмос:*

Моря чермную пучину невлажными стопами древний пешешествовав Исраиль, крестообразными моисеовыма рукама амаликову силу в пустыни победил есть.

Словеса злочестивых ересей и кичения, православия (с. 432) зарею просвещен, удобно разорил еси: в немже тебе чтущыя, священноявленне, сохрани.

Иже всех спасения присно хотяй Господь, священныя тя паствы путевожда, иерарше, предлагает, словом и житием светяща изрядно видев.

Законно пострадати избрав по Христове церкви, всеоружием, отче, креста себе оградил еси, и победитель благодатию и венечник явился еси, славне.

*Богородичен:*

Слово отцу собезначальное, и соприсносущное, и того существа зрак, рождшему суща, из тебе воплощенна родила еси несказанно, неискусобрачная.

*Ин канон святаго григориа, егоже краегранесие:*

Чудодейственному григорию почудися. *Иосифово.*

*Глас и~. Песнь а~. Ирмос:*

Сокрушившему брани мышцею своею, и проведшему Исраиля сквозе чермное море, поим ему, яко избавителю нашему Богу: яко прославися.

Зарями духа просвещаемь присно, священне григорие, и светозарна звезда быв, всего мя озари молитвами твоими, яко да воспою тя.

Иже предведец всех, облагодатствив ум твой богоданными сияньми, от пелен тя освящает, божественными добродетельми сияти хотяща, отче, и чудесы.

Дремание от веждей уныния отверг, светильник бодрый ты явился еси, богоносе, показав вещми звание твое, григорие истинствующее.

*Богородичен:*

Богородицу тя господственно и истинно исповедую: родила бо еси Господа несказанно, во дву существах и хотениих, пречистая Дево, разумеваема. (с. 433)

*Песнь г~. Ирмос:*

Да утвердится сердце мое в воли твоей, Христе Боже, иже над водами небо утверждей второе, и основавый на водах землю, всесильне.

Торжествуим празднолюбцы, и срадуимся духом, во святем празднице учреждающеся днесь, дщере царевы, и матере Бога нашего.

Иоакиме, радуйся днесь, и веселися, анно, духом, рожденную из вас Господу приводяще трилетствующу, яко юницу чисту всенепорочную.

Божие селение во храм святый приводится Богородица мариам, плотию трилетствующая, и той свещесветят девы, предтекуще.

Божия агница неблазненная, и голубица нескверная, боговместимая скиния, славы освящение, в скинии святей обитати избра.

*Ин. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище и утверждение.

Божественное и светозарное твоих догматов сияние, погаси злочестивый полк еретический, амфилохие славне.

Вод животворных яко река сый от Бога исполнена, первосвященник быв, имиже благочестивии напаяемся.

Богатыми лучами просвещаемь, ум осиял еси тайным, преподобне, твоих учений благолепием.

*Богородичен:*

Свещник тя светозарный, и душепитательную благочестия трапезу, и кивот, пречистая, вси вернии возвещаем.

*Ин. Ирмос:*

утвердися сердце мое во Господе, вознесеся рог мой в Бозе моем, разширишася на враги моя уста моя, возвеселихся о спасении твоем. (с. 434)

Сего ради твой прием, отче, труд зиждитель, старцу приведе тя в пустыню, учащу тя, григорие, всякаго писания сказанию.

Всю провождая седмицу безпищен, отче, питался еси снедию небесною, твоих слез дождем напаяемь, и божественно наслаждаемь.

*От*
Бога тебе, иерарше, пространство сердца дадеся: источил бо еси богатно учений чистейшыя воды, сердца верных напаяющыя.

*Богородичен:*

Глаголы проповедников богоглаголивых исполнишася: се бо роди Дева младо отроча, адама древнейшее и сопрестольное родителю.

*Кондак праздника, глас д~. Подобен:*
Вознесыйся:

Пречистый храм спасов, многоценный чертог и Дева, священное сокровище славы божия, днесь вводится в дом Господень, благодать совводящи, яже в дусе божественном, юже воспевают ангели божии: сия есть селение небесное.

*Икос:*

Неизреченных божиих и божественных таин зря в Деве благодать являему, и исполняему явственно, радуюся, и образ разумети недоумеюся, странный и неизреченный: како избранная чистая, едина явися паче всея твари видимыя и разумеваемыя; темже восхвалити хотя сию, ужасаюся зело умом же и словом, обаче дерзая проповедаю и величаю: сия есть селение небесное.

*И кондак григориа, глас д~. Подобен:*
Явился еси днесь.

Светилучными сиянии церковь святаго духа световодит свелое совершающыя твое успение, преподобне отче всеблаженне григорие. (с. 435)

*Седален, глас тойже. Подобен:*
Скоро предвари:

Просвещаеши концы в твоей памяти, мудре: тело бо твое источает исцелений источник, амфилохие славне. темже и немощи избавляеши всякия, верою приходящыя к честному твоему храму: сего ради и ныне моли спастися нам.

*Слава, глас и~. Подобен:*
Премудрости:

*От*
пелен Господу возложен, яко древле преславный самуил, такожде зовущаго тя Cпаса послушал еси, и душу очистив добрых подаяньми, священства благодать достойно взял еси. темже на злаце божественнаго знания паствовав паству, врачеваний изблистал еси действа, григорие: моли Христа Бога, грехов оставление даровати празднующым любовию святую память твою.

*И ныне, праздника, глас д~. Подобен:*
Скоро предвари:

Давиде, пред\ъиди в храм божий, и радуяся приими царицу нашу, и той возопий: вниди, госпоже, в храм царев, вниди: еяже слава покровенно разумеется, из неяже хощет источитися нам всем свет, Христос.

*Песнь д~. Ирмос:*

Духом провидя, пророче аввакуме, словесе воплощение, проповедал еси, вопия: внегда приближитися летом, познаешися, внегда приити времени, покажешися. слава силе твоей, Господи.

Пророче исаие, прорцы нам: Дева кто есть, имущая во чреве; яже из иудина корене прозябши, и рождшися из Давида царя, семене святаго, плод благославный.

Начинайте, девы, и воспойте песни, руками держаще свещы, чистыя Богородицы предшествие хваляще, ныне грядущыя во храм божий купно с нами празднующе.

Иоакиме и анно, веселитеся ныне, во храм приводяще Господень чистую Бога матерь, Христа всецаря будущую, (с. 436) от вас же рождшуюся, яко трилетствующую юницу.

Святая святых сущи, чистая, во храм святый возлюбила еси вселитися, и со ангелы, Дево, беседующи пребываеши преславне, с небесе хлеб приемлющи, питательнице жизни.

*Ин. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Амфилохиа божественнаго и богоглаголиваго священное торжество, богомудрии, приидите верою восплещим, того ученьми и богословием укрепляеми.

Невестоводец, богоносе, церкве сущия в Христе быв, добротою словес сию украсил еси, и красотою православия уяснил еси.

Богословный твой язык и богоглаголивый, начальныя Троицы единочестную державу всем уясни, и едино божество чтити в трех впостасех.

*Богородичен:*

Новую скинию тя, Дево, разумеваем, и чистое святилище всех Владыки: того бо родила еси плотию по впостаси стекшася, всенепорочная.

*Ин. Ирмос:*

услышах, Господи, слух твой и убояхся, яко неизреченным советом, Бог сый присносущный, от Девы прошел еси воплощся. слава снизхождению твоему, Христе, слава силе твоей.

Земля яко добра, процвел еси сторичествующий, отче, клас, и серпом твоих учений пожал еси еретическое злочестивое мнение, собора поборник явився, преподобне григорие.

Небесный тя суд архиереа, божий угодниче, показует добре путеводствити паству, юже стяжа кровию Христос, проведый твоея души, отче, светлость.

Храм божий был еси очищен страстей скверны, и (с. 437) в храме священнем предстоя, духа пришествие приял еси яве, видом чистыя голубицы, Христу тя прославльшу.

*Богородичен:*

Род человеческий спасеся, паче ума твоим рождеством: и сущии во тме тления, пречистая владычце, видеша свет возсиявший из чрева твоего, виновнаго нашего, отроковице, возздания.

*Песнь е~. Ирмос:*

Светлый нам возсияй свет присносущный, утренюющым о судьбах заповедей твоих, Владыко человеколюбче, Христе Боже наш.

Да светлоносим, православнии вси, стекающеся и славяще Богоматерь, яко Господу днесь приводится, яко жертва благоприятна.

Да веселятся праотцы днесь, владычце, и да радуется рождшая тя со отцем твоим, яко плод их Господу приносится.

Многоименитую и славнейшую, непорочную юницу, яко плотию рождшую божественнаго тельца, вси воспоим, верно празднующе.

уневещения написуются божественная знамения, паче ума рождества твоего, чистая Дево, днесь духом святым в дому божии.

*Ин. Ирмос:*

Ты, Господи мой, свет в мир пришел еси, свет святый, обращаяй из мрачна неведения верою воспевающыя тя.

Просвещаемь светом трисолнечнаго божества, сел еси на престоле архиерейства, богомудре амфилохие.

Всецела тебе самаго Богу освятил еси, и был еси богопроповедник велегласен, отче, всеблаженне амфилохие.

Радостный нам праздник и всесвященный наста, божественнаго и мудраго учителя, мир освящающий.

*Богородичен:*

О всех верных благолепное удобрение, пречистая (с. 438) Богомати! души моея скверну омый молитвами твоими.

*Ин. Ирмос:*

Мрак души моея разжени, светодавче Христе Боже, началородную тму изгнав бездны, и даруй ми свет повелений твоих, слове, да утренюя славлю тя.

Глаголом твоим очищаеши смрадныя немощи прокаженнаго иногда, пришедшаго к тебе верою: от Бога бо приял еси благодать чудес, мудре, якоже елиссей божественный, богомудре григорие.

Отверзл еси молитвою твоею гугниваго уста и уши, григорие, врачеваний, всеблаженне, действом обогатился еси, и изрыгнул еси богословия глубину, моря безбожных изсушающу.

Земнаго пристрастия очищся, отче, яко петр первоизбранный апостолов, сению твоею целения совершаеши, содержимыя лютыми недугов нападеньми божественно врачуя.

*Богородичен:*

Недр отеческих не истощив, во еже воплощатися, всенепорочная, в твоих недрех видится держимь, яко младенец: егоже милостива сотвори, благочестно тя чтущым, Дево богоневесто.

*Песнь з~. Ирмос:*

Пророка иону подражая, вопию: живот мой, блаже, свободи из тли, и спаси мя, Cпасе мира, зовуща: слава тебе.

Празднуим, вернии, праздник духовный матере божия, воспевающе благочестно: есть бо святейша небесных умов.

Песньми духовными восхвалим, вернии, матерь света, яко днесь нам явися предходящи в храм божий.

Нескверная агница, и чистая голубица, приведеся обитати в дом божий, яко непорочная, пронареченная быти Мати божия. (с. 439)

В храм законный входы совершает храм божий, небесная скиния: из неяже нам сущым во тме свет возсия.

*Ин. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

умертвив в плоти долеревностное мудрование, безстрастия благодатию одеялся еси, отче священнотаинниче, и всечистыми учении Троицу проповедал еси.

*Дважды.*

Страхом оградився божественным, богоприятне, и душу от скверн чисту содеяв, богословия явился еси священнейший орган, преподобне.

*Богородичен:*

Чистое тя и святое ведяще селение царя славы, и храм и престол превысочайшаго, молим душы нашя спасти, всепетая.

*Ин. Ирмос:*

Якоже пророка избавил еси из глубины преисподния, Христе Боже, и мене от грехов моих избави, яко человеколюбец, и управи живот мой, молюся.

укрепляется отроковица, телом разслабленная в летех множайших, молитвою твоею, преподобне, верно пришедши к тебе, и виновнаго всех величает Христа.

Стопам последуя владычним, житием непорочным, славне, неправедне оскорбляемь и оклеветаемь, не изничтожен пребыл еси.

Злобою соживущии, тя незлобиваго агнца, яко свирепии зверие восхитивше, в темницу осудиша, хранима, отче, божественною благодатию.

*Богородичен:*

ум разумети недоумеет великое твоего рождества таинство: Бога бо родила еси, человека бывша, приснодево, необмысленнаго. (с. 440)

*Кондак святаго амфилохиа, глас в~. Подобен:*
Вышних ищя:

Божественный гром, труба духа, веры садоделателю, и сечиво ересей, иерарше амфилохие, Троицы угодниче великий, со ангелы предстоя присно, моли непрестанно о всех нас.

*Икос:*

*От*
духа святаго премудрый иерарх Христов вдохнувся, церковь запечата: имея бо силы действо, славный таинник, и учитель веры приятен, услышав благочтение божественных писаний, воображение живоноснаго и честнаго креста творением, евномиа отгна, и веру уяснив проповедая Христа, молит непрестанно о всех нас.

*Песнь з~. Ирмос:*

Пещь, Cпасе, орошашеся, отроцы же, ликующе, пояху: отцев Боже, благословен еси.

Ликовствуим празднолюбцы днесь, воспоим чистую владычцу, иоакима и анну достойно чтуще.

Пророчествуй Давиде, глаголя духом: приведутся девы в след тебе, приведутся тебе во храм царицы матери.

Радовахуся ангелов чини, веселяхуся праведных дуси, яко божия Мати во святая приводится.

Приемлющи пищу небесную, преспеваше мудростию и благодатию, бывши Мати по плоти Христа Бога.

*Ин. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Таинственнейшым боговещанием твоим внемлюще любовию, ариева, отче, разсечения божества избегаем, Троицу несозданную и единосущную верою славяще.

Обличаема учением твоим македониа, отче, зряще, (с. 441) духа благаго, отцу же и сыну спокланяема, и собезначальна, верою славим.

Словом уяснив, еже паче слова, слова воплощение, чествовати в двух существах единаго Бога, богомудренно научил еси, и разделения и смешения бежати, богоприятне.

*Богородичен:*

Вси, усердно Богородицу восхвалим, приидите, верою спасшиися, из нея рождшагося вседержителя, благословена ты в женах еси, вопиюще, всенепорочная.

*Ин. Ирмос:*

Ангелом отроки из огня спасый, и гремящую пещь преложивый на росу, благословен еси, Боже отец наших.

Чудодействует зиждитель, судиму тебе, блаженне, блудница бо женищо стремлением взята демонским, всем показа тя чиста, григорие.

Светоподательнии божественнии ученицы спасовы, тебе представше, преподобне, привязана древу разрешают, радостно лобызающе.

Терпению твоему, отче, Владыка внемля, чудодействы большими тя священно украшает, недугов мрак отгоняща.

*Богородичен:*

Матеролепно всех родила еси зиждителя, и руками понесла еси, яко херувимский престол, содержащаго вся, неискусобрачная.

*Песнь и~. Ирмос:*

Егоже ужасаются ангели и вся воинства, яко творца и Господа, пойте священницы, прославите отроцы, благословите людие, и превозносите во вся веки.

Веселится днесь светло иоаким, и анна непорочная Господу Богу приносит жертву, данную ей от обещания святую дщерь.

Хвалятся святии Давид и иессей, и иуда чтится: из (с. 442) корене бо их израсте плод, Дева чистая, из неяже родися Бог превечный.

Мариа пречистая и одушевленная скиния, приводится днесь в дом божий, и приемлет сию захариа руками, яко освященное сокровище господне.

Яко дверь спасительную, и гору мысленную, яко лествицу одушевленную, почтим, вернии, воистинну, Деву и матерь божию, благословенную руками иереев.

*Ин. Ирмос:*

Руце распростер даниил, львов зияния в рове затче, огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

украсишася песненно уста твоя богословящая ясно, Троицу несозданну, безначальну, единосущну, неслитну треми впостасьми, отче богомудре. ейже вопием: благословите, вся дела господня, Господа.

Богатство тебе и славу честную впостасная мудрость даде, богословившу ти, премудре, благочестно, и ересей низложившу гордыню, и любовию поющу: благословите, вся дела господня, Господа.

Иже всем подаяй жизнь, яко иерарха верна, и богоглаголива, в церковь тя преподобне первородных вводит, священствующа таинственно, и верно поюща: благословите, вся дела господня, Господа.

*Богородичен:*

Се ныне оскуде яве от иудина колена начальник и вождь: ты бо, всенепорочная, родила еси, самаго отлежащаго ждание языков Христа: емуже поем: благословите, вся дела господня, Господа.

*Ин. Ирмос:*

Покрываяй водами превыспренняя своя, полагаяй морю предел песок, и содержай вся, тя поет солнце, тя славит (с. 443) луна, тебе приносит песнь вся тварь, яко содетелю всех во веки.

Отрешается раны демонския страшныя молитвою твоею, блаженне, яже лукавством пребеззаконных мужей оклеветавшая тебе праведнаго отроковица: и посреде собора тя прославляет подвигоположник Бог, во вся веки.

Темнаго омрачения исполняются лукавством на тя поучившиися, отче, и сияет твое светозарное житие, пред отцы, григорие, в ихже пришествии, углие держа рукою, чудодействовал еси.

Яко звезда светлейшая, явился еси истинно на высоте, отче, церковней, озаряеши ны добродетельми всегда, и чудес лучами, поющыя твою светоносную память, святителю богомудре григорие.

*Богородичен:*

Преславное рождество твое, помышления наша ужасает, едина благословенная: Бог бо из тебе плоть прият, еже бе пребыв, Богородице, невращен естеством: егоже превозносим во веки.

*Песнь ф~. Ирмос:*

Светоносный облак, в оньже всех Владыка, яко дождь с небесе на руно сниде, и воплотися нас ради, быв человек, безначальный: величаем вси яко матерь Бога нашего чистую.

Из праведных произыде, иоакима и анны, обещания плод, богоотроковица мариа: и яко кадило приятное, плотию младенствующи, приводится во святилище святое, яко святая во святых обитати.

Младенствующую естеством, и паче естества явльшуюся матерь божию, восхвалим песньми: в храм бо законный Господу днесь приводится, в воню благовония праведных, яко плод духовный.

Со ангелом, еже радуйся, Богородице приличне возопиим, (с. 444) вернии: радуйся, вседобрая, невесто. радуйся, облаче светлый, из негоже нам возсия Господь, во тме неведения седящым. радуйся, всех надеждо.

Святых святая и Богомати марие, молитвами твоими, чистая, свободи ны от сетей вражиих, и всякия ереси, и скорби, верно покланяющыяся образу святаго твоего зрака.

*Ин. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Едино триипостасное естество всеблагочестно богословив, всесвятую Троицу богоначальную, непостижную, ныне от нея почествовался еси, священноявленне амфилохие.

Имея к Богу дерзновение, яко иерарх, богоносе, священную и светоносную совершающих память твою, всеблаженне, всегда поминай, твоему владыце предстоя.

Даваеши ми обильную благодать, похвалы тебе, богомудре, сплетшу усердным сердцем, грехов разрешение просящу, яко святитель вернейший, преподобне отче амфилохие.

*Богородичен:*

Адамова убо внука явилася еси, божия же Мати позналася еси: ты бо от века явилася еси святейши всякия твари, благословенная пречистая. тем тя вси величаем.

*Ин. Ирмос:*

Благословен Господь Бог Исраилев, воздвигнувый рог спасения нам в дому Давидове отрока своего, в нихже посети нас восток с высоты, и направил ны есть на путь мира.

Се, светлое торжество, се память священная, се благодать всем сошедшымся верным, обильно врачевания точащи, приступим: точит бо нам григориева рака просвещение приснотечное и безсмертие. (с. 445)

Яко река исполнился еси вод Христовых, яко маслина елей точиши жизни, яко финикс возвысился еси, григорие, яко лоза, гроздие нам добродетелей твоих носиши, от нихже напаяемся вином нетления.

Да срадуется днесь нам в памяти твоей священных собор, и преподобных множество, и всех ангел чинове: с нимиже предстоя творцу, озаряемь, отче, помяни любовию тя песнословящыя.

Освящен был еси, отче, сосуд Христов, церкве столп, и пристанище верных, и мечь, прелести изсекающий, источник исцелений, и глубина божественных разумений, и свеща неугасающая, и пастырь пастырей.

*Богородичен:*

Свет рождшая безлетный возсиявший из отца, просвети мою, отроковице, душу и ум, далече от мене отгонящи тму, Дево, страстей: да тя ублажаю присноблаженную, верных надежду.

*Светилен святаго амфилохиа. Подобен:*
учеником:

Бог положением быв, в безвещественнем причащении божия естества, всемудре, от ангел помазався святитель божественному причту, ходатайствуя создателю и созданию, богоприятне амфилохие отче. темже твою совершающе память, тя воспеваем, избавляеми молитвами твоими, от тли и напастей.

*Слава, святаго григориа:*

Постнически житие твое украсив, мудре отче, и честныя, григорие, Христовы церкве иерарх явился еси, блаженне: православных просвещая зарями учений твоих, и неизглаголанными чудесы. темже твое пресвятое успение совершающым испроси молитвами твоими душевное спасение. (с. 446)

*И ныне, праздника. Подобен:*
Жены услышите:

Юже древле предвозвести пророческое сословие, стамну и жезл, и скрижаль, и несекомую гору, марию богоотроковицу, верно да восхвалим: днесь бо вводится во святая святых воспитатися Господу.

*На стиховне стихиры, глас в~. Подобен:*
Доме евфрафов:

Взятся градеж средостения, божественным истинно, * Богородицы вхождением, * и дольняя с вышними * ныне совокупихомся.

*Стих:*
Приведутся царю девы в след ея, и искренния ея приведутся тебе.

Воспеша девственнии лицы * божественную песнь, * провождающе в дом божий, * свещеносныя, * едину всенепорочную.

*Стих:*
Приведутся в веселии и радовании, введутся в храм царев.

Внутрь святилища, * святую святых, * Богородицу сущую, * о захарие, приемли, * во святая святых.

*Слава, и ныне, глас з~:*

Днесь, собори верных, сошедшеся, духовне да торжествуим, и богоотроковицу, Деву и Богородицу, в храм Господень приводиму, благочестно восхвалим, пред\ъизбранну от всех родов, во обителище всех царя Христа и Бога: девы, свещы носяще, пред\ъидите, приснодевы, чтуще честное происхождение: матери, печаль всю отложивше, радостно споследствуйте матери Бога бывающей, и радости мира ходатаице. вси убо радостно, еже радуйся, со ангелом возопиим обрадованней, присно молящейся о душах наших.

*На литургии: Блаженна праздника, песнь д~-я и е~-я, и з~. Прокимен, глас з~:*
Честна пред Господем смерть преподобных его. (с. 447) *Стих:*
Что воздам Господеви о всех, яже воздаде ми; *Апостол к евреем, зачало тл~д. Аллилуиа, глас в~:*
Священницы твои облекутся в правду, и преподобнии твои возрадуются. *Стих:*
Закон Бога его в сердце его: *Евангелие матфеа, зачало р~г. Причастен:*
Радуйтеся, праведнии, о Господе:

*Служба благовернаго великаго князя александра:*

*На малей вечерни, стихиры, глас а~. Подобен:*
Всехвальнии мученицы:

*От*
благочестиваго корене * святопомазанная розга произшед, * плод произнесе себе * преподобия и правды, * премирно благоухая, верно от души чтущыя тя: *. о нихже со ангелы Христу молися, блаженне, * даровати мир * и велию милость.

*Дважды.*

Земных всех возгнушався, * к небесным духом прилепил еси себе. * тем безплотных подражав житие, * со святыми всеми водворился еси. * с нимиже, преподобне, Христу молися, * память твою творящым * подати мир * и велию милость.

Благочестием и верою * пресветло украшен, * яко благочестив скиптроносец и преизряден, и преименит пресвятыя Троицы * поборник был еси: * от неяже просветився, * чудес свет миру * провозсиял еси, * и молитвенник явился еси о душах наших.

*Слава, глас з~:*

Преподобне отче александре, измлада возлюбив Христа, богоименит венценосец был еси, преподобием и правдою светло украшен: милостынями же и чистотою, (с. 448) пространное селение был еси духа святаго: емуже непрестанно молися, о еже сохранити отечество твое и град твой, от поганых необоримым быти, и сыновом российским спастися.

*И ныне, праздника, глас и~:*

Давид провозглашаше тебе, пречистая, провидя освящение входа твоего в храм, в немже концы днесь празднующе, славословят тя, всепетая: яже бо прежде рождества дева, и по рождестве пребывши нетленна, Мати слова жизни. днесь в храме захариа веселится, восприем тя, владычце: и святая святых радуются, под\ъемши тя, источника жизни нашея. Сего ради и мы псаломски вопием ти: о нас моли сына твоего и Бога нашего, даровати нам велию милость.

*На стиховне стихиры, глас в~. Подобен:*
Доме евфрафов:

Дом святаго духа, * поспешением благодати, * александр явися: * темже ныне сошедшеся, * тому воспоим песнь.

*Стих:*
Честна пред Господем смерть преподобных его.

Радуйся, князей русских похвало, * и воинов соблюдение, * варваров побеждение, * сирот и вдов заступниче, * и града нашего утверждение.

*Стих:*
Блажен муж, бояйся Господа, в заповедех его восхощет зело.

Приими ныне пение * людей твоих, блаженне, * и молящымся ти * у Христа испроси от грехов избавление, * да ублажаем тя присно.

*Слава, глас и~:*

Богомудре александре, великий княже, блажен еси, яко блаженство наследовал еси, егоже ради вся земная презрев, неотложно того взыскуя, нищыя удовлил еси, сирот питатель, пленных свободитель был еси. (с. 449) тем в нестареемую радость вшел еси Господа твоего, емуже со ангелы предстоя, моли верою поющым тя гобзование щедрот подати и грехов оставление.

*И ныне, праздника, глас д~:*

Приидите, вси вернии, едину непорочную восхвалим, от пророков проповеданую, и в храм приведенную, прежде век пронареченную матерь, и в последняя лета явльшуюся Богородицу. Господи, молитвами ея, мир твой подаждь нам и велию милость.

*По трисвятом тропарь, глас д~:*

Яко благочестиваго корене пречестная отрасль был еси, блаженне александре: яви бо тя Христос, яко некое божественное сокровище российстей земли, новаго чудотворца, преславна и богоприятна. и днесь, сошедшеся в память твою верою и любовию, во псалмех и пениих радующеся, славим Господа, давшаго тебе благодать исцелений: егоже моли спасти град сей, и державе сродник твоих богоугодней быти, и сыновом российским спастися.

*Слава, и ныне, праздника, глас тойже:*

Днесь благоволения божия пред\ъображение, и человеков спасения проповедание, в храме божии ясно Дева является и Христа всем предвозвещает. той и мы велегласно возопиим: радуйся, смотрения зиждителева исполнение.

*Таже, ектениа малая:*
Помилуй нас Боже: *И отпуст.*

*На велицей вечерни стихословим,*
Блажен муж, *а~-й антифон.*

*На*
Господи, воззвах, *стихиры на и~: праздника, г~: и александра, е~.*

*Стихиры александра, глас в~. Подобен:*
Киими похвальными:

Киими похвальными венцы, венчаем блаженнаго александра; людей благоверных державу, и князей (с. 450) православных похвалу, дивнаго в чудесех: безплотных сожителя, источника божественных исцелений неисчерпаемаго, реку чудес многих, пролитие дарований духовных: егоже ради Христос земли российстей дарует мир и велию милость.

*Дважды.*

Киими похвальными венцы, увязем блаженнаго александра; благочестия управление, еретических учений обличение, церкве светлое украшение, врача премудраго и богоприятна, исцеляюща недуги и болезни нашя. егоже ради врагов шатания Христос низложи, имеяй велию милость.

Киими смиренными устнами, воспоем александра премудраго; солнца пресветлаго, всечестныя Троицы молитвенника, печальных утешение, и отчаянных заступника, похвалу земли российския, реку милости воистинну, и больных врача безмездна, смирения Христова подражателя, подающаго нам велию милость.

Киими духовными песньми, воспоем преславнаго; светильника незаходимаго солнца мысленнаго, правды правило, веселие земли российския, крепость града нашего и забрало, сирот питателя, обидимых заступника, столпа пресветлаго, просвещающаго нас чудес светлостьми, и подающа велию милость.

*Слава, глас з~:*

Всяк град и страна славному граду нашему срадуйтеся, и псаломски восплещите руками вкупе, духовно торжество днесь празднующе: се убо дивный наш врачь и спаситель александр великий, небеснаго врачевства цельбы предлагает, и в непрестанным цельбам тихо созывает, не хитростьми человеческими, ни обвязанием, но действом святаго духа, душевное и телесное (с. 451) исцеление паче естества подавая: егоже и приемлюще довольно всяк род и возраст славим Христа Бога, подающаго нам его ради велию милость.

*И ныне, праздника, глас и~:*

По рождестве твоем, богоневесто владычце, пришла еси в храм Господень воспитатися во святая святых, яко освященна: тогда и гавриил послан бысть к тебе всенепорочней, пищу тебе принося: небесная вся удивишася, зряще духа святаго в тя всельшася. темже, пречистая и нескверная, яже на небеси и на земли славима, Мати божия, спаси род наш.

*Вход. Прокимен дне. Чтения г~, писаны сего месяца в з~ день, варлааму хутынскому.*

*На литии стихиры, глас г~:*

Земля наша и страна, блаженне, чудеса твоя возвещают, и воспевают убо всюду: Христос бо тя нам светильника показа, просвещающа душы нашя.

*Глас д~:*

Людие и князи, вкупе богатии и убозии, радуйтеся, светлое днесь торжество празднующе общаго заступника, блаженнаго александра: воспевайте убо, истиннии безмолвницы и простии людие, общаго предстателя и помощника и молебника, о душах наших.

*Глас е~:*

Богоприятне и преподобне алексие, от ложесн пород свят Богу наречен еси, благими делы светло украсился еси, милостынями и чистотою сосуд святаго духа был еси, имже действуеши преславная чудеса с верою приходящым ко святому твоему гробу.

Боговенчанный александре, страны нашей держава светоносная, князей похвала велехвальная, Христиан поборниче непобедный, о нихже жив сый душу твою полагал еси: (с. 452) сице и по смерти неотступно отечество твое сохраняй, на агаряны молитвами твоими способствуя.

Богомудре александре преподобне, егда ревностию божиею разжегся, в землю шествовати неведущих Бога неотрицался еси, тамо пришествием твоим безбожнаго царя удивил еси, Христоименитым же людем тишину исходатайствовал еси. тем и днесь к Богу ходатайствуй о нас, да ущедрит ны в день судный.

*Слава, глас в~:*

Приидите, Христоименитии собори, богопочтеннии князи и благовернии, купно же со святители, и Христолюбивое множество, светло составльше псаломскую песнь божественному сему венценосцу александру, принесем рекуще: радуйся, Троицы поборниче великоименитый: радуйся, крестоносных князей похвало боговенчанная: радуйся, Христиан рог богоносный, о нихже Христу моляся не оскудей, даровати мир и велию милость.

*И ныне, праздника, глас е~:*

Возсия день радостен и праздник всечестен: днесь бо яже прежде рождества, и по рождестве Дева пребывши, в храм Господень приводится, и радуется захариа старец, родитель предтечев, и вопиет весело: приближися предстательница скорбящих в храм святый, яко святая, освятитися во обителище всецаря. да веселится иоаким праотец, и анна да радуется, яко принесоша Богу, яко трилетствующую юницу, непорочную владычцу. матери, срадуйтеся, девы, взыграйте, и неплоды сликовствуйте, яко отверзе нам небесное царство пронареченная всецарица, радуйтеся, людие, и веселитеся.

*На стиховне стихиры, глас а~. Подобен:*
Небесных чинов:

Яко велие солнце * явился еси, блаженне, вселенней, * (с. 453) чудесы страшными просвещая весь мир. * тем вси сошедшеся, * Христа воспоим, спасающаго ны от бед * молитвами твоими.

*Стих:*
Честна пред Господем смерть преподобных его.

Светом сияя * божественныя благодати, * и чудодействуеши непрестанно. * и ныне моли Христа Бога, * блаженне александре, * избавити от бед душы нашя.

*Стих:*
Блажен муж бояйся Господа, в заповедех его восхощет зело.

Не от рима возсиял еси, * ни от сиона, богомудре, * но в российстей земли явился еси, * чудотворец преславен, * исцеление подавая неоскудно * всем приходящым с верою.

*Слава, глас а~. Самогласен:*

Радуйся и веселися, граде владимире, и светло торжествуй, и ликуй Христова церковь, в нейже положено честное тело блаженнаго александра, тело драгое, тело преславное, тело чудеса точаще всем приходящым с верою. Приидите, вси людие: приидите вернии поклонимся, тецыте и соберитеся, и псаломски того воспоим радующеся, и облобызаем честно мощи дивнаго врача нашего, печальных присную утеху, и отчаянных надежду, похвалу земли российстей, пособника на враги и всем человеком заступника, и молитвенника о спасении душ наших.

*И ныне, праздника, глас з~:*

Днесь собори верных сошедшеся, духовне да торжествуем, и богоотроковицу Деву и Богородицу, в храм Господень приводиму, благочестно восхвалим, пред\ъизбранную от всех родов, во обителище всех царя Христа и Бога: девы, свещы носяще, пред\ъидите, приснодевы чтуще (с. 454) честное происхождение: матери, печаль всю отложивше, радостно споследствуйте матери Бога бывающей, и радости мира ходатаице: вси убо радостно, еже радуйся, со ангелом возопием обрадованней, присно молящейся о душах наших

*На благословении хлебов, тропарь святаго, дважды, и праздника, единожды. Аще несть бдения, глаголем тропарь святаго, единожды. Слава, и ныне, праздника: писаны на малей вечерни.*

*На утрени, на*
Бог Господь, *тропарь праздника, дважды.*

*Слава, святаго: И ныне, праздника.*

*По а~-м стихословии седален, глас д~. Подобен:*
удивися иосиф:

Радуйся, яко вторый фессалонь в российстей земли, славный граде владимире, и любезными песньми вкупе ликуй божественная церковь, в нейже пречестное тело александра премудраго блаженнаго, подает различно всем исцеление. и сего ради возопиим к нему: молитвами твоими, блаженне, исцели недуги и болезни нашя, и всяческих избави искушений, верою и любовию память твою восхваляющих.

*Дважды.*

*Слава, и ныне, праздника, глас а~. Подобен:*
Камени запечатану:

Святая святых, Богородице, сущи, достойно приведеся жити во святая: яко одушевлен Господень кивот, и святаго духа истинно вместилище, божественное, Девомати. темже вселися в тя, иже отцу единородный, и святому духу соестественный, твой сын неискусомужно, обоготворив все человечество.

*По в~-й кафисме, седален, глас г~. Подобен:*
Красоте девства:

Благодарно зовем вси Христову угоднику милостивому, незлобивому и кроткому, прилежно молящеся любовию: разруши брань страстей наших, и отжени (с. 455) демонская мечтания, блаженне, и моли Христа Бога даровати нам велию милость.

*Дважды.*

*Слава, и ныне, праздника, глас д~. Подобен:*
Явился еси днесь:

Веселия днесь вселенная исполнися вся, в благознаменитом празднице Богородицы, зовущи: та есть сень небесная.

*По полиелеи седален, глас и~. Подобен:*
Премудрости:

Дух святый тя, блаженне, настави, отечествие твое паствити на пажитех спасительных, и Христос светильника тя показа яве: сего ради ликуй и веселися со дерзновением, яко сугубыя венцы от венцедавца приим.

*Дважды.*

*Слава, и ныне, праздника:*

Прежде зачатия, чистая, освятилася еси Богу, и рождшися на земли, дар принеслася еси ныне ему, исполняющи отеческое обещание: в божественнем же храме, яко сущо божественный храм, от младенства чисте со свещами светлыми отдана бывши, явилася еси приятелище неприступнаго и божественнаго света. велико воистинну предшествие твое, едина богоневесто и приснодево.

*Аще ли кто изволит пети после отдания праздника святыя Богородицы, глаголет по седальнах, Слава, и ныне, богородичны сия.*

*По а~-м седальне, Богородичен:*

удивися иосиф, еже паче естества зря, и внимаше мыслию иже на руно дождь, в безсеменном зачатии твоем, Богородице, купину огнем неопалимую, жезл ааронов прозябший, и свидетельствуя обручник твой и хранитель, священником взываше: Дева раждает, и по рождестве паки Дева пребывает.

*По в~ седальне, Богородичен:*

Красоте девства твоего, и пресветлой чистоте (с. 456) твоей, гавриил удивився, вопияше ти, Богородице: кую ти похвалу принесу достойную; что же воз\ъименую тя; недоумеваю и ужасаюся. темже яко повелен бых, вопию ти: радуйся, благодатная!

*По полиелеи, Богородичен:*

О тебе радуется, благодатная, всякая тварь, ангельский собор и человеческий род, освященный храме, и раю словесный, девственная похвало, из неяже Бог воплотися и младенц бысть прежде век сый Бог наш: ложесна бо твоя престол сотвори, и чрево твое пространнее небес содела. о тебе радуется, благодатная, всякая тварь, слава тебе.

*Степенна, а~-й антифон д~-го гласа. Прокимен:*
Честна пред\ Господем смерть преподобных его: *Стих:*
Что воздам Господеви о всех, яже воздаде ми; Всякое дыхание. *Евангелие матфеа, зачало м~г.*

*По н~-м псалме стихира, самогласна, глас з~:*

Приидите, вси людие, хвалу принесем блаженному, вопиюще сице: радуйся, пресветлый столпе, просвещая нас чудес светлостьми: радуйся, росный облаче, пламень погашаяй страстей, и орошаяй верных мысли, божественный александре.

*Канон праздника, со ирмосом на з~: И святому два канона, на и~. Аще ли вне попразднства изволит настоятель пети благоверному князю александру, поем канон Богородице, со ирмосом на з~. Глас в~.*
Нетрену, необычну:

*Канон александру.*

*Глас д~. Песнь а~. Ирмос:*

Моря чермную пучину, невлажными стопами, древний пешешествовав Исраиль, крестообразными моисеовыма рукама, амаликову силу в пустыни победил есть.

Приимша в своем сердцы, блаже, твою благодать духовную твердо премудраго повеления, и в душы (с. 457) благочестивых вложившаго, похвалами даждь ублажити александра преславнаго.

Светильниче многосветлый российския земли, чудесы якоже солнце второе сияя, всех нас поминай, совершающих память твою, александре блаженне.

Церкве был еси Христовы красота, блаженне, пением бо сию украсил еси, преславне. и ныне молим тя: свободи ны от всякия брани борителя, поющыя тя, александре.

*Богородичен:*

Радуйся, благодати источниче, радуйся, лествице и дверь небесная, радуйся, светильниче, и стамно златая, и горо несекомая, Дево, жизнодавца Христа миру рождшая.

*Другий канон святому.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Достойными похвалами воспети преславнаго чудотворца, ум и смысл даруй ми, Христе Боже, яко да воспою радуяся память его.

Песньми и пеньми духовными восхвалим блаженнаго, и честную его и многоцелебную раку обстояще любезно облобызаем, и сице вопием: радуйся, отечеству твоему пресветлый светильниче.

Богомудре александре, аще тя и напоследок лет новопросвещенная российская страна возрасти, но древних чести сподобился еси, дарование чудес достойно прием.

*Богородичен:*

Закон кроме естественных, Дево, родила еси законодавца Бога, человека бывша: того яко блага моли, всенепорочная, наша беззакония презрети.

*Катавасиа:*
Христос раждается: (с. 458)

*Песнь г~. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище, и утверждение.

Во весь мир пройде слава чудес твоих, блаженне, имиже просветил еси вселенную, от всех напастей избавляя присно.

Благочестиваго и венценоснаго александра, сошедшеся по достоянию восхвалим, яко чудес подателя обильнаго, и Господу молящася о всех нас.

Источник чудес гроб твой явися неисчерпаемый, от негоже реки исцелений изливаеши верно память твою творящым, блаженне.

*Богородичен:*

Ты едина на земли, преестественных благих ходатаица, Мати божия, была еси: тем ти, радуйся, зовем.

*Ин. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Светильник света явился еси, александре божественный, недугов глубокую тму разрушая всегда, зарею светлою чудес, премудре.

Престолу предстоиши благодати, со всеми ангелы радуяся днесь, и миру исцеления раздавая богатство, спаси всех нас молитвами твоими, блаженне.

Жития твоего светлость, преподобне, всем Бог яве показа, возжжением свещи у гроба твоего. темже прибегающии к тебе с верою, вси просвещаются.

*Богородичен:*

Яко воистинну Господи воцарися в царствие неотпадающее, и облечеся псаломски из тебе, Богомати, в красное (с. 459) благолепие, плоть святую: еюже смерть прият, и разруши ея царство.

*Седален, глас и~:*

Яко звезда многосветлая от востока произшед, явился еси светлаго ради жития твоего, и чистоты душевныя и телесныя сосуд святаго духа: и сего ради по успении твоем от многих лет во гробе нетленны обретошася святыя твоя мощи от нихже источаеши реки чудес исцелений верно зовущым ти: радуйся, благоверный великий княже александре.

*Дважды.*

*Слава, и ныне, праздника, глас д~:*

Непорочная агница, и нескверный чертог, в дом божий Богородица мариам с веселием вводится преславно, юже ангели божии дориносят верно, и вси вернии блажат присно, и благодарственно поют ей непрестанно велиим гласом: наша слава и спасение ты еси, всенепорочная.

Аще ли несть попразднства, глаголем: Слава, и ныне, Богородичен: Яко всенепорочная невеста творцу:

*Песнь д~. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Кто любовь твою и милость ко всем человеком, паче же к нищым изглаголет; и по смерти убо яко жив простерл еси руку твою, и приял еси от иерарха свиток грехов прощения.

Днесь день святаго празднственный, многия созывает на веселие духовное и трапезу, и пищу нетленныя жизни, божественнаго наслаждения.

К божественному свету ныне преставился еси, света сын возлюблен быв, в радости и красоте, с лики ангельскими ныне радостно ликуеши, блаженне. (с. 460)

*Богородичен:*

Света твоего блистаньми озари, отроковице всенепорочная, еже в нощи страстей искушении одержимое сердце мое, правды солнце свет возсиявши.

*Ин. Ирмос:*

услышах, Господи, смотрения твоего таинство, разумех дела твоя, и прославих твое божество.

Зарею трисолнечныя благодати сияя светле твой праздник творящих озари, и страстнаго омрачения демонскаго избави, александре преславне.

Источил еси реки чудес, блаженне, верных напаяющыя сердца, и мутныя воды многобожия изсушающыя.

Архиереи и священницы, монаси и простии, и старцы со юнотами, и весь возраст светло пред\ъиграйте, и память блаженнаго в песнех возвеличите.

*Богородичен:*

Имею тя помощницу, и не постыждуся, пречистая Мати божия. имею тя предстательницу, и враг моих не убоюся.

*Песнь е~. Ирмос:*

Ты, Господи, мой, свет в мир пришел еси, свет святый, обращаяй из мрачна неведения, верою воспевающыя тя.

Досточудная и преславная память твоя возсия в российстей земли, блаженне, и радостно верных веселит соборы.

Отверзошася тебе двери едемския, и несказанен свет и трисиянен возсия, блаженне, в неподвижнем царствии небеснем, и праведных веселие приял еси радуяся.

Ныне александр великий, сирот и вдов милостивый печальник, отечествие свое и вся вкупе яве созывает: приидите собравшеся, яко общему заступнику светло торжествуем. (с. 461)

*Богородичен:*

Сый в зраце божии, пребожественный вселися во чрево твое, в зрак мой облечеся Господь, пренепорочная.

*Ин. Ирмос:*

утренююще, вопием ти, Господи, спаси ны: ты бо еси Бог наш, разве тебе иного не вемы.

Приял еси исцелений благодать, александре славне, сущым в бедах подаваеши здравие твоим заступлением: тем ратных дерзость низложи, и миру подавай чудеса.

Яко звезда светла явися непрелестная, плененных свободитель, и нищих богатитель, и болящих врачь, руси поборник, и града нашего утверждение.

Явися в российстей земли чудотворец преславен александр блаженный, яко всесветел светильник сияя в всем мире, и во мраце страстей озаряя вся.

*Богородичен:*

Мертвости и тли избавила еси человечество, естеством бо жизнодавца и Бога без семене родила еси, Дево всенепорочная, на благодеяние восхваляющих тя верно.

*Песнь з~. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

Твоя святая память, александре, вселенную веселит, созывающи верныя в честный храм твой, в немже ныне радостию совокупльшеся, тя молим, языческаго нашествия избави люди твоя, преславне.

Веселия днесь вся исполнися российская земля, в нарочитый день праздника преславнаго чудотворца, александра блаженнаго: соблюдает бо отечество свое выну ненаветно. (с. 462)

Сирот и вдов заступника, и в бедах непоборимаго помощника, песньми александра ублажим славяще: празднующих бо память его весело, от бед избавляет и скорбей.

*Богородичен:*

Святый Иисус вселися во утробу твою, во святых, Дево, почиваяй, и прославляяй верою истинною сего, отроковице, славящыя.

*Ин. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

*От*
пречестнаго корене израсл еси ветвь, преславне, и благочестно на земли пожил еси, и приятелище чисто духа явился еси, освящая верою притекающыя ти, блаженне.

Добродетелем положника, и благочестивым князем удобрение, церковь славит тя, и воспевает, блаженне: молитвами твоими подаждь чтущым любовию доблести твоя и борения, лютых прегрешений оставление.

Иже в бедах и в скорбех сущии к раце твоей притекающе, приемлют честная дарования от в тебе живущия благодати: ты бо миру присно источаеши исцеление.

*Богородичен:*

Сущи пресвятый храм, Богородице, источник родила еси, пренепорочная, неисчерпаемый, владычце.

*Кондак, глас и~. Подобен:*
Яко начатки:

Яко звезду тя пресветлу почитаем, от востока возсиявшую и на запад пришедшую: всю бо страну сию чудесы и добротою обогащаеши, и просвещаеши верою чтущыя память твою, александре блаженне: сего ради днесь празднуем твое успение, людие твои сущии. моли спасти отечество твое и вся притекающыя к раце мощей (с. 463) твоих, и верно вопиющыя ти: радуйся, граду нашему утверждение.

*Икос:*

Велий чудотворец явился еси российския земли, блаженный александре, невидимо Христовы люди посещая, и исцеления подавая богатно всем от души приходящым, и согласно вопиющым сице: радуйся, столпе пресветлый, просвещая нас чудес светлостьми. радуйся, велехвальнаго краля победивый пособием божиим. радуйся, свободивый град псков от неверных. радуйся, латинская учения презревый, и прелесть их в ничтоже вменивый. радуйся, яко восприял еси в тленных место нетленная. радуйся, света неприступнаго зрителю. радуйся, яко ликуеши со ангелы. радуйся, облаче росный, верных мысли орошаяй. радуйся, темных страстей прогонителю. радуйся, российстей земли заступниче, радуйся, граду нашему заступление.

*Песнь з~. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Днесь церковь Христова празднующи александрово торжество бывшее о Бозе, сошедшымся воистинну источает исцеление, прилежно молящымся, и любою поющым его.

Во всех странах произыде вещание: яко нашего града явися чудотворец преславен, источая исцелений множество всем просящым тепле.

Днесь веселия исполняется храм Бога нашего, в немже лежат честныя мощи блаженнаго, и вси притекающии (с. 464) облобызают со страхом святую раку преславнаго, и приемлют исцеление.

*Богородичен:*

Вышняго освященное божие селение, радуйся, тобою бо дадеся радость, Богородице, вопиющым ти: благословена ты в женах еси, всенепорочная владычце.

*Ин. Ирмос:*

*От*
иудеи дошедше, отроцы в вавилоне иногда, верою троическою пламень пещный попраша, поюще: отцев Боже, благословен еси.

Яко звезда сияя красно, блаженне, зарею добродетелей, и многим бысть просвещение. тем и нас просвети вопиющих ти: радуйся, александре благочестне.

Ныне стекшеся от всех стран и градов, священницы, и монаси, и простии, богатии, и убозии, и вкупе вси радующеся хвалу воздадим Христу и угоднику его александру преславному.

Чудесы убо твоими яко цвет процвел еси, блаженне: и исцеления подаваеши притекающым в кров твой, мудре и досточудне.

*Богородичен:*

*От*
девственных ложесн твоих воплощся Бог, и явися на спасение наше. темже тя матерь ведуще, Богородице, правоверно вопием ему: отец наших Боже, благословен еси.

*Песнь и~. Ирмос:*

Руце распростер даниил, львов зияния в рове затче, огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

Ангельстии чини хвалят тя, преславне, и человечестии роди поют непрестанно, творяще верно память твою, александре великоимените.

Тебе в чудесех славне российским странам (с. 465) показа Бог, александре, и украси тя небесными дарми: того моли помиловати всех нас.

Победы истинноименит, воистинну верным людем в бедах, и крепок помощник явился еси, александре блаженне.

*Богородичен:*

Священный тя пророк благообразно проповеда, дверь, и гору, и сень, и землю святую, и облак света, из негоже во тме сущым возсия солнце, Дево, един светодавец.

*Ин. Ирмос:*

Богоглаголивии отроцы в пещи, со огнем пламень попирающе, пояху: благословите, дела господня, Господа.

Яко утро, яко день светлый твой праздник явися, просвещая наша сердца, и всех с верою восхваляющих тя, александре преславне.

День спасения, и праздник веселия наста, стецемся вернии, очистивше вкупе душы и телеса: се бо нас призывает александр божественный.

Струя происходит от раки твоея, александре, исцелений всяческих, и омывает скверны страстей, и гноения лютых очищает, и всех верных напаяет сердца любовию чтущих тя, преславне.

*Богородичен:*

образы носящи древле рождества твоего, Дево Мати, пещь убо юношей не опали, такожде и огнь божественный утробы твоея, чистая.

*Песнь ф~. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Красен телом и душею, и благочестием сияя, славне, божественнаго разума, орган был еси святаго духа: и (с. 466) по смерти убо к безсмертной жизни, и некончаемому блаженству прешел еси радуяся, александре богомудре.

Яко светозарное, блаженне, солнце возсияв от запада, и всю зарями благочестия российскую землю просветил еси, и отгнал еси тму глубокую еретичествующих, александре преславне.

Твое святое преставление днесь светло празднуем: исполни радости и веселия восхваляющыя тя, александре великоимените.

*Богородичен:*

Светом мя твоего милосердия, во тме неразумия лежащаго озари, едина светодавца рождшая, избавителя и Бога, святых венчавшаго.

*Ин. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Велий щит и крепость в российстей земли, александре, обрелся еси, православному же народу нашему, похваление и слава во всех языцех. и ныне молимся ти: сохраняй отечество твое от языка чуждаго.

Незаходимаго света лучами, во тме сущым сияя, славне, к просвещению веселия настави ны, поющыя тя.

Блаженне александре, како тя возможем воспети достойно; не может бо язык человеческий изглаголати твоя различная исцеления, и многая дарования всем человеком.

*Богородичен:*

Яко утро темным и блудящым, Дево, возсия правды солнце Христос: егоже на руках твоих носила еси, чистая.

*Светилен. Подобен:*
Жены услышите:

Слышана бысть во всех странах превеликая слава (с. 467) твоя, и тогда жены моавитския страшаху дети своя грозным твоим именем. и ныне, блаженне, враги нашя невидимо устрашай, ополчающыяся на Христолюбивое твое воинство.

*Дважды.*

*Слава, и ныне, праздника.*

*Аще ли по отдании праздника поется святому: глаголем, Слава, и ныне, Богородичен сей:*

Совета великаго ангела отча родила еси Христа, препетая отроковице, царя славы: егоже крест апостоли проповедавше, просветиша языки, и научиша тя Богородицу славити, и покланятися твоему рождеству.

*На хвалитех, стихиры, глас и~. Подобен: О*
преславнаго чудесе!

О преславнаго чудесе! * сиянием духа святаго просвещся, александре богомудре, * учения латинская презрев, * и прелесть их обличив, * и самех укорив, * и чужди веры правыя нарек, * и дерзость их в ничтоже вменив. * и сего ради от Христа Бога * приял еси воздаяние в царствии небеснем, * со ангелы ликовствование, * и с праведными радование: * и ныне моли спастися душам нашым.

О како возмогу достойно похвалити, * или ясно изглаголати преславная чудеса * блаженнаго и славнаго александра; * подает бо различная исцеления, * не токмо приходящым к раце мощей его, * но и в дальних странах * призывающих его никогдаже оставляет. тем и повсюду хвально имя его: * и ныне молит умирити мир, * и спасти всех нас.

О како возможем воспети * блаженнаго александра, * яко апостола, и яко проповедника; * всяко убо еретическое нечестие попрал есть, * свое же отечество добре управив и соблюде, * храмы разоренныя воздвигнув, (с. 468) пения исполни, * и распуженныя люди собра в домы своя, * и нищым и сиротам и вдовам бысть печальник, * и в бедах заступник. и ныне молит о спасении душ наших.

*Слава, глас в~:*

Приидите, вси языцы, восплещите руками ликовствующе. приидите вси российстии людие, священницы и монаси же, и простии, духовне свеселимся в нарочитом празднице блаженнаго александра, и многоцелебную его раку обстояще, любезно облобызаем, и того яко цветы песньми, и хвалами увязем, рекуще: радуйся, земли российстей похвало: радуйся, славному граду владимиру утверждение. радуйся, народу православному помощниче. радуйся, отечеству твоему заступление, и молитвениче о душах наших.

*И ныне, праздника, глас в~:*

Днесь в храм приводится всенепорочная Дева, ко обителище всецаря Бога, и всея жизни нашея питателя: днесь чистейшая святыня, яко трилетствующая юница во святая святых вводится. той возопиим, яко ангел: радуйся, едина в женах благословенная.

*Славословие великое. И отпуст.*

*На литургии, Блаженна праздника песнь е~, на д~: и святаго песнь з~, на д~. Прокимен, глас з~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Апостол к галатом, зачало сг~и. Аллилуиа, глас з~:*
Блажен муж, бояйся Господа, в заповедех его восхощет зело. *Стих:*
Сильно на земли будет семя его. *Евангелие матфеа, зачало м~г. Причастен:*
В память вечную будет праведник:
