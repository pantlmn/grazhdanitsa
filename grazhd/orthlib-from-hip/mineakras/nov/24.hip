<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 469)

*Месяца тогоже в к~д-й день.*

*Святыя великомученицы екатерины:*

*И святаго великомученика меркуриа:*

*И святаго мученика меркуриа смоленскаго, новаго чудотворца.*

Служба его писана по сей службе.

*На*
Господи, воззвах, *стихиры святыя, глас а~. Подобен:*
Небесных чинов:

Днесь красуется град александриа, * пелены твоя, мученице, * в божественнем храме твоем имея премудро. * темже и мы благочестно празднуем, * екатерино, память твою честную: * молися о чтущих тя.

Екатерины память ныне празднуим: * та бо истинно вся вражия силы, * и словом же и делом низложи крепко, * и риторское противление. * но молитвами ея избави ны, Боже, * от безбожных враг.

Радуйся, всеславная мученице екатерино честная: * синайская бо гора, * в нейже виде купину моисей неопалиму, * в той Христос богоугодное тело твое, * ныне преложив, хранит, * даже до времене втораго пришествия своего.

*Ины стихиры мученика, глас д~ Подобен:*
Яко добля:

Поборением духа, страстотерпче меркурие, одолев противнаго, * яко воин непобедимый, * оружием веры, * тмы разумных муринов посекл еси, * и совершив твой подвиг законно, * со всеми страдальцы венчался еси, * великомучениче преблаженне. (с. 470)

С небесе тебе ангел, * язвы твоя исцеляяй, * послан бысть манием божественнаго духа: * отнележе исцелев, достославне, * рожны прободаемь льстивно разжженными, * терпел еси повешен и протязаемь, * и к камени привязаемь тяжкому, * и кровьми твоими, * мучениче, обливаемь всюду.

Царю воинствуя земному, меркурие, * от негоже демоном повелеваемь жрети, * богомудре блаженне, * муки претерпел еси, * и попаление огненное и нуждную смерть: * и востекл еси ко Христу венценосец, * и сочетался еси мучеников стадом, * о мире моляся.

*Слава, глас в~:*

Радостно к торжеству богомудрыя мученицы екатерины стецемся, мучениколюбцы. и тую похвалами, яко цветы увязем, радуйся, вопиюще ей, яже буесловных риторов свирепоустие обличивши, яко ненаказания исполненных, и тыя к вере божественней руководствовавши. радуйся, яже тело многоплетенным мукам вдавши, любве ради творца твоего, и не низложившися, яко отроковица негиблема. радуйся, яже горняя пребывалища, возмездие болезней наследовавши, и славы вечныя наслаждаешися: еяже желающе песнопевцы твои, надежды да не отпадем.

*И ныне, глас и~:*

По рождестве твоем, богоневесто владычце, пришла еси в храм Господень, воспитатися во святая святых, яко освященна: тогда и гавриил послан бысть к тебе всенепорочней, пищу тебе принося: небесная вся удивишася, зряще духа святаго в тя всельшася. темже, пречистая и нескверная, яже на небеси и на земли славима, Мати божия, спаси род наш. (с. 471)

*На стиховне праздника, глас а~. Подобен:*
Небесных чинов:

Приидите празднолюбцы вси, * песньми почтим * едину Богородицу * чистую и Деву: * вводится бо в храм божий, * в нем жити ныне светло, * святейший воистинну * Христов храм, * и радости всякия ходатаица.

*Стих:*
Приведутся царю девы в след ея, и искренния ея приведутся тебе.

Двери, пророче, отверзи, * верою приемли в храм Господень приведенную, * всех ангел же и человек похвалу, * и светло радование, * внутрь жити и ликовати, * яже храм божий и обителище.

*Стих:*
Приведутся в веселии и радовании, введутся в храм царев.

Богородица мариа в храм приведена, * хлеб приемлющи от ангела явися, * вопиюща ей, радуйся: зачнеши сына неискусомужно, * богоневестная благословенная Богородице Дево, * земным благонаследие и наздание.

*Слава, глас в~:*

Житие невещественно навыкши, судище безбожное достигши, стала еси, победоносице екатерино честная, цветоносящи божию светлость, и божественною мощию одеяна, повелению мучителеву поругалася еси, и риторов утолила еси буесловныя речи, многострадальная.

*И ныне, праздника, глас и~:*

Давид провозглашаше тебе, пречистая, провидя освящение входа твоего в храм: в немже концы днесь празднующе, славословят тя, всепетая. яже бо прежде рождества Дева, и по рождестве пребывши нетленна, Мати слова жизни, днесь в храме захариа веселится, восприем тя, владычце, и святая святых радуются, под\ъемши тя источника жизни нашея. сего ради и мы псаломски (с. 472) вопием ти: о нас моли сына твоего и Бога нашего, даровати нам велию милость.

*Тропарь, мученице, глас д~:*

Агница твоя, Иисусе, екатерина зовет велиим гласом: тебе, женише мой, люблю, и тебе ищущи страдальчествую, и сраспинаюся и спогребаюся крещению твоему, и стражду тебе ради, яко да царствую в тебе, и умираю за тя, да и живу с тобою: но яко жертву непорочную приими мя, с любовию пожершуюся тебе: тоя молитвами, яко милостив, спаси душы нашя.

*Или сей, глас тойже:*

Добродетельми, яко лучами солнечными, просветила еси неверныя мудрецы. и якоже пресветлая луна ходящым в нощи, неверия тму отгнала еси, и царицу уверила еси, вкупе же и мучителя обличила еси, богозванная невесто, блаженная екатерино, желанием востекла еси в небесный чертог, к прекрасному жениху, Христу, и от него царским венцем венчалася еси: емуже со ангелы предстоящи, за ны молися, творящыя пречестную память твою.

*Слава, мученика, глас тойже.*

Мученик твой, Господи, меркурий, во страдании своем венец прият нетленный, от тебе Бога нашего: имеяй бо крепость твою, мучителей низложи, сокруши и демонов немощныя дерзости. того молитвами спаси душы нашя.

*И ныне, праздника.*

*На утрени, на*
Бог Господь, *тропарь праздника, единожды: и екатерины, единожды. Слава, мученика: И ныне, праздника.*

*По а~-м, стихословии седален, глас а~. Подобен:*
Камени запечатану:

Восхвалите девы, матери празднуйте, людие, (с. 472) славословите, священницы, благословите пречистую матерь божию: плотию бо младенствующи прежде во храм принесеся, яко храм божий святейший. темже праздник духовный совершающе, воспоим ю, яко предстательницу рода человеческаго.

*Слава, и ныне, тойже:*

*По в~-м стихословии седален, глас а~. Подобен:*
Камени запечатану:

Святая святых, Богородице, сущи, достойно приведеся жити во святая, яко одушевлен Господень кивот, и святаго духа истинно вместилище божественное, Дево Мати: темже вселися в тя, иже отцу единородный, и святому духу соестественный, твой сын неискусомужно, обоготворив все человечество.

*Слава, и ныне, тойже.*

*Канон праздника, глас д~, со ирмосом на з~: И святых два, на и~:*

*Канон праздника.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся, светло торжествуя, и воспою, радуяся тоя вхождение.

Премудрости, пречистая, тя сокровище вемы, и благодати точащую источник приснотекущий разума, просим: твоя капли одожди, владычце, еже воспевати тя присно.

Превышши, пречистая, небес бывши, храм и палата, в храм божий возложилася еси, тому уготоватися в божественное жилище пришествия его.

Свет возсиявши Богородица благодати, вся просвети, и совокупи пресветлое ея украсити торжество песньми: приидите, к ней стецемся.

Дверь славная, помыслы непроходимая, двери отверзши храма божия, ныне повелевает нам совшедшым, божественных ея чудес насладитися. (с. 474)

*Канон мученицы, егоже краегранесие:*

Екатерину приснопамятную песньми пою. *Феофаново.*

*Глас и~. Песнь а~. Ирмос:*

Колесницегонителя фараоня погрузи, чудотворяй иногда моисейский жезл, крестообразно поразив, и разделив море: Исраиля же беглеца пешеходца спасе, песнь Богови воспевающа.

Екатерины всемудрыя мученицы молитвами, Христе, мрачное око души моея просвети, зарю ми дая, Владыко, твоего светолития, душетленных падений моих весь мрак потребляющую.

Направляема Владыки, всемудрая, божественными повелении, и того любовию палима, потекла еси к подвигом тщащися, и мучителей разумы, екатерино, устрашила еси, словом и мудростию и благодатию.

управляема дланию, славная, крепкою Христовою, идольския бури избегла еси, мученице, немокренно преплывши креста ветрилом, и божественными ветры духа, песнь Богу воспевающи.

Радующися девственными добротами, екатерино мудрая, и божественное знание с небесе имущи, лжеименнаго знания благодерзновенно и мужественно предстатели посрамила еси, тыя державне победивши.

*Богородичен:*

Иже Богородицу тя проповедает, пречистая, всякия ереси отриновение имать: плоть бо бывша неизменно родила еси, превышша всякия, богородительнице, твари, слово божие присносущное.

*Ин канон мученика, егоже краегранесие:*

Меркуриева мя крепость да хранит. *Иосиф.*

*Глас и~. Песнь а~. Ирмос:*

Посеченный несекомаго пресече, и виде солнце землю, юже (с. 475) не виде, лютаго врага вода потопи, и непроходимое пройде Исраиль, песнь же воспевашеся: Господеви поим, славно бо прославися.

С горними лики, меркурие, благих источнику радуяся предстоя, и божественныя сладости, приснопамятне, исполняяся, любовию торжество твое совершающыя сохраняй, Господу поющыя: славно бо прославися.

Вольно вшел еси в тризнище мучения, мудре, силою укрепляемь Христовою, нас ради страсти спасительныя волею претерпевшаго плотию, и радуяся взывал еси: Господу поим, славно бо прославися.

Глагол мучителя яве укорил еси, исповеданием Христовым, блаженне, украшаемь, и всякий болезней вид, веселяся претерпел еси, меркурие, вопия тебе укрепльшему: Господу поим, славно бо прославися.

*Богородичен:*

О отроковицы Девы явился еси воплощаемь нас ради, по нам человек быв, и свидетеля верна страстей своих являет, меркуриа добляго своего страдальца, тому крепко поюща: Господу поим, славно бо прославися.

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя духовно утверди, в честнем вхождении твоем венцев славы сподоби.

Невестокраситель днесь явися, красный Девы храм и чертог, приемь одушевленный чертог божий, чистую и непорочную, и светлейшую всея твари.

Давид предначиная ликование, играет и ликовствует с нами, и царицу зовет тя украшену, пречистая, предстоящу, всечистая, в храме царю и Богу.

Из неяже преступление произыде древле роду человеческому, из тоя исправление и нетление процвете, Богородица днесь приводима в дом божий. (с. 476)

Играют ангельская воинства, и всех человек множество: и пред лицем, пречистая, предтекут твоим днесь свещеносицы зовуще, величествия твоя в дому божии.

*Ин. Ирмос:*

утверждей в начале небеса разумом, и землю на водах основавый, на камени мя, Христе, заповедей твоих утверди: яко несть свят паче тебе, едине человеколюбче.

Вольными твоими стремленьми, вошла еси ко страданию волею Христа подражающи, и победивши светло тмы миродержца, венценосица явилася еси, екатерино богоприятная.

Крепостию ума обличила еси мучители, безбожия в глубине валяющыяся, риторствующи яве богознания догматы, божиею мудростию мученица уясняема всехвальная.

Равнобожие во уши евине пошептавый, от отроковицы младыя ныне попирается: оружием бо креста оградившися, посрами екатерина мученица, безмерно того хвалящася.

*Богородичен:*

умерщвленный мой ум, жизни действом из тебе явльшияся миру, воздвигни, язвы и струпы истребляющи греховныя, едина богородительнице всенепорочная.

*Ин. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Весь разжигаемь божественною любовию, славне, огнь и юзы, мечи и муки, якоже сон вменил еси, меркурие.

Воспевал еси сотворшаго, примешаяся лютым ранам, мучениче мудре, и исцеления язв приимал еси, славне.

Жезлом укрепляемь божественным, вражие свирепство, яко страдалец, мучениче доблемудренне, благомощно смирил еси. (с. 477)

*Богородичен:*

Яко да прообразит твое паче ума, чистая, рождество, купина явися огнем палима, и никакоже сгарающи.

*Кондак праздника, глас д~. Подобен:*
Вознесыйся:

Пречистый храм спасов, многоценный чертог и Дева, священное сокровище славы божия, днесь вводится в дом Господень, благодать совводящи, яже в дусе божественном, юже воспевают ангели божии: сия есть селение небесное.

*Икос:*

Неизреченных божиих и божественных таин зря в Деве благодать являемую, и исполняему явственно, радуюся, и образ разумети недоумеюся, странный и неизреченный: како избранная чистая, едина явися паче всея твари видимыя и разумеваемыя; темже восхвалити хотя сию, ужасаюся зело умом же и словом, обаче дерзая проповедаю и величаю: сия есть селение небесное.

*Таже кондак меркуриа, глас д~. Подобен:*
Явился еси днесь:

Во бранех непобедимаго воина, и в бедах непостыдна заступника, песньми меркуриа ублажим славяще: празднующыя бо память его весело от бед избавляет, и скорбей.

*Седален святыя, глас д~. Подобен:*
Вознесыйся:

Жениха твоего Христа возлюбивши, свещу твою светло уготовльши, добродетельми просиявши, славная. темже вошла еси с ним в чертог, и венец страдания от него приемши, от бед избави нас совершающих, екатерино, память твою.

*Слава, мученика, глас тойже. Подобен:*
Скоро предвари:

Мученик меркурий подвизався, льстиваго посрами, и венечник крепок Христов бысть: темже небесным ныне причтеся ликом, славы непреемныя достойно (с. 478) причащаяся. сего ради священную его память совершаем верно.

*И ныне, праздника, глас тойже:*

Давиде, пред\ъиди в храм божий, и радуяся приими царицу нашу, и той возопи: вниди госпоже, в храм царев вниди: еяже слава покровенно разумеется, из неяже хощет источитися нам всем свет Христос.

*Песнь д~. Ирмос:*

Неизследный божий совет, еже от Девы воплощения тебе вышняго, пророк аввакум усмотряя, зовяше: слава силе твоей, Господи.

Дверь непроходную, божий дом приемля днесь, престати сотвори всякой службе законной, яко истинно явися, зовый, сущым на земли истина.

Гора присенная, юже провиде древле аввакум, предпроповеда внутрь вместившуюся в неходных храма, добродетели процветши, и покрывает концы.

Видевши преславная вся земля, странныя же и дивныя вещи, како Дева, от ангела пищу приемлющи, образы строения носит.

Храм и палата, и небо одушевленное явльшися, богоневесто царева, в храм законный приводима днесь, тому соблюдаема, пречистая.

*Ин. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Страдальческое, екатерино, противление показала еси мученице приснопамятная, враждебнику зело терпеливно противляющися, и того поправши ногами красными, креста силою, страстоносице, мучеников похвала.

Невеста Христова, екатерино всеблаженная, явилася еси (с. 479) божественныя красоты световидными лучами просвещаема, и добротою сияющи. темже и веселящися песнопоеши владыце: силе твоей слава, человеколюбче.

Мучительскую гордыню низложила еси, и божественным словом мудрости твоея, яко от глубины лестнаго демоноговения прельщаемыя исхитила еси, учащи звати Христу песнопоющыя: силе твоей слава, человеколюбче.

Благославное и светоносное торжество славныя памяти твоея всехвальная, крепко дерзость вражию поправши, яко солнце возсия, в немже велегласно владыце вопием: силе твоей слава, человеколюбче.

*Богородичен:*

Ныне крепость низложи отметающихся образа, отроковице, поклонения, тебе чистыя, и паче ума из тебе воплощеннаго, и мир весь просвещшаго, и всех святых: верою же чтущыя тя просвети, едина всепетая.

*Ин. Ирмос:*

услышах, Господи, смотрения твоего таинство, разумех дела твоя, и прославих твое божество.

Присвоился еси зиждителю твоему, божественнаго свидетельства, богомудре, страстьми, и светлыя венцы от него приял еси, славне, яко непобедимый.

Истканную от вышния благодати в ризу, мучениче, ныне одеялся еси, тли и мертвости риз, мучениче, совлекся.

Даже до крове, славне, ко греху подвизався, победоносец показался еси, и вышния славы сподобился еси, меркурие.

*Богородичен:*

На тя спасительное слово сниде, приснодево, якоже туча, и изсуши многобожия наводнения. (с. 480)

*Песнь е~. Ирмос:*

ужасошася всяческая в честнем вхождении твоем: ты бо, неискусобрачная Дево, внутрь вошла еси в храм божий, якоже чистейший храм, всем воспевающым тя мир подавающая.

Священие славное, и священное возложение днесь пречистая Дева, возложившися в храм божий, всецарю нашему, Богу единому в жилище соблюдается, яко весть сам.

Доброту, пречистая, души твоея зря некогда верою захариа возопи: ты еси избавление, ты еси всех радость: ты еси воззвание наше, еюже невместный вмещен мне явится.

О паче ума чудес твоих, всечистая! странное твое рождество есть, странен образ возращения твоего, странна и преславна твоя, богоневесто, вся, и человеки несказанна.

Свещник многосветлый сущи, богоневесто, днесь возсияла еси в дому господни, и озаряеши ны честными даровании, чистая, чудес твоих, Богородице всепетая.

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго. но обрати мя, и к свету заповедей твоих пути моя направи, молюся.

Любовию огнепалима, мученице всеславная, Владыки твоего, и ищущи того недомысленную доброту видети, самовольным правом ранам себе вдала еси, девства сияющи благодатьми.

Страстьми священнейшими, отроковице добродево, украсивши тебе самую благолепно, возшла еси к небесному Христову чертогу, и ныне светло твоему жениху веселящися сочталася еси, всеблаженная.

отроковица всесветлая явилася еси, возлюбивши (с. 481) единаго желаемаго, и во след того крепчайшее течение совершивши, в воню мира твоего умнаго истощеннаго, вопияла еси: теку, женише мой.

*Богородичен:*

Истинную Богородицу тя вси познавше, пречистая владычце, из тебе рождшагося Бога слова ведяще, проповедаем во дву существах, хотениих самовластных познаваема, Мати богоневестная.

*Ин. Ирмос:*

утренююще, вопием ти, Господи, спаси ны. ты бо еси Бог наш, разве тебе иного не вемы.

Растягаемь, и остротою, меркурие, неослабно разсекаемь, терпел еси, божественными надеждами вжиляемь.

Каменем мысленным укрепив твое сердце, каменем отягчаемь, не превратился еси, меркурие славне.

Сопричастник страстей Владыки твоего быв, славы приобщился еси того, и божественныя светлости.

*Богородичен:*

умертви, Дево, живущий мой грех жизнь рождшая умертвившую смерть.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

Всяческая носяй глаголом, молитву праведных услыша: темже неплодныя разрешил еси недуг, яко благоутробен, радости виновную сим дарова.

Сказати хотя Господь языком свое спасение, неискусобрачную ныне от человек прият, примирения знамение и обновления.

Яко дом сущи благодати, в немже сокровища лежат неизреченнаго божия строения, всечистая, в храме причастилася еси нетленныя сладости. (с. 482)

Диадиму тя царскую прием храм, богоневесто, просвещашеся, и подступаше лучшым, предреченных зря на тебе сбытие.

*Ин. Ирмос:*

Бездна грехов, и прегрешений буря мя смущает, и во глубину нужднаго реет мя отчаяния: но твою крепкую руку мне простри яко петрови, о управителю, и спаси.

Всю тя добротою сияющу девства зарею, мученическими же, отроковице, обагрену кровми, видев благое слово и пречистое, в чертозех небесных тя всели.

Возмогла еси крестом, мучителей разрешити державу, и мирския мудрости обличивши суету, богодохновеннаго учения точащи догматы, велемудренная екатерино приснопамятная.

Лестию первее адама райския сладости изгнавшаго, ран болезни крепко терпящи, низложила еси на землю, мученице всеславная, и венцы царствия венчалася еси.

*Богородичен:*

Милостива мне судию и сына твоего, Богородице Дево, твоими мольбами быти в день суда, избавителя же лютых, Мати, сотвори: к тебе бо единой надежды возглагаю.

*Ин. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Вжиляше тя присносущное слово, за него всяк вид мук, мучениче мудре, терпяща тя видя, и чрез ангела дерзати повелеваше, меркурие, и никакоже мучителей устрашитися противления.

умертвися многообразный змий, и ногами попрася красными страдальца, и добляго оружника: (с. 483) самовольными бо стремлении вшед к мучения ранам, смерти, славы исполнен.

Всесовершенно владыце принесл еси сердечное произволение, мучениче. и того ради претерпев сломления, яко победитель от него венчался еси, и тому ныне на небесех со всеми мученики предстоиши, меркурие.

*Богородичен:*

Зачала еси гласом ангеловым великаго совета ангела, отроковице, и от твоих пречистых кровей воплощенна, всенепорочная, родила еси, показавшаго всем жизни входы за неизглаголанную милость.

*Кондак святыя, глас в~. Подобен:*
Вышних ищя:

Лик честный божественне мучениколюбцы воздвигните ныне, почитающе всемудрую екатерину: сия бо в тризнищи Христа проповеда, и змия попра, риторов разумы укротивши.

*Икос:*

*От*
Бога мудрость приимши издетства, мученице, и внешнюю добре мудрость всю извыче: познавши убо от тоя стихий движение же и творение, по слову, и сия из\ начала словом сотворшаго, тому благодарение в нощи и во дни приношаше, идолы низложивши и сим несмысленно служащыя, риторов разумы укротивши.

*Песнь з~. Ирмос:*

Не послужиша твари богомудрии, паче создавшаго, но огненное прещение мужески поправше, радовахуся, поюще: препетый отцев Господь и Бог, благословен еси.

Се днесь возсия концем весна радостная, просвещающи нашя душы, и помышления, и ум благодатию, торжеством Богородицы днесь таинственно да учредимся.

Да дароносят днесь всяческая царице и матери божии, небо и земля, и ангелов чини, и человеков множество, (с. 484) и да вопиют: во храм вводится радость и избавление.

Писание мимотече, и оскуде закон, якоже сень, и благодати лучи возсияша, в храм божий вшедшей тебе, Дево Мати чистая, в нем благословенная.

Повинеся рождеству твоему, всечистая, яко творцу и Богу, небо и земля и преисподняя, и всяк язык земных исповедает, яко Господь явися Спас душ наших.

*Ин. Ирмос:*

Божия снисхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси, Боже отец наших.

Мучеников хвала, благочестия учительница была еси, светлому твоему жениху, мучеников множество приведши Христу. с нимиже зовеши, всехвальная, поющи: благословен Бог отец наших.

Слово твое премудрое ко спасению многи исхити от идолонеистовства, и светоносны яви мученики, велегласно с тобою взывающыя: благословен Бог отец наших.

отроковица в след тебе идущи, тебе приведеся мечем посеченна, твою подражающи страсть пречистую, и тебе зиждителю вопиющи и глаголющи: благословен Бог отец наших.

*Богородичен:*

Святых святый в тебе свято вселився, чистая Богородице Дево, воплощен из тебе раждается, за еже спасти верою зовущыя: благословен Бог отец наших.

*Ин. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Светом горняго просвещения озаряемь, доблий (с. 485) воине, воспевающыя тя ныне просвещаеши песнопоющыя: благословен еси, Господи Боже, во веки.

Воспевал еси всех благодетеля, распаляемь того ревностию, блаженне, и огнем чувственным жегомь, и песнопоя: благословен еси, Господи Боже, во веки.

Камению приносящии честь, иже чувство окаменено имуще, каменем, мучениче, отягчавают выю твою, вопиюща, меркурие: благословен еси, Господи Боже, во веки.

Кровьми кровь смесив твою честную Владыки человеколюбца, общник того явился еси страстей, вопия, меркурие: благословен еси, Господи Боже, во веки.

*Богородичен:*

Чини ангельстии ужасаются таинства твоего глубине, Богородице: Бог бо из тебе воплощен явися, емуже песнопоем: благословен еси, Господи Боже, во веки.

*Песнь и~. Ирмос:*

Слыши, отроковице, Дево чистая, да речет убо гавриил, совет вышняго древний истинный, буди к приятию готова божию: тобою бо невместимый, с человеки поживе. тем и радуяся вопию: благословите, вся дела господня, Господа.

Пречистый храм в дом божий приводящи анна иногда, вопиющи, с верою рече священнику: чадо, от Бога данное мне, приим ныне, введи во храм зиждителя твоего, и радуяся пой ему: благословите, вся дела господня, Господа.

Рече, видев, анне иногда духом захариа: жизни матерь вводиши истинную, юже светло пророцы божии Богородицу проповедаша, и како храм вместит ю; тем чудяся вопию: благословите, вся дела господня, Господа.

Раба божия бых аз, отвеща анна ему, призывающи сего верою и молитвою, прияти моея болезни (с. 486) плод, по приятии же рожденную привести давшему ю. тем зовя вопию: благословите, вся дела господня, Господа.

Законное воистинну дело есть, священник рече ей, странну же весьма вещь поразумеваю, зря приводимую в дом божий, преславно превосходящую святая благодатию. тем и радуяся вопию: благословите, вся дела господня, Господа.

*Ин. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Твоими учении царица верующи, притече ко благочестию, и крепко претерпевши болезней чувство, и царствия небеснаго непреемнаго явственно сподобися, вопиющи владыце: священницы, благословите, людие, превозносите во вся веки.

С мученики да будут верных прошения, страстотерпица бо Христу предстоит, просяще лучшая, и спасения ходатайственная, всесвятую и честную ея память усердно совершающым, и верно песнопоющым: людие, превозносите Христа во веки.

Отверз приемлет тя жених, всемудрая, двери райския, и в чертозе всесветлем обитати сотвори, царствия причастницу, яко сообщницу страстей являет. емуже ныне предстоящи царева дщи, светло украшена, нас не забуди.

ухищренными глаголы искушаше мучитель, и уветливословии лютый льстя, разслабити твою крепость надеявся, славная, но уневеститися Христу хотящи, вопияла еси владыце: священницы, воспойте, людие, превозносите Христа во веки. (с. 487)

*Богородичен:*

Священнейши была еси, Богородице всенепорочная, премирнаго ангелов чина: сих бо родила еси содетеля и Господа, от девственныя и неискусобрачныя утробы, во двух существах, неслиянно и невращно, во единой же впостаси Бога воплощенна.

*Ин. Ирмос тойже.*

Страдальцев прилог тя лик прияше, украшена и светла бывша честными красотами пречестных твоих страданий, и благочестиваго твоего и честнаго свидетельства. и ныне вопиеши непрестанно: священницы, благословите, людие, превозносите Христа во веки.

Благочестивомудренно, славне, подвиг совершил еси, и доблемудренно врага посрамил еси, и победу небесную яко победитель взем, со ангельскими ныне лики веселишися, с нимиже вопиеши непрестанно: священницы благословите, людие превозносите Христа во веки.

Скончався, всеблаженне, мечем, меркурие, и получив желаемаго ти предлежащаго конца, землю убо кровными излиянии напоил еси, победоносное же и блаженное тело, белейше снега показал еси, поя: священницы, благословите, людие, превозносите Христа во веки.

*Богородичен:*

Яко нашего сущи возздания, пречистая, вси виновную вернии поем тя: Бога бо всевиновнаго паче вины родила еси, сокрушившийся образ злобою своим благоутробием наздавшаго, едина преблагословенная и обрадованная.

*Песнь ф~. Ирмос:*

Яко одушевленному божию кивоту, да никакоже коснется рука скверных, устне же верных Богородице немолчно глас ангела воспевающе, с радостию да вопиют: истинно вышши всех еси, Дево чистая. (с. 488)

Яко пресветлую, Богородице чистая, душевныя чистоты имущи доброту, благодатию же божиею исполняема с небесе, светом присносущным просвещаеши всегда с веселием вопиющыя: истинно вышши всех еси, Дево чистая.

Прелетает, Богородице чистая, чудо твое силу словес: тело бо в тебе поразумеваю, паче слова, течения греховнаго неприятно. темже благодарственно вопию ти: истинно вышши всех еси, Дево чистая.

Преславно прообразоваше, чистая, закон тя скинию, и божественную стамну, странен кивот, и катапетасму, и жезл, храм неразрушимый, и дверь божию. темже научают тебе звати: истинно вышши всех еси, Дево чистая.

Песнопоя тебе провозглашаше Давид, глаголя тя дщерь цареву, красотою добродетелей, одесную предстоящую Бога, видев тя упещренну. темже, пророчествуя, вопияше: истинно вышши всех еси, Дево чистая.

*Ин. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Преставилася еси к чертогом световидным, невестными украшена утварьми, девственную имущи свещу в твоей деснице, в другой же держащи отсеченную твою главу. и ныне предстоящи Христу, твоему жениху, тя поющыя сохрани.

Прията бысть твоя, богомудрая, молитва: верою бо твое именующыя имя, честная, спасает Владыка от искушений, и благоздравие подает, недугов избавляя всеразличных, душевных же и телесных. тем тя веселящеся, екатерино, ублажаем. (с. 489)

Пристала еси тихому пристанищу ныне, благоопрятно же и легко море мирское, мученице, преплывши треволнений, не искусившися, всемудрая, богатство многоразличное Христу приносящи, Дево, множество мученик, екатерино всеблаженная.

В чертозех небесных ныне внутрь с девственных лики ликовствующи, мученическими озаряема лучами, екатерино всемудрая, разреши падений моих пленицы, усердно молящи всех благодетеля: за егоже кровь твою излияла еси.

*Богородичен:*

Явилася еси, о Дево Мати божия! паче естества рождши в телеси благое слово, егоже от сердца своего отец отрыгне, прежде всех веков, яко благ, егоже ныне и телес превышша разумеваем, аще и в тело облечеся.

*Ин. Ирмос:*

устрашися всяк слух неизреченна божия снизхождения, яко вышний волею сниде даже и до плоти, от девическаго чрева быв человек. темже пречистую Богородицу, вернии, величаем.

Гноеве мученичестии благовоние ныне испущают благодатию, и злосмрадныя нашя страсти неизреченным словом отгоняют, и источают кости врачеваний воды, и напаяют душы поющих тех чудодеяния.

Яко велика столпа Христовы церкве, священно тя почитаем, яко стену непоколебимую: яко град воистинну, мучениче, непленяемый: яко воина крепка Бога всецаря: яко потребителя врагов: яко светильника умнаго и всемирнаго.

Сошественника ангела света, к страданию, богомудре, получил еси: темже терзаемь, и свещами поджигаемь, и разсекаемь люте, и мечем посекаемь, не устрашился еси, страстотерпче Христов доблественнейше. (с. 490)

День полн просвещения, веселия и радости нам возсия божественная память твоя, тебе чтущым, мучениче меркурие, в немже поминай нас память твою творящих, и лютых искушений и бед и страстей ны избави.

*Богородичен:*

Просвети, двере света, ослепшую душу мою страстьми, и лукавыми помыслы омрачившуюся, и бедствующую, и избави мя искушений, бед и скорбей, да славлю тя надежду верных и утверждение.

*Светилен святыя. Подобен:*
Духом во святилищи:

Возжиляема мудрованием, жен, о Дево екатерино, всечестная, страстотерпцев славо, философов хитрость о Бозе обличила еси, яко буйство сущу и баснь, всенепорочную истинно матерь божию спомощницу стяжавши.

*Слава, и ныне, праздника. Подобен:*
учеником зрящым:

Ангельстии чини, и мученический лик празднует днесь с нами, в божественнем введении богоотроковицы и матере господни, от иоакима же и анны, вкупе твердаго меркуриа, и преславныя екатерины: ихже молитвами обрести нам оставление многих согрешений, молимся.

*На хвалитех стихиры, на д~, глас д~. Подобен:*
Дал еси знамение:

Память всесвященную, * екатерино всехвальная, * честнаго твоего страдания совершающе, * славим во гласех непрестанных, * даровавшаго терпение тебе твердое, * и победоносну тя показавшаго, * и слово тебе подавшаго, * устрашающаго риторы, * Иисуса человеколюбца * и Cпаса и Господа.

Мученице самовольная, * екатерино всеславная, явилася еси * мучителя благомощно обличивши, * и лютое неистовство многобожия, * богознания сиянием низлагающи, * и божественною благодатию: * отонудуже и яко (с. 491) мученицу, * и яко деву непорочну, Христос венча, * Спас душ наших.

Благодать духа, * екатерино всеславная, * отверзением уст прияла еси: * очистивши тебе самую житием, * и помыслом терпеливным, * мучителей гордость попрала еси: * и доброте телесной, * душевную красоту богомудренне предпочла еси, * страдальцев удобрение.

*Слава, глас в~. Вавилы монаха:*

Житие невещественно навыкши, судище безбожное достигши стала еси, победоносице екатерино честная, цветоносящи божию светлость, и божественною мощию одеяна, повелению мучителеву поругалася еси, и риторов утолила еси лживыя речи, многострадальная.

*И ныне, глас з~. Сергиа агиополита:*

Днесь собори верных сошедшеся, духовне да торжествуем, и богоотроковицу Деву и Богородицу, в храм Господень приводиму, благочестно восхвалим, пред\ъизбранную от всех родов, во обителище всех царя Христа и Бога: девы, свещы носяще, пред\ъидите, приснодевы чтуще честное происхождение: матери, печаль всю отложивше, радостно споследствуйте матери Бога бывающей, и радости мира ходатаице: вси убо радостно, еже радуйся, со ангелом возопием обрадованней, присно молящейся о душах наших.

*На стиховне стихиры, глас в~. Подобен:*
Доме евфрафов.

Свет тя трисиянный * вжегши, Богородице, * в храме славы, * небесную ти пищу посылает, * величая тя.

*Стих:*
Приведутся царю девы в след ея, искренния ея приведутся тебе.

Из корене убо Давидова * прозябла еси, Дево, * гавриил тебе радость принося, * вопияше: * Бога родиши, пречистая. (с. 492)

*Стих:*
Приведутся в веселии и радовании, введутся в храм царев.

Благо же священному * и божественному сопряжению * иоакима и анны, * из нихже чистая родися, * приведена бысть ныне творцу своему.

*Слава, и ныне, тойже.*

Двери небесныя, * восприимите Деву марию, * неискусомужную, * чистую Богородицу, * из неяже человеком избавление.

*На литургии, блаженна праздника, песнь з~-я и и~-я на д~: и святыя песнь з~-я. Прокимен, глас д~:*
Дивен Бог во святых своих, Бог Исраилев. *Стих:*
В церквах благословите Бога, Господа от источник Исраилевых. *Апостол ко ефесеем, зачало сл~г. Аллилуиа, глас а~.*
Воззваша праведнии, и Господь услыша их. *Евангелие луки, зачало р~з. Причастен:*
Радуйтеся, праведнии, о Господе.

*Служба святаго меркуриа мученика смоленскаго, новаго чудотворца.*

*На велицей вечерни стихословим:*
Блажен муж:

*На*
Господи, воззвах, *стихиры, глас д~:*

Другаго тя поем, имущаго поборение по духу, Христов меркурие, яко непобедимаго воина: внегда бо по повелению, угодниче, госпожи и Богородицы, изшел еси на сретение поганых сил, и исполина с сыном крепкаго победил еси пособием Богородицы. подобие имый якоже святый мученик нестор, ярость прекротив злосвирепаго мучителя, лиа богоборца победи Христовым именем и силою. или тезоименитому ти святому мученику меркурию: (с. 493) якоже во александрии он победив, прободе в сердце мучителя и законопреступника, ревнуя по благочестии: ты же тех подражая, сопротивных и поганых иноплеменник силу пресекл еси, яко воин добр и некосен, и совершил еси свое подвизание крепце, по благоверии святыя церкве госпожи и Богородицы, со всеми угодники Христа Бога, и венчася верх твой, святе и великомучениче.

Якоже от ангела, или с небесе знамение приемлеши: к тебе бо послан бывает слуга церкве велицей госпожи и Богородицы, возвещая и веля тебе изыти на сретение сил поганых иноплеменник: гласу же к тебе свыше сошедшу: рабе мой и угодниче меркурие, востав препояшися поясом воинства, изыди скоро с великою дерзостию сопротивных побеждая, с тобою есмь поборающи по благоверии: не хощу бо, рече, зрети моей пленене быти церкви от поганых: умолих бо сына моего, да подаст ти о сем дерзновении твоем венец небесный, от животворныя десницы его.

*От*
царска колена воин изыде, и послася непобедимый воевода нашему граду, велико поможение от госпожи нашея Богородицы: воинствуя бо не земному царю угождая, но свыше повеление приемля, богомудре и блаженный страдальче меркурие, желанием и ревностию поборая по благоверии, мученически стражда, и противных полки побеждая, поганых иноплеменник, и сам нуждною смертию конец житию восприимеши, и ко Христу Богу на небо востечеши, и равными тебе святыми мученики лику сочтався возмездие приимеши. темже и ныне мы многогрешнии, молим тя, святе: имея дерзновение, помолися о граде нашем невоевану пребыти ему, и душам нашым даровати велию милость. (с. 494)

*Слава, глас в~:*

Приидите, благовернии людие, приидите, сонмище празднолюбезных, песнь воскликнем, и руками восплещим к заступнице нашей и госпоже и Богородице, сынове града смоленска, радостию покрывающеся: яко послася от нея, непобедимь воин граду нашему, угодник сея сый меркурий, много поборая по нам, поганых побеждает, и забрало бывает твердо от всех ратей находящих граду нашему. стекшеся граждане вси в храм святый госпожи и Богородицы, и приступивше об\ъимем лобзающе, сердцем же и усты гроб святаго меркуриа, и похвалами поем его: радуйся, вопиюще, художства победивый зловерных варвар, и свирепое их мучительство обличивый, и велие дерзновение от Христа Бога приимый. и ныне, святе, молим тя: не забуди твоего града и людей живущих в нем, идеже есть гроб с блаженным телом твоим: молися победу дати граду нашему, и душам нашым прощение многих грехов, и велию милость.

*И ныне, Богородичен:*
Прейде сень законная:

*Вход. Прокимен дне. Чтения г~. Писаны сего месяца в к~в день, михаилу тферскому.*

*На стиховне стихиры, глас д~. Подобен:*
Яко добля:

Многообразными мучении, * лютый мучитель казнем злым предав казнити * многострадальное и долготерпеливое тело твое, * богомысленне меркурие, * не отверглся еси Христа, * ни кумиром пожерл еси, * по терпел еси, * яко иному страждущу, * ожидая будущаго воздания, и безсмертнаго богословия.

*Стих:*
Праведник, яко финикс процветет, яко кедр, иже в ливане, умножится.

Воздвижемь и стружемь, * и камением посыпаемь, и (с. 495) железом ураняемь, * и мечем скончаваемь, * непреклонен пребыл еси, * на камени умнем * душу твою водрузив. * и сего ради ангельским ликом сочетался еси, * света невечерняго сподобляемь.

*Стих:*
Насаждени в дому господни, во дворех Бога нашего процветут.

Исцеление дарований, * желающым источают славне, * твоя мощи, * и потопляют страстей недуги, меркурие, * и разоряют лукавых демонов толпы, * напаяют же верных сердца, прозябающая добродетелей * плоды божественныя, * и благочестия разумение.

*Слава, глас в~:*

Житием добрым и чистотою, святе, угождая Христу Богу, и того рождшей Богоматери, к судищем безбожных иноплеменник постизаеши, повелением даже подобне исходяй на противоборющыя, целомудрие противу зловерне целующаго, меркурие: ту победу нося подвизаешися, и чудо велико о себе сотворяя, ратника с великими силами победив Христовою силою, и сам ту вне пред градом, блаженне, конец восприял еси, и сим чудесем град удивляеши: отсеченную бо твою святую главу от иноплеменника судом божиим, сам яко жив по смерти с телом во град внесл еси, и ныне победы венец имееши. темже и мы подвизающеся молим тя, обстояще, святе, гроб твой, да пришед побореши на град твой и люди державы госпожи и Богородицы, зле ратующыя, от Христа Бога прося нам мира, и велия милости.

*И ныне, Богородичен воскресн, по гласу.*
*Тропарь, глас д~:*

Мученик твой, Господи, меркурий, во страдании своем венец прият нетленный от тебе Бога нашего: имеяй (с. 496) бо крепость твою, мучителей низложи, сокруши и демонов немощныя дерзости. того молитвами спаси душы нашя.

*Слава, и ныне, Богородичен воскресн.*

*На утрени, на*
Бог Господь: *тропарь тойже.*

*По а~-й кафисме седален, глас а~. Подобен:*
Лик ангельский:

Воинство на земли возненавидев, мучениче, на небесех возжелел еси славу, и болезни претерпел еси и нуждную смерть. темже днесь всесвятую твою память празднуем, Христу приносяще хвалу, преблаженне меркурие.

*Дважды.*

*Слава, и ныне, Богородичен:*

Матрь тя божию и Деву молим вси воистинну, в щедроты твоя вопием, любовию прибегающе к твоей благости: тя бо имамы грешнии заступницу, и тебе стяжахом в напастех спасение, едину пречистую.

*По в~-й кафисме седален, глас д~. Подобен:*
Явился еси днесь:

Течение совершив истинно, и мучителей всю крепость победил еси, приим венец от руки вседержителя, меркурие всечестне, и показался еси ангелом сопричастник.

*Дважды.*

*Слава, и ныне, Богородичен:*

Слово отчее, Христа Бога нашего, из тебе воплощшееся разумехом, Богородице Дево, едина чистая и благословенная. темже всегда прославляем тя величающе.

*По полиелеи седален, глас д~:*

Воина Христова непобедимаго, победителя на враги добляго, в великих чудесех возсиявшаго присно вси восхвалим верою меркуриа страстотерпца: точит бо цельбы пририщущым верою, и утоляет страсти лютыя, и сущыя в скорбех человеки заступает.

*Дважды.*
(с. 497)

*Слава, и ныне, Богородичен:*

Стена непобедимая нам Христианом еси, Богородице Дево: к тебе бо прибегающе невредими пребываем, и паки согрешающе имамы тя молитвенницу. тем благодаряще вопием ти: радуйся, обрадованная, Господь с тобою.

*Таже степенна, а~ антифон, д~-го гласа. Прокимен:*
Праведник, яко финикс, процветет: *Стих:*
Насаждени в дому господни: Всякое дыхание: *Евангелие луки, зачало р~з.*

*По н~-м псалме стихира, глас з~:*

Днесь вселенная вся страстотерпца лучами просвещаема, и божия церковь цветы украшаема, мучениче меркурие, вопиет ти: угодниче Христов и заступниче теплый, не престай моляся за рабы твоя.

*Канон праздника со ирмосом на з~: И святаго на и~.*

*Глас и~. Песнь а~. Ирмос:*

Посеченный несекомаго пресече, и виде солнце землю, юже не виде, лютаго врага вода потопи, и непроходимое пройде Исраиль, песнь же воспевашеся: Господеви поим, славно бо прославися.

*От*
вышних повелений, святе, воинствуеши, с вышними лики предстоиши благих источнику, и радости божественнаго наслаждения, приснопамятне, наслаждаешися, сохраняй тверде град, в немже совершают, славне, память твою, Господеви поюще: славно бо прославися:

Подвиг твой ревности свидетельствова, мудре, силою укрепляемь Христовою, и против ратник исходиши, и радуяся претерпел еси главы твоея отсечение, и вопияше славно повелением ея.

Страж граду явился еси, и мучителя яве укорил еси, и болезненное от них видение веселяся претерпел еси, меркурие, вопия и моляся к пославшей тя: Господеви поим, славно бо прославися. (с. 498)

*Богородичен:*

Якоже и в кесарии равноименованное тебе приемлеши суще звание, такожде и зде изволи благочестивая царица, посылает тя, меркурие, Богородица, мучениче: к той помолися о мне окаяннем, милостива обрести на страшнем суде сына ея.

*Катавасиа:*
Христос раждается:

*Песнь г~. Ирмос:*

утверждей в начале небеса разумом, и землю на водах основавый, на камени мя, Христе, заповедей твоих утверди: яко несть свят, паче тебе, едине человеколюбче.

*От*
младенства ввоинился еси Христу, род и богатство отечества оставль, и весь разжигаемь божественною любовию, и от того рождшия, славне, страж граду ея послался еси.

Воспоем Господа и с рождшею его Богоматрию, подавшаго стража тверда граду нашему, воина добляго меркуриа и чудес исполненнаго.

Десницею укрепляемь владычнею, вражие пагубное нашествие победил еси яко добр страдалец, богомудре, за храм Богородицы и за благоверие.

*Богородичен:*

О Господа моего Мати! ты надежда отчаянных, и помощница всем грешником: не презри, милостивая царице, мене окаяннаго люте и пребезмерно согрешившаго, паче человеческаго естества.

*Седален меркуриа, глас д~. Подобен:*
Скоро предвари:

Римлянин родом сый, но верою благоверною огражден, а не полуверием боляй, но угодник Богу бысть, и того рождшей: льстиваго ратника посрами, исполина с сыном порази, и венечник Христов явися, и славы радостныя причастися: сего ради священную его память празднуем ныне.

*Дважды.*
(с. 499)

*Слава, и ныне, Богородичен:*

Даниил тя гору велию нарече, ин жезл и катапетасму, иезекииль же дверь, еюже пройде Христос Бог, Богородице: не презри, милостивая, но приими моих скверных окаянных устен моление, и туне покажи, госпоже, твою милость на мне многогрешнем.

*Песнь д~. Ирмос:*

услышах, Господи, слух твой, и убояхся, яко неизреченным советом, Бог сый присносущный, от Девы пришел еси воплощся: слава снизхождению твоему, Христе, слава силе твоей.

Якоже и во своем отечестве присвоился еси любезне зиждителю, и светлый венец от него восприял еси, и воинствовал еси по благоверии, яко непобедимь, святе меркурие: помолися, от негоже получил еси дерзновение, о мне окаяннем, да получу милость.

Истка себе порфиру благочестия паче отец своих, в нюже оболкся, и воин крепок показася, и мертвости совлече ризу неверия, и пояше: слава силе твоей, Господи.

Даже до крове став, подвизался еси, побеждая противныя ратники, победоносец показался еси и вышния славы сподобився, меркурие.

*Богородичен:*

Якоже дождь на руно сниде, такоже в твою пречистую утробу слово спасительное сниде, приснодево: ты же, Богородице, яко туча, изсуши многих моих зол бремя.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

Распростер руце протяг злый варварин, хотя внезапу наити на град и храм Богородицы: ты же неослабно (с. 500) простер твоя со оружием святыя руки, изшел еси, и победил еси противника, и оттуду венчался еси.

Иже солнцу и огню служя прииде: ты же, святе, Христу и того матери служя изшел еси, и того силу пресекл еси, и град свободил еси, и сам от Христа прославился еси.

Причастник страстей владычних явися меркурий, и славы того приобщник быв, и того божественную светлость наследова.

*Богородичен:*

умертви, о Дево, живущий во мне грех, жизнь рождшая, и умертвившаго смерть.

*Песнь з~. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Вжиляше тя присносущное от высоты, меркурие, звание всевидящее: и слуга церковный, мудре, увери тя якоже ангел, повелеваше ти дерзати, и никакоже устрашитися варварска нашествия.

умерщвлен бысть змий вселукавый, и не сбыстся злохитрие его, но ногами попрася красными добляго воина, и оружника Христова меркуриа: вшед бо победи поганина.

Всесовершенно владыце принесл еси сердечное изволение, мучениче, и того ради изшел еси противо рати поганских сил, и победитель велий показался еси: и ныне на небеси предстоиши, меркурие.

*Богородичен:*

Зачатие неизреченно, рождество неизглаголанно, отроковице, яко Бога раждаеши плотию. умилостивися о мне окаяннем, да улучу и аз лишенный заступление твое. (с. 501)

*Кондак, глас д~.*

Явися во бранех непобедимь воин, от римлян родом, сыновство име града смоленска: яко бо сих ради наречеся, яко от Богородицы страж крепок послася граду: песньми меркуриа ублажим, празднующе весело память его, яко да избавит град наш от беды ратник.

*Икос:*

Гордыню низложив льстиваго мучителя, на православие возносящагося нечестиваго, и до конца сего лютаго змия главу отсекл еси, святе меркурие, и пуста его сотворь, и память его с шумом бысть: ты бо исходиши на предградие един, братися с тысящами безбожных варвар: яко бо от высоты имея повеление, надежду и упование от самыя госпожи и Богородицы, заступающия и помогающия тебе. тоя же пособием непобедимым, и ратника злокозненнаго крепко удавил еси, и множество сил его победил еси, и самаго мучителя посрамил еси. темже, крепкий Христов воине, зовем ти радостно, и весело празднуем память твою: яко да избавиши град наш от беды ратник.

*Песнь з~. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Светом вышняго сияния озаряемь, доблий воине, воспевающыя ныне память твою просвети, поющыя: благословен Бог отец наших.

Воспевал еси всех благодетеля распаляяся, и изшед на побеждение ратников, огня ревностию, блаженне, жегомь, и поя: благословен еси Господи, Боже отец наших.

В крови противу стал еси беззаконных ополчения, (с. 502) святе, камению и огню кланяющихся: ты же к камени Христу вопия, сих победил еси, поя: благословен еси Господи, Боже отец наших.

Землю обагрив, блаженне меркурие, кровию твоею, Владыки человеколюбца, желая общник того быти, поя: благословен еси Господи, Боже отец наших.

*Богородичен:*

Чини ангельстии удивляются таинства твоего глубине, Богородице, Бог бо из тебе воплощен явися, егоже похвалим, Боже, благословен еси.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Благочестно и мудренно подвиг твой, славне, совершил еси, и доблемудренно враги твоя победил еси, яко бо даровася тебе, святче, победа небесная. темже воспел еси: священницы, воспойте, людие, превозносите Господа во веки.

Скончався, святе, от исполина, меркурие, мечем бо отсече главу твою, и оттуду получил еси желаемаго тобою венца, и землю кровию от твоих удес истечением напоил еси, поя: священницы, воспойте, людие, превозносите Господа во веки.

*Богородичен:*

Яко нашего существа поновление, пречистая, вси виновну вернии поем тя: Бога бо паче слова родила еси, едина паче земнородных: твоим благоутробием и нас озари поющих тя.

*Песнь ф~. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают. (с. 503)

Гноеве мученичестии благовоние ныне испущают благодатное, смрадныя нашя страсти исцелевают: источают бо святыя их мощи целебныя воды, и напояют душы поющих тех чудодеяние.

Яко велика столпа, и твердо забрало дарова тя Христос, меркурие, граду сему: идеже ныне точиши чудес струю, и помогаеши победою на поганыя.

Спомощника имеяху вси граждане, страстотерпче Христов доблественный, копие и щит твой выну великое пособие имуще тя величают, Христа Бога славяще венчавшаго тя.

*Богородичен:*

Просвети, двере света, омраченную душу мою страстьми, и лукавыми помыслы очерневшую и бедствующую, и избави искушений и бед и скорбей: да славлю тя, упование верных и утверждение.

*Светилен. Подобен:*
Духом во святилищи:

Жениху свещу соблюл еси, жестоку стезю шествовал еси, в божественныя стези вшед, и пространству райскому чистою плотию достигл еси, и светло от святыя Троицы венчался еси: чтущыя тя помяни, святе меркурие.

*Богородичен:*

Яко заступницу нератну, предградие воистинну предлагаю покров твой, Богородице Дево, ходатаицу же к Богу, избавитися ми, владычце, муки вечныя, и жизни нетленныя тобою причаститися небеснаго царствия.

*На хвалитех стихиры на д~, глас д~. Писаны вечера, на Господи, воззвах:*

*Слава, глас тойже.*

Столпа твердейшаго, и забрало твердо града нашего воспоем, и железная врата суща, и пособие крепко имуща со оружием святаго меркуриа. темже к нему молящеся возопиим: святче, не забуди нас (с. 504) предстоящих гробу твоему, но молися к человеколюбцу Богу, спасти душы нашя.

*И ныне, Богородичен:*

*Славословие великое. И отпуст.*

*На литургии: служба мученическая.*

