<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 504)

*Месяца тогоже в к~е-й день.*

*Иже во святых, отец наших и священномученик, климента, папы римскаго, и петра александрийскаго.*

[Зри] *В сей день отдается праздник Входа пресвятыя Богородицы.*

*На*
Господи, воззвах, *стихиры праздника, глас а~. Подобен: О*
дивнаго чудесе!

Днесь вернии ликовствуим, во псалмех и песнех Господеви поюще, и чтуще того священную сень, одушевленный кивот, невместимое слово вместившую: приводится бо Господеви, паче естества плотию младенствующи, и святитель великий захариа приемлет с веселием сию, яко божие жилище.

Днесь храм одушевленный святыя славы, Христа Бога нашего, едина в женах благословенная чистая, приводится в храм законный, жити во святых: и радуются с нею иоаким и анна духом: и девственнии лицы Господеви поют, псаломски воспевающе, и чтуще матерь его.

Ты пророков проповедание, апостолов слава, и мучеников похвала, и всех земнородных обновление, Дево Мати божия: тобою бо Богу примирихомся. темже чтим твое в храм Господень вхождение: и со ангелом вси (с. 505) песненно, радуйся, тебе, пречистая, вопием, твоими молитвами спасаемии.

*Ины стихиры, святаго климента, глас в~. Подобен:*
Егда от древа:

Розга лозы жизненныя быв, отче иерарше, красныя изнесл еси грозды духом догматов, всемудре, каплющыя всегда спасительное вино божественнаго познания, и веселящыя всех благочестивых сердца, истинно тя чтущих, клименте богоносне всеблаженне.

Петра верховнаго ученик, отче, быв, на камени того создал еси яко камень честный тебе самаго, всехвальне, твердостию словес твоих все развратил еси здание многобожное, храмы же воздвигл еси божественныя в честь Троицы, о нейже подвизался еси, блаженне, и мучения венец приял еси.

Якоже светодательное солнце от западов возсиял еси, отче, просвещая землю зарею догматов твоих и ранами светло, постигл же еси страны восточныя, треблаженне, зашел еси умерщвляемь, и возсиял еси, клименте, ко Христу, и тамо сущими лучами богатно, непрестанно по божественному причащению просвещаемь.

*Слава, и ныне, глас и~:*

По рождестве твоем, богоневесто владычце, пришла еси в храм Господень воспитатися во святая святых, яко освященна: тогда и гавриил послан бысть к тебе всенепорочней, пищу тебе принося: небесная вся удивишася, зряще духа святаго в тя всельшася. темже, пречистая и нескверная, яже на небеси и на земли славима, Мати божия, спаси род наш.

*На стиховне стихиры праздника, глас е~. Подобен:*
Радуйся:

Радуйся небо и земля, небо умное грядущее зряще, в божественный дом воспитатися честно, Деву едину и (с. 506) непорочную. к нейже дивяся захариа вопияше: двере господня, храма отверзаю тебе двери, радующися в нем ликовствуй: познах бо и веровах, яко уже избавление приидет проявленно Исраилево, и родится из тебе Бог слово, даруяй мирови велию милость.

*Стих:*
Приведутся царю девы в след ея, и искренния ея приведутся тебе.

Анна, божественная благодать яве, от благодати данную чистую приснодеву приводит с веселием в храм божий, призвавши ити пред нею отроковицам, свещы носящым, и глаголющи: пойди, чадо, давшему тя буди возложение, и благовонный фимиам. вниди в незаходимая, и увеждь тайны: и уготовися быти Иисусово вместилище веселое и красное, подающаго миру велию милость.

*Стих:*
Приведутся в веселии и радовании, введутся в храм царев.

Внутрь в храм божий, боговместимый храм возлагается Дева всесвятая, и отроковицы ей ныне свещы носяще предходят: играет родителей сопряжение изрядное, иоаким же и анна ликовствующе, яко родиша творца рождшую, яже ликовствующи в божественных скиниих, и питаема рукою ангеловою, всенепорочная Христа явися Мати, подающаго миру велию милость.

*Слава, и ныне, глас з~:*

Днесь, собори верных, сошедшеся, духовне да торжествуим, и богоотроковицу, Деву и Богородицу, в храм Господень приводиму, благочестно восхвалим, пред\ъизбранну от всех родов, во обителище всех царя Христа и Бога: девы, свещы носяще, пред\ъидите, приснодевы, чтуще честное происхождение: матери, печаль всю отложивше, радостно (с. 507) споследствуйте матери Бога бывающей, и радости мира ходатаице. вси убо радостно, еже радуйся, со ангелом возопиим обрадованней, присно молящейся о душах наших.

*Тропарь, глас д~:*

Боже отец наших, творяй присно с нами по твоей кротости, не отстави милость твою о нас: по молитвами их в мире управи живот наш.

*Слава, и ныне: Тропарь праздника.*
Днесь благоволения: *Лист рп~г на об:*

[Зри] *Подобает ведати, яко аще случится отдание праздника входа пресвятыя Богородицы в неделю, оставляется воследование святаго петра, и поется, егда хощет екклисиарх.*

В субботу на малей вечерни, стихиры воскресны и Богородицы по обычаю, тропарь воскресн, и праздника.

На велицей вечерни. По обычной кафисме, на Господи, воззвах, стихиры воскресны г~, и @восточенъ@{@Анатолиевъ@} един, и праздника подобны г~, глас а~: Днесь вернии: И святаго климента подобны г~. Слава, праздника, глас и~: По рождестве твоем: И ныне, Богородичен первый, настоящаго гласа. Вход. Прокимен, дне. На литии стихиры праздника. Слава, и ныне, праздника. На стиховне стихиры воскресны. Слава, и ныне, праздника. На благословении хлебов: Богородице Дево: трижды. А идеже несть всенощнаго, глаголем тропарь воскресн.

*Слава, тропарь климента, глас д~:*

Иже от Бога чудодействы преславно удивляя вселенныя концы мира, священный страдальче, паче естества морю, составы водам содеваеши разделение, в честней памяти твоей, всегда притекающым усердно в богозданную ти церковь, чудесным твоим мощем: и (с. 508) по всенародном хождении, море во едино течение чудодетельне твориши, клименте предивный, моли Христа Бога спастися душам нашым.

*И ныне, праздника.*

На утрени, на Бог Господь, тропарь воскресн дважды. Слава, климента: И ныне, праздника. По кафисмах седальны воскресны с богородичны их. Полиелей, и тропари: Ангельский собор: впакои гласа, и степенна: прокимен, и евангелие воскресно. Воскресние Христово: псалом н~. и стихира воскресна. Канон воскресн со ирмосом на д~: и Богородицы на в~: и праздника перваго на д~: и климента на д~.

*Катавасиа:*
Христос раждается:

*По г~ песни кондак праздника, и икос.*

*И кондак климента, глас в~. Подобен:*
Твердыя:

Божественнаго винограда священноодеянна всем лоза явися, каплющи сладость премудрости, молитвами твоими, всечестне, да тебе исткану, яко багряницу, песнь мысленную принесем, клименте святе: спаси рабы твоя.

И седален святаго: Слава, и ныне, праздника, По з~ песни кондак воскресн, и икос. На ф~ песни стихословим, Честнейшую: Светилен воскресн. Слава святаго: И ныне, праздника. На хвалитех стихиры воскресны д~: и праздника со славным на д~, с припевы праздничными: Слава, стихира евангельская: И ныне, Преблагословенна еси: Славословие великое. Тропарь воскресн точию: ектении, и отпуст, и час а~. На часех тропарь воскресн: Слава, праздника, И ныне, Богородичен часов. По отче наш: кондак праздника, и воскресн, глаголем пременяюще.

*На литургии:*
Блаженна гласа на з~: и праздника песнь ф~ на д~. По входе тропарь воскресн, и праздника, и святаго. Таже кондак воскресн: Слава, святаго: И ныне праздника. Прокимен, апостол, аллилуиа, и евангелие гласа и праздника. Причастен: Хвалите Господа: и праздника. (с. 509)

*На утрени, на*
Бог Господь: *тропарь праздника, дважды. Слава, святых:*
Боже отец наших: *И ныне, праздника,*

*По а~-м стихословии, седален, глас а~. Подобен:*
Лик ангельский:

Праведных плод иоакима и анны приносится Богу во святилище святое, плотию младенствующи, питательница жизни нашея, юже благослови священный захариа: сию вси, яко матерь божию, верно да ублажим.

*Слава, и ныне, тойже.*

*По в~-м стихословии, седален, глас д~. Подобен:*
удивися иосиф:

Прежде зачатия, чистая, освятилася еси Богу, и рождшися на земли, дар принеслася еси ныне ему, исполняющи отеческое обещание: в божественнем же храме, яко сущо божественный храм, от младенства чисте со свещами светлыми отдана бывши, явилася еси приятелище неприступнаго и божественнаго света. велико воистинну предшествие твое, едина богоневесто и приснодево.

*Слава, и ныне, тойже.*

*Таже канон праздника, со ирмосом на з~:*

*И святых оба канона, на и~. Канон праздника, глас а~.*

*Песнь а~. Ирмос:*

Песнь победную поим вси Богу, сотворшему дивная чудеса мышцею высокою, и спасшему Исраиля, яко прославися.

Стецемся днесь Богородицу почитающе песньми, и торжествуим духовный праздник: в храм бо Богу дар приносится.

Песньми да воспоим Богородицы славное предшествие: к храму бо днесь, яко храм божий, приносится пророчески, дар многоценный.

*Троичен:*

Троице единосущная, отче, и слове, и душе святый, тя (с. 510) верно славим, яко творца всех, и тебе вопием благочестно: спаси ны, Боже.

*От*
багра кровей твоих червленицею, пречистая, одеявся, прошед обнови царь и Бог род весь человеческий благоутробием своим.

*Ин канон святаго климента. Творение феофаново.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

*От*
петра божественнаго научився, апостолов верховнаго, и от него навык божественное знание, отче, идольскую лесть обличил еси.

Лозу богонасаждену на земли, плоды добродетельныя учений всеблагочестивых, Христос тя предлагает, истинно сущий цветущь виноград.

Во вся концы протече воистинну божественных повелений твое вещание, клименте мудре, и вся просвети Троицу богословити, во единстве божества.

*Богородичен:*

Се проречения пророческая о тебе прияша конец воистинну: слово бо без семене заченши, богородительнице, плотию родила еси.

*Ин канон святаго петра, егоже краегранесие:*

Восхваляю трибогатаго петра. *Творение феофаново.*

*Глас тойже. Песнь а~. Ирмос:*

Поим Господеви, проведшему люди своя сквозе чермное море, яко един славно прославися.

Во светлейших селениих житие имея, просвещение ми подаждь, молитвами твоими, петре всеблаженне.

Знанию научен, и священством украшаемь, всеблаженне петре, Христу принеслся еси кровию. (с. 511)

утварь упещренная, якоже многоценное возложение Христове церкви от Бога даровался еси, блаженне:

*Богородичен:*

Пречистая Богородице, воплощенное, присносущное и пребожественное слово паче естества рождшую поем тя.

*Катавасиа:*
Христос раждается:

*Песнь г~. Ирмос:*

Да утвердится сердце мое в воли твоей, Христе Боже, иже над водами небо утверждей второе, и основавый на водах землю, всесильне.

Торжествуим празднолюбцы, и срадуимся духом, во святем празднице учреждающеся днесь, дщере царевы, и матере Бога нашего.

Иоакиме, радуйся днесь, и веселися, анно, духом, рожденную из вас Господу приводяще трилетствующу, яко юницу чисту всенепорочную.

*Троичен:*

Свет отец, свет сын его, свет дух утешительный: яко от солнца бо единаго Троица сияющи, божественно озаряет, и соблюдает душы нашя.

Тя пророцы проповедаша кивот, чистая, святыни, кадильницу златую, и свещник, и трапезу, и мы яко боговместимую скинию воспеваем тя.

*Ин. Ирмос:*

Страх твой, Господи, всади в сердца раб твоих, и буди нам утверждение, тя во истине призывающих.

Богатно излияся духа благодать в твоя устна, мудре, еюже вся просветил еси, божественными твоими учении, и Христу привел еси.

огнем воздержания ты попалил еси страстей огнепальная стремления, и храм себе совершив духа божественнаго, доблемудренне отче.

На гору божественных добродетелей возшед, и мраком (с. 512) покрывся разумным, узрел еси неизреченную в чистей души твоей духовную зарю.

*Богородичен:*

Неизреченно зачала еси, пречистая, Cпаса и Господа, избавльшаго нас от лютых, тя во истине призывающих.

*Ин. Ирмос:*

Несть свят, яко Господь, и несть праведн, яко Бог наш, егоже поет вся тварь: несть праведн паче тебе, Господи.

Возшел еси ездя яко на колеснице, твоею кровию, премудре, к небесным, идеже предтеча наш Христос вниде, един безгрешный.

Жизнь тленную оставил еси, и жизнь безсмертную обрел еси, блаженне, идеже венценосец ликуеши, моля спастися душам нашым.

Якоже финикс процвел еси благоплоднейший: яко маслина плодородна явился еси, богодохновенне, во дворех господних, яко смирна и ливан, и яко миро благовоннейшее.

*Богородичен:*

Яко двери спасительныя, и рай красный, света присносущнаго облак, сущу святую Деву воспоем вси, глаголюще ей: радуйся.

*Кондак глас д~. Подобен:*
Явился еси днесь:

Церкве недвижимии и божественнии пиргове, благочестия божественнии столпи, воистинну крепцыи, клименте с петром всехвальнии, вашими молитвами соблюдите вся.

*Седален климента, глас и подобен тойже:*

Возсияв якоже солнца заря, и блистаеши, преподобне, всему миру светло, учении твоими, богогласе клименте светоносне, мучеников похвало.

*Слава, петра, глас и~. Подобен:*
Премудрости:

*От*
вышняго суда Христова предстательствова стаду, (с. 513) на пажитех благожизненных упасл еси, всемудрыми твоими догматы, отгнав ариа яко волка некроткаго, вшедшаго в них безбожными учении. темже и душу твою положил еси за них, пастырь нареклся еси, яко рече Господь: иерарше петре блаженне, моли Христа Бога, грехов оставление даровати чтущым любовию святую память твою.

*И ныне, праздника, глас д~. Подобен:*
удивися иосиф:

Непорочная агница, и нескверный чертог, в дом божий Богородица мариам с веселием вводится преславно, юже ангели божии дориносят верно, и вси вернии блажат присно, и благодарственно поют ей непрестанно велиим гласом: наша слава и спасение ты еси, всенепорочная.

*Песнь д~. Ирмос:*

Духом провидя, пророче аввакуме, словесе воплощение, проповедал еси, вопия: внегда приближитися летом, познаешися, внегда приити времени, покажешися. слава силе твоей, Господи.

Пророче исаие, прорцы нам: Дева кто есть, имущая во чреве; яже из иудина корене прозябши, и рождшися из Давида царя, семене святаго, плод благославный.

Начинайте, девы, и воспойте песни, руками держаще свещы, чистыя Богородицы предшествие хваляще, ныне грядущыя во храм божий купно с нами празднующе.

*Троичен:*

Троицу лицы, единицу образом благочестно славим Бога истинна, егоже поют ангельская и архангельская чиноначалия, яко твари Владыку, и человецы верно покланяющеся присно.

Моли непрестанно, пресвятая чистая, егоже плотию родила еси сына твоего и Бога, от многообразных сетей диаволих, и от всяких искушений находящих, вся избавити рабы твоя. (с. 514)

*Ин. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

*От*
запада пришед, блаженне, к востоку, петру примесился еси апостолу: и того божественными светлостьми, и учении просвещаемь, с ним возвещая спасительное слово, западную всю протекл еси страну.

Другий моисей, клименте мудре, был еси, законы божественныя всем излагая, и священная пишя учения, и церковное все вчиняеши исполнение. отсюду законоположника тя и учителя вси имуще, верою чтим.

Постническими поты очистився, священноначальник, блаженне, явился еси, к благочестивей вере Христовей вся возводя божественными твоими сказании: пострадав же законно, подобне болезни сплете венец, приснопамятне.

*Богородичен:*

С богом тя заступницу стяжахом: ты бо Мати божия была еси творца и содетеля, наш образ приемша, пренепорочная, и того спасша от тли и смерти, и славою божественною прославльшаго.

*Ин. Ирмос:*

Из горы приосененныя, слове, пророк, единыя Богородицы, хотяща воплотитися боговидно усмотри, и со страхом славословяше силу твою.

Добродетелей шествовав стезею, отче, постигл еси обители вышния, богоносне, священства помазанием украшен, и мучения сияя кровию.

Тучами потоков твоих кровей, блаженне, угасил еси пещь прелести, и гонящих погубил еси мрак, священномучениче достославне. (с. 515)

Новый петр некий нам явился еси, истинно апостольскими сияя даровании, священнодетель же и свидетель страстей Владыки твоего, всебогате.

*Богородичен:*

Всех добрых исполнение рождши, исполни наша, Дево, моления, грехов нам избавления просящи, и просвещения, и велия милости.

*Песнь е~. Ирмос:*

Светлый нам возсияй свет присносущный, утреннюющым о судьбах заповедей твоих, Владыко человеколюбче, Христе Боже наш.

Да светлоносим, православнии вси, стекающеся и славяще Богоматерь, яко Господу днесь приводится, яко жертва благоприятна.

Да веселятся праотцы днесь, владычце, и да радуется рождшая тя со отцем твоим, яко плод их Господу приносится.

*Троичен:*

Пребезначальное и присносущное едино божество славословяще поклонимся, треми лицы естеством нераздельное, и славою равночестное.

Пристанище благоутишное, и необоримую стену стяжахом молитву твою во обстояниих, богородительнице, всегда избавляеми бед и скорбей.

*Ин. Ирмос:*

Просвети нас повелении твоими, Господи, и мышцею твоею высокою, твой мир подаждь нам, человеколюбче.

Во свете заповедей ходя господних, чадо воистинну явился еси того, блаженне, неложное.

Всего на земли ты отреклся еси пристрастия, священноначальниче, да будущее благославие получиши, и светлости славы Христовы.

Мученическими украшен светлостьми, со ангелы ныне предстоиши владыце, о поющих молися. (с. 516)

*Богородичен:*

Мати божия, верою тя поющыя от бед избави молитвами твоими, Дево, яко тя предстательницу вемы, чистая.

*Ин. Ирмос:*

утренююще, вопием ти, Господи, спаси ны: ты бо еси Бог наш, разве тебе иного не вемы.

На камень возшед веры, страстотерпче, неуклонен пребыл еси во искушении сопротивных.

оружием пламенным духа святаго, иерарше, ариа вредословца божественным судом заклал еси.

Крепостию укрепляемь, славне, спасовою, вражию силу и крепость попрал еси.

*Богородичен:*

Деву по рождестве поем тя, Богородице, ты бо Бога слова плотию миру родила еси.

*Песнь з~. Ирмос:*

Пророка иону подражая, вопию: живот мой, блаже, свободи из тли, и спаси мя, Cпасе мира, зовуща: слава тебе.

Празднуим, вернии, праздник духовный матере божия, воспевающе благочестно: есть бо святейша небесных умов.

Песньми духовными восхвалим, вернии, матерь света, яко днесь нам явися предходящи в храм божий.

*Троичен:*

отец, и сын, и дух правый, триипостасная единице и неразделимая Троице, помилуй покланяющыяся божественней державе твоей.

Во чреве твоем вмещен, невместимый всеми, Богомати, быв, из тебе произыде, пречистая, сугуб естеством Бог и человек.

*Ин. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Ревностию разжжен господни любве, мудре, идольскую (с. 517) лесть обличил еси крепко словесными противлении, и чудесными явлении, всехвальне.

Недреманно соблюл еси око сердца твоего, на злобу никакоже воздремав, славне, божественными восхождении вчиняя добродетелей к верховному.

Яко иерарх честен, вязати и решити прегрешения власть приим от Cпаса Христа, многих моих прегрешений долг разреши, возводя к покаянию.

*Богородичен:*

Твоими мольбами, чистая, бед и напастей исхити мя лютых, и избави мя, молюся: ты бо стена еси неразрушима, и пристанище и покров, и необоримое утверждение.

*Ин. Ирмос:*

Ризу мне подаждь светлу, одеяйся светом, яко ризою, многомилостиве Христе Боже наш.

Целомудренно и праведно Богу ты жительствовав, конец блаженный от него приял еси, всеблаженне петре.

Всесовершенную жертву и приятну, тебе самаго принесл еси, петре дивный, жертва тебе ради бывшему Богу.

Словес духовных исполнився, духом движимь орган был еси песнопоя, богоглаголиве, неизреченная.

*Богородичен:*

Едина словом плотию слово рождшая, избави, молимся, сетей вражиих душы нашя.

*Кондак праздника, глас д~. Подобен:*
Вознесыйся:

Пречистый храм спасов, многоценный чертог и Дева, священное сокровище славы божия, днесь вводится в дом Господень, благодать совводящи, яже в дусе божественном, юже воспевают ангели божии: сия есть селение небесное.

*Икос:*

Неизреченных божиих и божественных таин зря в (с. 518) Деве благодать являему, и исполняему явственно, радуюся, и образ разумети недоумеюся, странный и неизреченный: како избранная чистая, едина явися паче всея твари видимыя и разумеваемыя; темже восхвалити хотя сию, ужасаюся зело умом же и словом, обаче дерзая проповедаю и величаю: сия есть селение небесное.

*Песнь з~. Ирмос:*

Пещь, Cпасе, орошашеся, отроцы же, ликующе, пояху: отцев Боже, благословен еси.

Ликовствуим празднолюбцы днесь, воспоим чистую владычцу, иоакима и анну достойно чтуще.

Пророчествуй Давиде, глаголя духом: приведутся девы в след тебе, приведутся тебе во храм царицы матери.

*Троичен:*

Прославим Троицу нераздельную, воспоим едино божество, со отцем слово, и духа всесвятаго.

Моли егоже родила еси Господа, яко благоутробна естеством суща, богородительнице, спасти душы воспевающих тя.

*Ин. Ирмос:*

отроцы благочестивии в вавилоне образу златому не поклонишася, но посреде пещи огненныя орошаеми, песнь воспеваху глаголюще: превозносимый отцев и нас Боже, благословен еси.

Якоже утро возсиял еси, просвещая земли вся концы, и нощь прелестную отгоня, богогласе, идольскаго безбожия: благословен еси, вопия, Боже отец наших.

Вся спасти хотя Бог твоими молитвами, прозрение дарова сисинию, и души и телеси очеса отверз, отче: оттуду просвещается божественною банею.

Струи исцелений точиши, от божественныя твоея раки, клименте славне: страстей многих избавляеши всегда (с. 519) притекающыя к тебе, и поющыя: благословен Бог отец наших.

*Богородичен:*

Подобаше без семене воплощаемому из тебе проити, Дево пречистая: ты бо возрасла еси всех, чистая, пребольши. темже ти непрестанно зовем: благословен плод чрева твоего.

*Ин. Ирмос тойже.*

Житием боголепным украшен, и божественным светом просвещаемь небесных в неходная вшел еси веселяся, и вопия, мудре, сотворшему: благословен Бог отец наших.

Яко да пресветло благоугодиши Христу Богу, богоблаженне, в руки беззаконных тя самаго предал еси волею, поя, пребогате: благословен Бог отец наших.

Весь просвещен, сподобился еси видети Христа, тебе показующа свою ризу, люте растерзану, истканую свыше, преподобне, благословен еси, вопия, Боже отец наших.

*Богородичен:*

Вся яко чиста прияла еси во утробе твоей слово воплощаемо: но того моли очистити ми прегрешений душу и тело, пречистая, к тебе чистою верою пририщущаго.

*Песнь и~. Ирмос:*

Егоже ужасаются ангели и вся воинства, яко творца и Господа, пойте священницы, прославите отроцы, благословите людие, и превозносите во вся веки.

Веселится днесь светло иоаким, и анна непорочная Господу Богу приносит жертву, данную ей от обещания святую дщерь.

Хвалятся святии Давид и иессей, и иуда чтится: из корене бо их израсте плод, Дева чистая, из неяже родися Бог превечный.

*Троичен:*

Да поется трисвятый, отец, и сын, и дух святый, (с. 520) нераздельная единица, едино божество держаще дланию всю тварь, во вся веки.

Безначальное начинается слово плотию, родився яко благоволи, Бог же и человек, из отроковицы Девы, возсозидая ны прежде падшыя, ради крайняго благоутробия.

*Ин. Ирмос:*

Мусикийским органом согласующым, и людем безчисленным покланяющымся образу в деире, три отроцы не повинувшеся, Господа воспеваху и славословляху во вся веки.

ученик быв петров, божественныя нравы того подражая, клименте страдальче, темже и престола преемник истинно показался еси, просвещая всю тварь.

Тайно очервленив твоя устна чашею мудрости, клименте, изрыгнул еси божественных учений пучину, потопляющую демонострашие, душам же человеческим источающую спасение.

Яко пречестную утварь церковь стяжавши, твоя божественная законоположения, о тебе хвалится, и вся подвизает, твою память верою почитати во вся веки.

*Богородичен:*

Марие Дево Богородице, Бога Cпаса человеком рождшая плотию, спаси верою поющыя твое рождество, и превозносящыя во вся веки.

*Ин. Ирмос:*

На горе святей прославльшася, и в купине огнем приснодевы моисеови тайну явльшаго, Господа пойте, и превозносите во вся веки.

Жирующую соскутал еси пагубу, ариева злейшаго хуления, от верных соборища отсек, и отгнав церковных, богомудре, оград.

Первостоятель лика ангельскаго петр явися, божественный верховник, столп же мучеников был еси, (с. 520) всемудре петре богоносе, и священнодействитель божественных таинств.

Научився от божественнаго вдохновения будущих разуму, богоглаголиве, и еже от земли проуведев твое преставление мучением, к вышних Господу славы Христу во веки вся.

*Богородичен:*

Во утробу Девы всельшагося, и от нея страшно и паче слова древняго адама обновльшаго Господа, пойте и превозносите во вся веки.

*На ф~-й песни Честнейшую не поем, но поем припев праздника.*

Величай, душе моя, приведенную во храм Господень, и благословенную руками иереевыми.

*Песнь ф~. Ирмос:*

Светоносный облак, в оньже всех Владыка, яко дождь с небесе на руно сниде, и воплотися нас ради, быв человек, безначальный: величаем вси яко матерь Бога нашего чистую.

*К сим тропарем тойже припев.*

Из праведных произыде, иоакима и анны, обещания плод, богоотроковица мариа: и яко кадило приятное, плотию младенствующи, приводится во святилище святое, яко святая во святых обитати.

Младенствующую естеством, и паче естества явльшуюся матерь божию, восхвалим песньми: в храм бо законный Господу днесь приводится, в воню благовония праведных, яко плод духовный.

*Троичен:*

Величай, душе моя, триипостаснаго и нераздельнаго божества державу.

Триипостасное естество, и нераздельную славу, и в божестве едином, поемую непрестанно на небеси и на земли, Троицу неразлучную прославим, с сыном отцу и духу покланяющеся благочестно. (с. 522)

Величай, душе моя, честнейшую и славнейшую горних воинств, Деву, пречистую Богородицу.

Под твое благоутробие прибегающыя верно, и покланяющыяся благочестно сыну твоему, Дево богородительнице, яко Богу и Господу мира, молися, от тли и бед избавити и всяческих искушений.

*Ин. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

Течение твое совершив многими подвиги, и несомненно соблюд веру Христову, праведным венцем украсился еси.

Яко спасл еси отрока древле, удержана в мори летным обхождением, мучениче Христов, сице глубины греховныя и мене спаси.

Любовию тя чтущыя, клименте страстотерпче, от напастей и бед и скорбей спаси, моля зиждителя Христа.

*Богородичен:*

Радости мое сердце исполни, Дево, яже радости приемшая исполнение, греховную печаль потребляющи.

*Ин. Ирмос:*

Проявленное на горе законоположнику во огни и купине, рождество приснодевы, в наше верных спасение, песньми немолчными величаем.

Пред\ъопределеннаго священно иераршествовати, и священства конец благославно приимша, и Христову подражавша страсть, петра чуднаго воспоим.

Жезлом укрепльшася силы господни, и священствовавша, и священствованна, и Христу принесшагося жертва, петра богоноснаго воспоим.

Всесмешеннаго зарею троичною, и светлейшаго ея (с. 523) наслаждшася сияния, и нам спасения просяща, петра богоприятнаго воспоим.

Даеши обильно души моей спасение, яко первосвященник бо имаши власть вязати и решити прегрешений вины, твоими молении, священнейший.

*Богородичен:*

Ты еси, Богородице, оружие наше и стена, ты еси заступление к тебе прибегающих, тебе и ныне на молитву подвизаем, да избавимся от враг наших.

*Светилен. Подобен:*
Жены услышите:

Ныне благонарочит явися нам день, имущи священных преемник, священных апостол, петра купно и климента, проповедники веры, и непобедимыя мученики: ихже летнюю память верно совершаем вси.

*Слава, и ныне, праздника:*

Юже древле предвозвести пророческое сословие, стамну, и жезл, и скрижаль, и несекомую гору, марию богоотроковицу, верно да восхвалим: днесь бо вводится во святая святых воспитатися Господеви.

*На хвалитех стихиры на з~, праздника, г~, глас а~.*

*Подобен:*
Небесных чинов:

Свещеносицы девы, * приснодеву светло провождающе, * пророчествуют истинно духом будущее: * храм бо божий, Богородица сущи, * в храм со славою девственною * младенствующи вводится.

Обещания святаго, и плод благославный, * Богородица воистинну явися миру, * яко всех превышшая: * яже благочестно приводима в храм божий, молитву рождших исполняет, * соблюдаема божественным духом.

Небесным воспитана, Дево, хлебом, * верно в храме господни, * родила еси миру жизни хлеб слово, * (с. 524) емуже, яко храм избранный и всенепорочный, * пред\ъобручилася еси духом таинственно, обручена Богу и отцу.

*И святаго петра г~. глас и подобен тойже:*

Пресущныя Троицы * единосущное преотмщая, всеблаженне, * яко несозданныя единицы, * ариа низложил еси, * показав нам сына нераздельное, * яко тогожде суща * отцу и духу божества.

Гонящих преста убийственное стремление, * кровей лияние ныне в неявленное скончася, * обоя запечаташася, петре мудре, * священным твоим свидетельством, * яко отрочищу моисееву ста течение, * камыком сепфоры иногда.

Пастырски пожив, священномучениче Христов, * мученическия подвиги показал еси доблественно, * един, чрез обоя венец прием, * обоюду украшаемь, * священством и болезньми страдальческими: * сего ради моли спастися нам.

*Слава, глас д~. Самогласен:*

Рукою божиею помазався во иереа, верховнаго соименне, и делы сопричастниче, словесныя овцы евангельскими препитал еси злаками, яко мудр и истинен пастырь, и марка преемник достойно показался еси, страстотерпческою кровию веры течение совершил еси, о людех предпожерся, и Христу сообразуяся, молися о душах наших.

*И ныне, праздника, глас в~:*

Днесь в храм приводится всенепорочная Дева во обителище всецаря Бога, и всея жизни нашея питателя: днесь чистейшая святыня, яко трилетствующая юница, во святая святых вводится. той возопиим, яко ангел: радуйся, едина в женах благословенная.

*Славословие великое, и отпуст.*

*На литургии: блаженна праздника, обоих канонов, песнь*
(с. 525) *ф~, на и~. По входе тропарь праздника, и святых. Слава, кондак святых: И ныне, праздника. Прокимен: Песнь Богородицы, глас г~:*
Величит душа моя Господа: *Стих:*
Яко призре на смирение рабы своея: *Святых прокимен, глас з~:*
Честна пред Господем смерть преподобных его. *Апостол праздника, ко евреем, зачало т~к. И святых, к филипписиом, зачало см~з. Аллилуиа, глас и~:*
Слыши дщи и виждь: *Евангелие праздника, луки, зачало н~д. И святых, матфеа, зачало а~и. Причастен:*
Чашу спасения: *И святых:*
В память вечную:

