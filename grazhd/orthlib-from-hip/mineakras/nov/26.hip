<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 525)

*Месяца тогоже в к~з-й день.*

*Преподобнаго отца нашего алипиа столпника:*

*И освящение храма святаго великомученика георгиа, иже в киеве пред враты святыя софии:*

Служба его писана по сей службе.

*И память преставления святителя иннокентиа, перваго епископа иркутскаго, чудотворца.*

Служба его писана в приложении.

*На*
Господи, воззвах, *стихиры октоиха, или Богородицы:*

*Таже святаго, глас а~. Подобен:*
Всехвальнии мученицы:

Всеблаженне алипие, * твою измлада возложил еси жизнь * Христу Богу нашему, * от негоже укрепляемь, * плотския страсти помыслу покорил еси, * горшее подчиняя лучшему. * темже молися, * даровати душам нашым * мир и велию милость.

Богомудре алипие, * светило явился еси величайшее, * просвещающее подсолнечную чудес сиянии, * и божественными делы: * темже по успении, * незаходимый тя свет (с. 526) прият. * темже молися, * даровати душам нашым * мир и велию милость.

Столп был еси, мудре, монахов непоколебимь, * превыше столпа стоя, * и дручимь зноем и хладом, * и многими пощении: * тем и приял еси духа божественная дарования, * целити недуги, * и отгонити страсти лютейшыя. * и ныне молися, * даровати душам нашым * мир и велию милость.

*Слава, и ныне, Богородичен. Подобен: тойже:*

Радуйся, купино неопалимая, * совета великаго ангела, * радуйся, едина рождшая: * радуйся, изволение честныя Троицы: * радуйся, земным утверждение: * радуйся, рая клас * прозябши невозделанный, * царя и Господа, * прозябения изсушающа злобы.

*Крестобогородичен, подобен тойже:*

Своего агнца * агница и непорочная владычца * на кресте яко видевши зрака не имуща * ниже доброты, * увы мне, рыдающи глаголаше: * где доброта твоя зайде, сладчайший; * где благолепие; * где благодать блистающая образа твоего, * сыне мой любезнейший;

*Тропарь, глас а~:*

Терпения столп был еси, ревновавый праотцем, преподобне, иову во страстех, иосифу во искушениих, и безплотных жительству сый в телеси, алипие отче наш, моли Христа Бога, спастися душам нашым.

*На утрени оба канона октоиха: и преподобнаго на д~,*

*егоже краегранесие:*
Радуяся похваляю алипиевы болезни. *Иосиф.*

*Глас е~. Песнь а~. Ирмос:*

Коня и всадника в море чермное, сокрушаяй брани мышцею высокою, Христос истрясе, Исраиля же спасе, победную песнь поюща. (с. 527)

Благодатию исполнен, радости мою исполни душу, похвалити житие твое, алипие, и жительство, имиже вся ангелы возвеселил еси подвизався.

Яко другаго тя самуила Бог освяти, из матерняго чрева, алипие блаженне, и зрети предняя, яко пророка божественна содея тя, достославне.

Яко да Бог явит твою светлость, яже напоследок имел еси, добре подвизався, света божественнаго исполни, тебе рождшуся, преподобне, храмину, паче ума.

*Богородичен:*

Речение пророка честнаго конец прият: се бо Дева плотию Бога роди, человеки воззиждуща, сокрушенныя прежде грехми и прегрешении.

*Песнь г~. Ирмос:*

Водрузивый на ничесомже землю повелением твоим, и повесивый неодержимо тяготеющую, на недвижимем, Христе, камени заповедей твоих церковь твою утверди, едине блаже и человеколюбче.

Яко светильник на свещнице деяния лучшаго возложен, светозарными твоими, отче, добродетельми всяку душу, верно к тебе приходящую, благочестномудренно просветил еси, тмы греха избавляя.

ума твоего священная движения творя, к соблюдению божественных законов духа, ангел явился еси на земли, ангельское жительство с плотию восприем, отче богоносе алипие.

Разумно плищей житейских, алипие, отшельник явился еси, и приступил еси к тризнам постническаго пребывания усердно, твое сердце жилище являя духа, преподобне.

*Богородичен:*

Дево чистая, слова палата, душу мою покажи дом (с. 528) духа, и водою источника живоначальнаго напой мя, зноем греха палимаго, яко да по долгу славлю тя.

*Седален, глас д~. Подобен:*
Скоро предвари:

Светлостию веры и детельным светом, явился еси равноангелен на земли воистину, алипие преподобне, показал еси мужественно крепкое разума твоего, победив ополчения страстная постом. темже и по кончине яко жив сый, моли спастися нам.

*Слава, и ныне, Богородичен:*

Дево всенепорочная, яже пресущнаго Бога рождшая, со безплотными того непрестанно моли, оставление прегрешений, и исправление жития дати нам прежде конца, верою и любовию поющым тя по долгу, едина всепетая.

*Крестобогородичен:*

Дево пренепорочная Мати Христа Бога, оружие пройде твою пресвятую душу, егда распинаема видела еси волею сына и Бога твоего: егоже, благословенная, молящи непрестай, прощение прегрешений нам даровати.

*Песнь д~. Ирмос:*

Божественное твое разумев истощание прозорливо аввакум, Христе, со трепетом вопияше тебе: во спасение людей твоих, спасти помазанныя твоя пришел еси.

Любовь истинную и милосердие, веру и надежду тверду, и жительство нельстивое приемь, отче, угодник Христов был еси.

Стоя на столпе непреклонен противными прилоги, демонов полк победил еси, и колеблемым был еси, всеблаженне, незыбленное утверждение.

Вод божественных исполнен быв и оросил еси душы истаявшыя зноем лютаго греха, алипие богомудре всебогате. (с. 529)

Явился еси страшен и неприступен демоном всем воистинну, ураняя сия раною священных твоих молитв, и далече отгоняя, алипие.

*Богородичен:*

Страсти души моея исцели, и просвети ум и сердце мое, владычце, светодателя рождши Христа, преблагаго Бога.

*Песнь е~. Ирмос:*

Одеяйся светом яко ризою, к тебе утренюю, и тебе зову: душу мою просвети омраченную, Христе, яко един благоутробен.

Весь возложився вседержителю, летным стоянием без покрова, отче, дождем и зноем зельно стражда, усердно претерпел еси.

В песнех и мольбах упражняяся, преподобне, трисолнечныя зари благодать ума чистотою приял еси, и свет целений возблистал еси.

Тело твое на столпе оградив, умом шествовати невоизбранно, к тебе желаемому, отче, попустил еси, света исполняемь.

*Богородичен:*

Святаго родила еси Бога, бывша человека за милосердие, святая отроковице, освящающаго, иже того верою и страхом освящающыя.

*Песнь з~. Ирмос:*

Неистовствующееся бурею душетленною, Владыко Христе, страстей море укроти, и от тли возведи мя, яко благоутробен.

Камением тя дуси злобы биюще яве, творяща стояние на столпе, яко твердаго камене никакоже поколебаша.

Терпя, преподобне, претерпел еси, терпение тебе истинное Господу даровавшу, и от всех неудобных тя избавившу.

Преславно, преподобне, свет виден бысть выше (с. 530) столпа, на всяк день просвещающь твоя, чудотворче, душевная чувства.

*Богородичен:*

Крепко тя утешение сущии в скорби, и прибежище, и известное вси имамы заступление, Богородице: спаси от бед рабы твоя.

*Кондак, глас и~. Подобен:*
Яко начатки:

Яко добродетелей вину, и постников удобрение, церковь славит тя днесь и воспевает, алипие: молитвами твоими подаждь чтущым любовию доблести твоя и борения лютых прегрешений избавление, яко тезоименитый.

*Икос:*

Алипиеву житию божественному и равноангельному приидите, почудимся, архиереи, священницы, и монашествующии, и вси людие богомудрии, и подражаим деяния его, да и того части сподобимся мольбами его празднолюбцы: ибо той небесную песнь поет безпечально Богу, яко тезоименитый.

*Песнь з~. Ирмос:*

Превозносимый отцев Господь, пламень угаси, отроки ороси, согласно поющыя: Боже, благословен еси.

Терпеливейшии и крепкий алипий, леты многими зимою дручимь, духа теплотою греяшеся преславно.

К высоте небесней имея жительство, о телеси небрегл еси, яко растлетися имущем: и тому согниваему, нерадил еси о болезнех.

Всякаго сладострастия, отче, отвергся, с зимою и варом боряся пострадал еси, безпокровен поя: благословен Бог отец наших.

*Богородичен:*

Непостижимый плоть прият, умну же и одушевленну, из тебе, приснодево, еже спасти поющыя: Боже, благословен еси. (с. 531)

*Песнь и~. Ирмос:*

Себе вседетелю, в пещи отроцы всемирный лик сплетше, пояху: дела всякая Господа пойте, и превозносите во вся веки.

Новый самуил предзря будущее ума чистотою, явился еси, алипие, всем предглаголя, яко божий пророк, от Господа являемая тебе, отче.

Световидный церкве столп, забрало незыбленное, стена нерушимая всех человеков, Богу веровавших, Христов угодник алипий да почтится.

уснул еси добре сном праведным, отче, всем должным, успив прежде страсти многообразныя мольбами и бдении. темже неусыпна тя предстателя имуще ныне, обогатихомся.

*Богородичен:*

Твое рождество родившийся грех злобою змииною обезплодстви ныне, едина клятвы потребительница Дево. темже тя чтим во вся веки.

*Песнь ф~. Ирмос:*

Исаие, ликуй, Дева име во чреве, и роди сына еммануила, Бога же и человека, восток имя ему: егоже величающе, Деву ублажаем.

Священное житие твое от пелен явися Христу, сияя добродетельным светом, блаженне: честна же твоя смерть пред богом бысть, отче алипие, монашествующих начальниче.

Яко светило пресветлое просвещаеши всю землю, отгоня лукавыя страсти, и разрешая тму греховную, и просвещая божественными светлостьми исцелений поющыя тя.

Стояние на столпе сотворил еси лета, мудре, пятьдесят к трем, яко страдалец стражда усерднейше, и зимою и мразом и зноем, отче, неослабно дручимь. (с. 532)

Святая твоя память духом святым нас освящает, мудре, сию священно совершающыя, и верою тя воспевающыя, отче, в ней, яко заступника и предстателя душ наших.

*Богородичен:*

Просвещение мне даруй, во тме сущу страстей, окаянному и грешному, и избави мя лукавых дел, и пламене предлежащаго ми, пречистая владычце, предстательнице поющих тя.

*Светилен. Подобен:*
Жены услышите:

Подвиги паче человека прошел еси, отче преподобне, Христовою силою: пятьдесят бо к трем летом на столпе стоял еси, мудре алипие, отвсюду дручимь: и ныне конечное, блаженне, благих всех обрел еси.

*Богородичен:*

Ты моя предстательница чистая, и твердое прибежище, ты моя заступница и покров, и к тебе припадая зову: болезней моих избави мя, яко всех преимущи, и огня мя исхити вечнующаго, Дево, на тя уповающаго.

*Служба освящения церкве святаго великомученика георгиа, яже в киеве пред враты святыя софии.*

*Вечер,*
Блажен муж:

*На*
Господи, воззвах, *стихиры, глас д~. Подобен:*
Яко добля:

Страдалец дивный, * воин храбрый непобедимь, * и светильник всемирный, * подвиги страданий твоих * (с. 533) вся просвещая мира концы, * отгоняя мрак демонов лютый, * георгие страстотерпче, * удобрение мучеников, * и согражданин небесных воинств.

Пресловущий в мужестве, * красен в возрасте быв, * в словесех и делех от всех преудивляемь, * храборски отлучився к подвигом мучения за Христа, * небоязненно на враги воздвигл еси победы, * великими твоими страдании: * сего ради тя, георгие, * во хвалении чтим радостно, досточудне, * красота мучеников и похвала.

На высоту небесную радуяся возшел еси, * в прекрасную одежду облечен, * от твоих страдальческих кровей обагреную, * царю всех представ, * живоначальною десницею венчаемь. * темже днесь, георгие великострадальче, * твою память светозарную совершающым * испроси просвещение * и спасение душ наших.

*Слава, глас з~. Самогласен:*

Днесь приидите празднолюбнии собори, страстотерпца честное торжество светло празднуем: ибо невидимаго врага низложи, законно по Христе пострадав, и достойно прия победы от Cпаса венец, и ныне на небесех со ангелы радуяся, Троице светло предстоит. темже и мы песньми хваления воспоем: радуйся, твердый страдальче непобедимый, радуйся, храбрый оружниче Христов: радуйся, многобожия льсти потребителю, и истинныя веры светлый поборниче. но, о страстотерпцев украшение георгие! молися Господу, избавитися нам видимых и невидимых враг, и спастися душам нашым.

*И ныне, Богородичен:*
Кто тебе не ублажит:

*Вход. Прокимен дне. Чтения три.*
(с. 534)

*Писаны сего месяца в к~в день михаилу тферскому.*

*На стиховне стихиры, глас и~. Подобен: О*
преславнаго чудесе!

За всех жизнь страждеши, * кровь твою изливая, * страстотерпче георгие, * кровь свою тебе ради излиявшему, * привелся еси Христу, блаженне: * тем общника своея славы сотвори тя, * и царства сопричастника, * яко мужествовавша крепко на льстиваго, * и сего ухищрения до конца низложившаго.

*Стих:*
Праведник, яко финикс, процветет, яко кедр, иже в ливане, умножится.

Благочестия столп был еси, * основан твердо на камени веры, * искушений ветры непоколеблемь, * мучений многих, блаженне: * с лютою бо яростию врази тебе приразишася, * тщащеся низложити, * и не возмогоша крепости твоея, * но посрамлени падоша: * победительным бо от Христа венцем, * украситися возжелел еси.

*Стих:*
Насаждени в дому господни, во дворех Бога нашего процветут.

Воплощшемуся Христу Богу нашему, * и страстию крестною * низложившему отступника, * вольным того страстем, * страстотерпче георгие, поревновав, * и ранами протязаемь, * хвалящагося невидимаго врага, * с плотию, мучениче, победив, * на землю низложил еси.

*Слава, глас д~. Самогласен:*

Приидите верных собори, приидите, праздник составим: ибо пресветлая память днесь явися страстотерпца георгиа, наша просвещает невидимо сердца, добродетельми блистающи. темже единомудренно воспевающе рцем: радуйся, воине великаго царя Христа: радуйся, пресветлая похвало веры: радуйся, всесветле и пребогате: о нас, преблаженне, всех Владыку Христа Бога (с. 535) моли, сохраненным быти от искушений лукаваго, и спасти душы нашя.

*И ныне, Богородичен:*
Призри на моления:

*Тропарь, глас д~:*

Днесь блажат тя мира концы, божественных чудес исполншеся, и земля радуется напившися крове твоея: Христоименитии же людие града киева, освящением божественнаго храма твоего, радостию возвеселишася, страстотерпче георгие, сосуде избранный святаго духа, угодниче Христов. егоже моли, с верою и мольбою приходящым во святый твой храм, дати очищение грехов, умирити мир, и спасти душы нашя.

*Слава, и ныне, Богородичен:*
Еже от века утаеное:

*На*
Бог Господь, *тропарь дважды. Слава, и ныне, Богородичен:*

*По а~-м стихословии седален, глас д~:*

Страстотерпца днесь георгиа благочестно сотворяем празднество, освящение храма: яко непрестанно молится Господу, всем дати мир, и спасение душам нашым.

*Дважды.*

*Слава, и ныне, Богородичен:*

Теплое заступление сущым в бедах, нашу помощницу, и к Богу пременение: еяже ради тли избавихомся, Богородицу вернии ублажаем.

*По в~-м стихословии седален, глас а~. Подобен:*
Лик ангельский:

Земное воинство и честь отринул еси, яко скоро гибнущую, на небесех со ангельскими вои быти возжелев, и славы присно вечно пребывающия. темже многи муки претерпев, смерть приял еси: сего ради днесь всесвятую твою память празднующе, Христу приносим хвалу, треблаженне георгие.

*Дважды.*
(с. 536)

*Слава, и ныне, Богородичен:*

Матрь тя божию молим вси, и Деву воистинну, в щедроты твоя вопием, любовию прибегающе в твою благость: тя бо имамы грешнии заступницу, тебе стяжахом в напастех спасение, едину пречистую.

*По полиелеи седален, глас и~. Подобен:*
Премудрости:

Яко лучы блистаний чудес, вся просвещаеши мира концы, яко звезда пресветлая, и красно благоухаеши, яко божественный рай, присно душы нашя веселиши, и отгониши недуги. темже тя, блаженне, по долгу поем, и любовию чтим честную память твою, великомучениче георгие: моли Христа Бога, согрешений оставление даровати чтущым любовию святую память твою.

*Дважды.*

*Слава, и ныне, Богородичен:*

Премудрость и слово в твоем чреве заченши, неопально, Мати божия, миру родила еси, мир содержащаго: и во об\ъятиях понесла еси вся носящаго, питателя всех, и творца твари. темже молю тя, всесвятая Дево, и верно славлю тя, избавитися мне прегрешений: и в день суда, егда предстати имам пред лицем создателя моего, владычце Дево чистая, твою помощь тогда подаждь ми: вся бо можеши, елика хощеши, всепетая.

*Степенна, а~-й антифон д~-го гласа. Прокимен:*
Праведник, яко финикс, процветет, яко кедр, иже в ливане, умножится. *Стих:*
Насаждени в дому господни: Всякое дыхание: *Евангелие луки, зачало кс~г. По н~-м псалме стихира, глас з~. Самогласна:*

Днесь вселенная вся страстотерпца просвещается зарями, и Христова церковь цветы украшаема, георгие, вопиет тебе: угодниче Христов и заступниче теплый, не престай моляся о рабех твоих. (с. 537)

*Канон Богородицы на з~. и святаго на и~, глас д~.*

*Песнь а~. Ирмос:*

Воспою тебе, Господи Боже мой, яко извел еси люди из работы египетския, покрыл же еси колесницы фараоновы и силу.

Воспети твоя страдания разум даждь славно, венценосче страстотерпче георгие, царя всех престолу предстоя светло: нас сохраняй поющих тя.

О благочестии крепце подвизався, великострадальче георгие, венцем славы достойно почествовался еси десницею вседержителевою.

Крепость даде тебе Христос на подвиги, многи, виды мук доблественне и терпеливно под\ъяти: тем и победил еси безбожных шатания.

*Богородичен:*

Лествица явилася еси небесная, Дево, еюже сниде к нам слово божие, тя древле провиде иаков, праотец твой.

*Катавасиа:*
Христос раждается:

*Песнь г~. Ирмос:*

Лук сильных изнеможе, и немощствующии препоясашася силою: сего ради утвердися в Господе сердце мое.

Плотский союз и сочетание твоих удов разрушашеся, но крепость соблюдеся твоея души неразрушима.

Ярости стремление благомощно претерпел еси зело от мучащих тя, страстотерпче георгие, терпение доблественно крепко показав.

Кто возможет твое крепкое и сильное, и помысла неуклонную мудрость, георгие, похвалами почествити по достоянию, блаженне;

*Богородичен:*

уставила еси тлю смерти, яже во впостаси плотию живота рождши, пречистая, человеком явльшася из чрева твоего, пресвятая. (с. 538)

*Седален, глас д~. Подобен:*
Скоро предвари:

Доблему страдальцу и воину крепкому всецарюющаго Христа похваления приносим: радуйся, мучеников украшение и лепота: радуйся, пресветлая церкве звездо, заступниче и спасителю к тебе прибегающих, великомучениче славный георгие. тя поющыя спасай от всех навет вражиих, и молитвами твоими ко Господу царствия его сподоби нас.

*Дважды.*

*Слава, и ныне, Богородичен:*

Дево всенепорочная, пребогатаго Бога рождшая, со страстотерпцы того моли непрестанно, оставление согрешений, и исправление жития дати нам прежде конца, верою и любовию поющым тя по долгу, едина всепетая.

*Песнь д~. Ирмос:*

Небса добродетель твоя покрыла есть, и земля исполнися славы твоея, Христе. темже верно вопием: слава силе твоей, Господи.

Яростию демонскою мучителие одержимии, тя любовию божиею содержимаго, немилостивно злодеи ураняху, страстотерпче георгие.

огня сильнейши изволение стяжал еси, мучителя несмысльство низложив посрамил еси, зовый, георгие: слава силе твоей, Господи.

По Христе даже до смерти, душею терпеливно всяким мукам сопротивился еси велегласно вопия: слава силе твоей, Господи.

Зельнейшим изволением, блаженне, одержимь, прелесть, георгие, попрал еси, благодарно вопия: слава силе твоей, Господи.

*Богородичен:*

Воплощся из Девы безплотен сый, на землю к человеком прииде. тем верою зовем: слава силе твоей Господи. (с. 539)

*Песнь е~. Ирмос:*

Стяжавый ны избранныя люди кровию твоею, Господи, твой мир даждь нам, во единомыслии сохраняя стадо твое.

Непобедимою креста силою укрепляемь, великий страдальче георгие, возмогл еси мучителево лютое победити свирепство.

Поставив сердце твое велеумне на твердем камени веры, георгие, нахожденьми искушений мук непобедимь пребыл еси.

Яко небеснаго царя воин, со ангельскими вои тому предстоя, страстотерпче георгие, тебе верою призывающыя от всяких искушений избави.

*Богородичен:*

Избавляющи нас явися от бед и прегрешений, тлетворных страстей, и скорбей, и обстояний, поющыя тя верою, Богородице приснодево.

*Песнь з~. Ирмос:*

Возопи, прообразуя погребение тридневное, пророк иона, в ките моляся: от тли избави мя, Иисусе, царю сил.

Предивен взором, красен телом, удобрен же духом, георгие, отлучился еси к борению злокозненнаго, и сего разразив, победы венец приял еси.

украшаются добрых подвиг одолением, страдальческое зряще натрижнение, перворожденных избрание, и светоносное соборище.

Небесных блаженство восприемля, от Господа уготованных, георгие страдальче, ихже ради на земли подвизался еси даже до крове, и победныя почести приим.

*Богородичен:*

Яко бразда чрево твое, чистая, явися, пшеницу приносящи безсмертия, всех верных душы питающи, и мученик веселящи. (с. 540)

*Кондак, глас в~. Подобен:*
Твердыя:

Божественнаго и венценоснаго великомученика Христова георгиа, на враги победу вземшаго одоления, сошедшеся верою во освященный храм, восхвалим, егоже благоволи Бог создати во имя его, един во святых почиваяй.

*Икос:*

Яко светильника незаходимаго звезда показася непрелестна, солнца Христа возвещая зарями твоими, страстотерпче георгие, созываеши от первопрестольнаго матере градов, богом спасеннаго киева, во освященный храм Христолюбивая множества, облагодетельствовати обычне, хотящыя восхвалити песньми, во гласе радования и исповедания, составити праздник священнаго храма: егоже благоволи Бог создати во имя твое, един во святых почиваяй.

*Песнь з~. Ирмос:*

отец наших Боже, не посрами нас, но даруй нам со дерзновением вопити тебе благословен еси, Боже отец наших.

Крепчайшим разумом пламень лести погасив, во искушении непобедимь был еси, георгие, вопия: отец наших Боже, благословен еси.

Яко мученик и велик страдалец, в пресветлый божественный чертог вшел еси, Христов угодниче, вопия: отец наших Боже, благословен еси.

Видети сподобился еси, георгие, тамо блаженства, и наслаждения вечных святых светлостей, апостол и пророк и мученик, иерархов, и всех праведных.

*Богородичен:*

Явилася еси всем человеком, чистая Мати божия, держава велия, и покров и заступление тя поющым всегда священными песньми. (с. 541)

*Песнь и~. Ирмос:*

Вся дела божия, и вся тварь, благословите Господа, яко человеком от земли возсия свет, и вселенную всю просвети, и жизнь вечную миру дарова: пойте, людие, и превозносите его во веки.

Низложив вся вражия оружия, великомучениче георгие, попрал еси идольскую лесть, зовый: пойте, людие, и превозносите Христа Бога во веки.

украшен зело благолепно, Христу предстоя, страдальче приснопамятне георгие, от кровей твоих мученических очервлену багряницу нося, весело поеши: людие, превозносите его во веки.

Почести тебе Христос подаде, георгие, во страданиих твоих: исповедал бо еси того велегласно, свидетельствуя, и зовый: пойте, людие, и превозносите его во веки.

Ныне предстоиши живоначальныя свету Троицы, божественными сиянии, георгие, просвещаемь, поминай нас верою чествующыя тя, и превозносящыя Христа во веки.

*Богородичен:*

Законодавца родила еси Христа, законно страдавшаго венчавша страстотерпца и мученика, егоже моли законом греха побеждена мя, отроковице, исцелити.

*Песнь ф~. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Законными повелении побеждается подвиг твоих, георгие, величавый: един бо Владыка Христос прослави тя. егоже моли о нас, страстотерпче, любовию поющих тя.

Красен воистинну душею и телом весь, славне (с. 542) георгие, ныне предстоиши царю царей всех красоте, присно причастии удобряемь всекрасных, всечестне, наслаждений.

Твою, царю Христе, любовь георгий подражав, кровию даже до смерти, мечу, огню же и мукам, божественный страдалец сопротивлься, и еже от тебе, человеколюбче, безсмертие приим наслаждается.

Всего себе жертву принесл еси Христу, и того царствия наследник явился еси и причастник, и присно с лики святых радуяся, ныне вечно царствуеши, страстотерпче георгие.

Верою страдания твоя, георгие, о нас чествующих Христа моли, страстотерпче, прилежно, спастися нам бед треволнения, и всех страстей, и добре прейти житие, и божественное блаженство улучити.

*Богородичен:*

Облекся из тебе царь в телесную багряницу, пройде весь красен из утробы твоея, и вся враги победи, и победу страдальцем подаде, едина приснодево Мати.

*Светилен. Подобен:*
Свете неизменный:

Яко светозарное солнце, чудес лучами осияеши всю тварь, преславне георгие страстотерпче: твою празднующе память просим, от всяких бед избавитися.

*Дважды.*

*Слава, и ныне, Богородичен:*

Милости и щедроты твоя, Боже, на ны, рабы твоя, низпосли, молитвами пречистыя твоея матере, и славнаго страстотерпца твоего георгия, и всем даруй великую твою милость.

*На хвалитех стихиры на д~, глас и~. Подобен: О*
преславнаго чудесе!

Преславный страстотерпче, * велемудренне георгие, * Христовым оружием * себе вооружив мужески, * на судищи (с. 543) дерзновенно Господа всех Бога исповедал еси, * и врага победив умертвил еси. * темже победы венцем * твою главу венча небесный царь * великодаровитый.

Силою божественною укрепляемь, георгие, * истинно непобедимою, * гордаго врага посрамил еси, * Господа Бога пред мучители проповедая творца всех, * за негоже жизни не пощадил еси, * и кровь твою излиял еси, славне. * темже небесный ангелов царь * тя царствовати купно с собою * вечно сподобил есть.

Преудивлен в возрасте мужества сый, * телесе красотою удобрен, * и души божественною благодатию украшен, * и в победах пресловущь, * в словесех и мудрости предивен быв, * о тленных честех земных нерадил еси: * небесных почестей возжелев, * ихже получил еси у царя царствующаго, * нас блаженне, поминай.

*Слава, глас з~:*

По Христе законно пострадав, георгие, и с земным враждебным мучителем, невидимаго низложил еси врага, достойно прием от венцедавца Cпаса венец: и ныне на небесех со ангельскими чины вышняго светолития наслаждаешися, триипостасному и первому свету причащаяся обильно. темже и мы, благовернии людие, любомученичныя песни воспоем ти: радуйся, адаманте непобедимый душею, и крепкий оружниче Христов: радуйся, лести идольския потребителю, и истины поборниче светлый. но молися Господу, и нам житием боголюбивым, с тобою получити стояние при престоле величествия его.

*И ныне, Богородичен:*
Богородице, ты еси лоза истинная:

*Славословие великое. И отпуст.*

*На литургии: Блаженна, песнь г~ и з~. Прокимен, глас з~:*
Возвеселится праведник о Господе, и уповает на него: *Стих:*
(с. 544) услыши, Боже, глас мой, внегда молитимися к тебе. *Апостол к тимофею, зачало сч~в. Аллилуиа.*
Праведник, яко финикс, процветет: *Евангелие от иоанна, зачало н~в. Причастен:*
В память вечную:

