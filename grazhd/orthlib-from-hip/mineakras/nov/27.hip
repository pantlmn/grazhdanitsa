<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 544)

*Месяца тогоже в к~з-й день.*

*Святаго великомученика иакова персянина:*

*И преподобнаго отца нашего палладиа:*

*В тойже день празднуем по Бозе знамение, бывшее пречистою Богородицею в великом новеграде.*

Служба ея писана по сей службе.

*И иже во святых отца нашего иакова епископа, ростовскаго чудотворца.*

Служба его писана по службе знамения пречистыя Богородицы.

*На*
Господи, воззвах, *стихиры мученика иакова, на з~, глас в~.*

*Подобен:*
Егда от древа:

Мира красная оставив, рода светлость, богатство и красоту: все же чувство отверг, и телом раздробляемь, страстей подражанием, радуяся последовал еси Христу, иакове: яко убо общник страданьми славы был еси воистинну и царствия ныне сопричастник.

уды пожинаемь плоти, и нестерпимыя болезни и раны терпя, мучениче Христов достославне иакове, и мучителей суровство поправ мужественно, победы многоценный венец приял еси: имже ныне украшаемь, блаженне, божественному Владыки твоего престолу с пострадавшими с тобою предстоиши. (с. 545)

Имея дерзновение ко Христу, о всех верою совершающих честный твой праздник, мучениче приснопамятне, тепле предстоиши, от бед избавляя, и страстей свобождая, всякаго обстояния лютых из\ъимая, подавая душам спасение божественными твоими молитвами, яко да светлыя твоя подвиги прославим.

*Слава, глас е~:*

удивил еси, о иакове, в муках всех долготерпев: перстом бо и рукам, и мышцам отсеченным твоим бывшым, подобне и ногам и лыстом твоим, даже до бедру претерпел еси: прочее молящуся тебе, и честную главу твою отсекоша. мучениче многострадальне, о нас не престай Христу моляся, помиловатися душам нашым.

*И ныне, Богородичен, или крестобогородичен. Подобен:*
Радуйся:

Агнца своего агница иногда зрящи, к заколению тщащася, усердно последоваше, сия вопиющи ему: камо идеши, чадо мое сладчайшее, Христе; чесо ради скорое течение сие, долготерпеливе, течеши неленостно; Иисусе возжеленнейший безгрешне, многомилостиве Господи, даждь ми слово рабе твоей: сыне мой вселюбезнейший, не презри, щедре, молчя, тя странно рождшую, Боже всещедре, даруяй миру велию милость.

*На стиховне октоиха. Слава, мученика, глас и~. Георгиа сикелла.*

Верно сошедшеся днесь любозрителе, видите борьбу странную и размененную иакова, сущаго от персиды, нам облиставшаго яко звезду, волхвом явльшуюся, и ко истинному познанию наставльшую: той бо доблественный, внегда падати, ратователи отражаше, и внегда составом удов резаным быти, мучащыя немощны творяше, вышним промыслом укрепляемь (с. 546) вопия: аще и уды моя чувственныя сущыя сечете, но имам Христа разумно ми вся бывающа. темже провидя будущую жизнь, предлежащия ради всех смерти, ко оной тщашеся прейти: в нейже и водворяяся, просит нам от венцедателя Бога, очищение, просвещение и велию милость, совершающым память его.

*И ныне, Богородичен, или крестобогородичен.*

*Подобен: О*
преславнаго чудесе!

Что зримое видение, * еже моима очима видится, о Владыко; * содержай всю тварь, * на древо воздвижен быв, * и умираеши всем даяй жизнь, * Богородица плачущися глаголаше, * егда узре на кресте возносима * из нея неизреченно возсиявшаго, * Бога и человека.

*Тропарь мученика иакова, глас д~:*

Мученик твой, Господи, иаков, во страдании своем венец прият нетленный от тебе Бога нашего: имеяй бо крепость твою, мучителей низложи, сокруши и демонов немощныя дерзости. того молитвами спаси душы нашя.

*Или сей, глас тойже:*

Мучении странноужасными, и доблестию терпения всех преудивил еси, многострадальне: над коимждо составом удеси резания, благодарны мольбы предивне изрекл еси Господу. тем во страдании твоем венец прием, к престолу возшел еси небеснаго царя Христа Бога, иакове: того моли спасти душы нашя.

*Слава, и ныне, Богородичен, или крестобогородичен:*
(с. 547)

*Служба святаго палладиа поется на повечерии.*

*Канон, егоже краегранесие:*

Твое почитаю, всеблаженне отче, житие. *Иосиф.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

Божественными светлостьми озаряемь, преподобне, облак разжени помышления моего, яко да узрю твое житие светоносное, и исправление жительства твоего.

утреневав к Богу, правды солнцу, от младенства, всебогате, тмы избегл еси телесных страстей воздержанием, и даром чудес обогатился еси, преподобне.

умную чистоту безстрастием стяжав, духа был еси вместилище, досточудне палладие всеблаженне, отцев украшение, светильниче всемирный.

*Богородичен:*

Ты, едина богоневесто, в вышних седящаго руками носила еси, плоть бывшаго: ты бо еси приятелище достойно всех веков вседержителя.

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя, духовно утверди, в божественней твоей славе венцев, славы сподоби.

Всенощное, отче, моление, бодренным принося помыслом Богу вседержителю, страсти плотския успил еси: темже предстатель неусыпный всех нас был еси. (с. 548)

умертвив уды воздержанием, оживил еси, отче, душу божественными возвращении, добродетельми вжиляемь, вседетельными силами, отцев отче палладие.

Вкусив добраго божия глагола, и разума божественнаго причащся, молчаливо совершив твое житие, прилепляяся невозвратно, преподобне, светодателю Богу нашему.

*Богородичен:*

Милостивыми твоими, отроковице, каплями, углие угаси страстей, марие неискусобрачная, и угашенный возжзи светильник сердца моего, златый светильниче, всенепорочная.

*Песнь д~. Ирмос:*

Неизследный божий совет, еже от Девы воплощения тебе вышняго, пророк аввакум усмотряя, зовяше: слава силе твоей, Господи.

Силою же и благодатию вседетельною всех царя Бога нашего, лукавствия безплотных враг отнюд избегл еси, отче палладие богодохновенне.

Да возрадуемся духовне, память совершающе празднственную, знаменоносца и честнаго отца нашего, священными того мольбами неудобных избавляеми.

Целение приснотекущее твоя рака точит, о палладие славне! приходящих очищает скверны плотския вкупе и душевныя, отче отцев богоприятне.

Избави ны, преподобне, твоими молитвами, всех соблазн змииных сетей, и исцели нашя лютыя недуги, ко владыце мольбами твоими.

*Богородичен:*

Явися боговместимая воистинну церковь всех царя, пренепорочная богородительнице. темже благочестно гавриилово, еже радуйся, вернии несумненно приносим.

*Песнь е~. Ирмос:*

ужасошася всяческая о божественней славе твоей: ты бо, (с. 549) неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Страсти пренебрегл еси плотския, богоблаженне, премногим воздержанием. тем тебе благодать божественная даровася, страсти исцеляти верных, отче, приходящих ти, о палладие преславне!

Свято твое житие, всеблаженне, совершив, темже и ко святым причтался еси, от века Богу работавшым, всех освящаеши душы, хвалящих твоя честная чудодеяния.

Блажен был еси истинно, достославне: ты бо в путь оправданий всевидца Бога ходил еси, незлобив и кроток быв, и восхождении добрыми украшаемь.

*Богородичен:*

Далече человечество Бога, Дево, бысть, тебе же заченшей Cпаса несказанно, богорадованная, паки в рай входит, верою ублажая тя, всепетая.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

Чисто житие восприем воздержания, яко безплотен, исправил еси стояние всенощное, молитву, мудре, неоскудну, веру истинную, божественное смирение.

Добрых видении украшаемь, яко ангел виден был еси, в плоти жительствуя, и прешед вселился еси со ангелы, отче богоблаженне палладие.

Ангелы имея спомощники, демонская отразил еси мечтания, и вся лукавствия, и без преткновения прошел еси, о богоблаженне! стезю к жизни вводящую. (с. 550)

*Богородичен:*

Глаголы, отроковице всенепорочная, божественнаго гавриила яко услышала еси, слово зачала еси в безсеменнем чреве твоем, и паче слова сего родила еси.

*Господи, помилуй, трижды.*

*Слава, и ныне, седален, глас а~. Подобен:*
Камени запечатану:

Монашествовав богоугодно, богоносне отче наш, молитвою и постом Бога взыскал еси, и был еси приятелище чисто духа, блистая верным добродетельныя зари, имиже просвещаеши вся чтущыя тя. слава прославльшему тя Христу, слава укрепльшему тя, слава действующему тобою всем исцеление.

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Преславными указании, всебогате, чудес, всех душы притекающих к тебе просвещаеши благодатию вседержителевою, просветившаго твою душу, и показавшаго ю солнца светлейшую.

Возлюбив совершеннейше Господа ума правостию, и от него, всемудре, совершенне возлюбися: благодать приял еси лукавыя отгоняти духи, и исцеляти вся недуги.

Слез твоих течения приим всевидец Бог, утешения ангельскаго причастна тя содела, еже получиша Богу служившии правостию сердца.

*Богородичен:*

Милостиваго рождши Господа, едина богоблагодатная, десницею его, чистая, помиловати мой ум молися, всегда люте соврашаемый житейскими печальми.

*Песнь и~. Ирмос:*

отроки благочестивыя в пещи рождество Богородичо спасло (с. 551) есть: тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

Силою божественною ополчения демонская пагубная потребил еси: благодать же приял еси уставити немощи, и отгонити духи нечистыя, вопия: Господа пойте дела, и превозносите его во вся веки.

Пожив, всеблаженне, богоугодно, праведным яве должным сном ныне уснул еси, и к некончаемому привелся еси наслаждению, преподобне, вопия: Господа пойте дела, и превозносите его во вся веки.

Цельбы источает преславно рака твоя, отче, пририщущым, уставляющи недуги, страсти же изсушающи: ейже покланяющеся, поем житие твое, болезни и божественныя подвиги, палладие блаженне, светильниче монашествующих.

*Богородичен:*

Вод мя исполни, Дево, божественных, яже источник рождшая, избави мя зноя греховнаго, и к жизни путеводстви, двере божественныя жизни, вопиюща: Господа пойте дела, и превозносите его во веки.

*Песнь ф~. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Возмог божиею силою и благодатию, отче, победити змия хвалящася безумием, и пагубную главу его сокрушити, и поправ ногами твоими. темже сошедшеся, умильною душею тебе ублажаем.

Явился еси небо высотою жительства твоего, чудесы. удобряемь, всебогате, яко божественными звездами, и (с. 552) просвещаеши душы благочестно всегда приходящих тебе, и чтущих верою подвиги твоя, богоносне, светило светлейшее.

уставил еси страстей течения, преподобне, тучами слез твоих, струи притекающым чудес точиши, богоблаженне: отреваеши зной страстей всегда, палладие славне, церкве честное удобрение.

Процвел еси яве яко шипок благовонный в церкви Христове, и облагоухал еси чудесными вонями мира концы. темже божественную твою память торжествуем, в нейже всем испроси оставление, богоносне, многих согрешений.

*Богородичен:*

Свет иже из света, возсия из чрева твоего, Мати приснодево, и прелести тму отгна, и земныя концы вся просвети. темже верою, радуйся, зовем тебе, Богородице, преподобных похвало.

*Стихиры, глас а~. Подобен:*
Всехвальнии мученицы:

*Припев:*
Преподобне отче палладие, моли Бога о нас.

ум твой просвещаемь светом, * всеблаженне палладие, трисолнечнаго божества * храм был еси чистый, * божественныя святаго духа зари разумно приемля. * темже молися, * даровати душам нашым * мир и велию милость.

Ангелы споспешники имея, мудре, * укрепляющыя тя, * демонская мечтания, * и лукавая деяния отразил еси, отче, * и путь прошел еси, * вводящий к божественному покою. * темже молися, * даровати душам нашым * мир и велию милость.

*Слава:*

Душевною чистотою, мудре, * богоносне славне, * чистому уподобився Богу * зиждителю твоему, * жертва жива тому принеслся еси, * яко хранитель того (с. 553) повелений. * темже молися, * даровати душам нашым * мир и велию милость.

*И ныне, Богородичен:*

Пречистый храм божий, * небес ширший * и херувим святейший, богоблагодатная всесвятая отроковице, * ум мой облагодати, * и просвети сердечныя отчи, * подающи ми благоприятным твоим ходатайством * прегрешений всех отпущение.

*Крестобогородичен. Подобен: тойже:*

Дева нескверная древле, * на древе зрящи Бога, * егоже из безсеменна чрева роди, * не терпящи утробнаго уязвления, * терзающися глаголаше: * манием содержай всю тварь, * како, яко осужденник, на кресте распялся еси, * хотяй спасти все человечество;

*На утрени оба канона октоиха, без мученичнов:*

*И святаго на з~, егоже краегранесие:*

Персина иакова песньми мученика пою. *Творение иосифово.*

*Глас в~. Песнь а~. Ирмос:*

Грядите, людие, поим песнь Христу Богу, раздельшему море, и наставльшему люди, яже изведе из работы египетския, яко прославися.

Христову престолу ныне предстоя венценосец, славне мучениче иакове, светоносную мне зарю и благодать с небесе даждь молитвами твоими.

Якоже утро нам возсиял еси многосветлое, от востока исходя, и просветил еси Христову церковь светлостию страданий, мучениче иакове.

Юношеское сопротивление показав, яко победитель, сподобился еси почести, и совершеннаго натрижнения, и славы вечныя, мучениче иакове. (с. 554)

*Богородичен:*

Пророческия тя трубы провозвестиша, еже о тебе таинство проповедающе, Богородице Дево, издалеча зряще твоя чудеса.

*Песнь г~. Ирмос:*

утверди нас в тебе, Господи, древом умерщвей грех, и страх твой всади в сердца нас поющих тя.

Был еси яко избранна Христова лоза, серпом мучений очищаема, и мног плод носящая, в точилех спасовых приносимый.

Текущих тленное и удоборазрешное презрел еси смысленно, венценосче: яко остроумный же пред\ъизбрал еси приснопребывающих незыбленное.

Венцы тебе светлы, раздробляемое тело суровством мучителей исходатайствова, иакове, и пищи райския наслаждение.

*Богородичен:*

Помиловано бысть яве рождеством твоим божественным, Дево, человечество, соединившееся по впостаси владыце всех, богоневесто.

*Седален, глас и~. Подобен:*
Премудрости:

Из персиды звезду новоявленную, Христос возсия земным божественнаго иакова, и приснопамятнаго мученика: того ради прелести мрак отгна, и верным благодать духа возсия. темже память его совершающе верно празднуим, и возопиим глаголюще: страстотерпче многострадальне, моли Христа Бога, грехов оставление даровати празднующым любовию святую память твою.

*Дважды.*

*Слава, и ныне, Богородичен:*

В тину впад грехов, и несть мне постояния, люте потопи мя буря прегрешений: но яко рождши слово, единаго человеколюбца, на мя раба твоего (с. 555) призри, и избави мя всякаго греха, и страстей душетленных, и всякаго озлобления лукаваго убийцы, Богородице неискусомужная: моли Христа Бога грехов оставление дати ми, тебе бо надежду имам раб твой.

*Крестобогородичен:*

Дева и Мати избавителя, кресту предстоящи, болезненно со слезами рыдающи, матерски вопияше: что странное сие, и преславное, сыне; источаяй всем человеком безстрастие, посреде осужденою на кресте распялся еси, в ребра прободаемь, и желчию напаяемь, от рук, яже создал еси; но востани, и даруй прегрешений оставление верою поющым божественная твоя страдания.

*Песнь д~. Ирмос:*

услышах, Господи, слух твоего смотрения, и прославих тя, едине человеколюбче.

Вжиляемь, славне, от Бога данным тебе всеоружием, огнеслужителей лесть всю попалил еси.

Очищение нам испроси, честную твою память совершающым, дерзновение имея, мучениче иакове.

Текущыя крове токи от твоих удес, треблаженне, прелести пламень весь погасиша.

*Богородичен:*

управи моя помышления, пречистая, к благотихому пристанищу твоего безстрастия и чистоты.

*Песнь е~. Ирмос:*

Света подателю, и веков творче, Господи, во свете твоих повелений настави нас: разве бо тебе, иного бога не знаем.

Якоже некая земля благая, и доброплодная истинно был еси, ралом горьких мук раздробляемь, мудре, многокласное зиждителю принося земледелание.

Стрелы, всеизящне, разжженыя вражия угасил еси (с. 556) кровию отсеченых твоих удес телесных, треблаженне: надеждею бо явился еси и верою ограждаемь.

Всеплодно яко овча Христу, премудре, твоим удесем режемым люте, победную песнь и достойную хвалу на кийждо приносил еси.

Даеши очищение душевных моих скверн, славне мучениче Христов, твоя болезни, избавление подавая кровей твоя токи, всехвальне.

*Богородичен:*

Истинствующий честному и страшному рождеству твоему глас сердцем и языком приносяще ясно, тя ныне Богородицу чистую именуем.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Поучение смысленно прием ближних твоих, радуяся устремился еси к подвигом, славне, и венцы победы приял еси.

Якоже в чуждем телеси стражда, терпел еси, мучениче иакове, и на уды раздробляемь, владыце песнь возсылал еси.

Спасения в ризу явственно, и веселия одежду, кровию твоею обагрившуюся, премудре, победоносец яко мученик облеклся еси.

Мучения преплытие совершив, темже священнопобедный венец приял еси: и ныне с мученическими чинми сликовствуеши достойно, иакове славне.

*Богородичен:*

Неискусомужно, Дево, родила еси, и вечнуеши Дева, являющи истиннаго божества, сына и Бога твоего знамения.

*Кондак, глас в~. Подобен:*
Вышних ищя:

уверився доброю сопружницею, терпеливодушне, и (с. 557) страшнаго судища убоявся, персское повеление и страх, иакове, поплевал еси, и явился еси мученик честный, телом яко розга режемь.

*Икос:*

*От*
души возстенем вси, слезы проливающе, зряще мученика горько раздробляема, подобно псом рыкающым, сошедшеся уды растерзают чуднаго и добляго в свидетелех мученика, что убо есть, да приреку; аще хощете, мало пождите, и реку вся со тщанием: како во един день бысть смерть, телом иаков яко розга режемь.

*Песнь з~. Ирмос:*

образу златому, на поле деире служиму, трие твои отроцы небрегоша безбожнаго веления, посреде же огня ввержени, орошаеми пояху: благословен еси, Боже отец наших.

Крепостию умною, терпением же душевным, раздробляему, мучениче, твоему телу, непреложен и непреклонен был еси верою укрепляемь божественною, и зовый, иакове: благословен еси, Господи Боже отец наших.

Исправив твоя помышления к смотрению вышняго звания, и муками обливаемь не потопился еси: но терпя удобно язвы беззаконных, и разсекаемь, пел еси: благословен еси, Господи Боже отец наших.

Блажен еси, и добро тебе есть ныне, блаженнейше, победившу ти неукротимое лукаваго свирепство и мучителеву ярость, усердно зовущу ти: благословен еси, Господи Боже отец наших.

*Богородичен:*

Незаходимаго света, и свещи божественнаго сияния, явилася еси свещник златосияющь, и мир весь озаряющь зарею честнаго девства, и поющыя спасаеши: благословенная, яже Бога плотию рождшая. (с. 558)

*Песнь и~. Ирмос:*

В пещь огненную ко отроком еврейским снизшедшаго и пламень в росу преложшаго Бога, пойте дела, яко Господа, и превозносите во вся веки.

Силою божиею укрепився, лукавых соборища и ополчения разогнал еси, блаженне, и державно отгнав, победы венец приял еси, зовый: благословите вся дела господня, Господа, пойте и превозносите его во веки.

Отятия удес, яко приложения благих, мучениче, зрел еси, не нынешния видя болезни, но будущее смотряя мучеников красное венчание, от праведнаго судии уготованное.

Терпение преестественное стяжав твердо, якоже столп пребыл еси, блаженне, вражия стремления безстрашно и стрелы приемля, зовый: благословите Христа во веки.

устремлением многим тебе приложився началозлобный враг и душетленный, и мучители подвигнув низложити души твоея крепость, и не возможе, славне: во всеоружие бо Христово одеял еси себе.

*Богородичен:*

Безсмертия прозарный вемы тя источник, Богородице, яко рождшую слово безсмертнаго отца, вся смерти избавльшаго, превозносящыя его во веки.

*Песнь ф~. Ирмос:*

*От*
Бога Бога слова, неизреченною мудростию пришедшаго обновити адама, ядию в тление падшаго люте, от святыя Девы неизреченно воплотившагося нас ради, вернии, единомудренно песньми величаем.

С мученики яко мученик сликовствуя, треблаженне, и престолу предстоя Христову, совершающыя память твою, и твой светоносный с веселием днесь чтущыя праздник лютых бед твоими молитвами избави. (с. 559)

Идеже мучеников собори, идеже всех святых святое упокоися множество, идеже праведных дуси, идеже церковь перворожденных, ныне на небесех вселился еси воистинну яко мученик, о иакове!

Свещеносец предстал еси спасу всех, за негоже тела твоего удес отсечение претерпел еси, и огня и ран искушения нерадил еси крепко: темже тя вси верою и любовию ублажаем, иакове.

Испещренною баграницею, кровьми твоими очервленевшеюся ныне одеян, со Христом царствуеши, иакове: страстьми бо безстрастия обрел еси источник, егоже наслаждатися вечно, всеблаженне, сподобился еси.

*Богородичен:*

Яко Бога заченшую, и божию матерь бывшую истинно чистую, тя Богородицу славим, вещей естеству, звание приличествующе ясно, и подобно божественный тебе глас приносяще.

*Светилен. Подобен:*
Духом во святилищи:

Яко лозу обрезаему многими муками, прослави Господи, яко виноград честный, вино источающь, от источник кровей твоих, иакове страстотерпче, и покровителю любовию всесвященную твою память достойно творящих.

*Богородичен:*

Несть отнюд во мне спасения, Дево, яко зле впадох во глубину греховную, и ожидаю прещения, и страшнаго мучения, и козлищь части, ущедри мя прежде суда, яко сущи теплое заступление, Богородице.

*На стиховне октоиха. Слава, святаго, глас в~. Студитово:*

Терпя в страданиих, мучениче иакове, тело твое предал еси за Христа Бога, и раздробляемь руце и стегна, и мышцы и лыста и персты, и конечное главу (с. 560) твою, возлетел еси на небеса, сцарствуя царю всех. темже, страдальцем державнейше, не оскудевай моляся спастися душам нашым от всякаго вреда чуждаго.

*И ныне, Богородичен или крестобогородичен. Подобен:*
Егда от древа:

Егда нескверная агница виде своего агница, на заколение яко человека волею влекома, плачущи глаголаше: безчадствовати мя ныне тщишися, Христе, рождшую тя. что сие сотворил еси, избавителю всяческих; обаче воспеваю и славлю твою, юже паче ума и слова, крайнюю благость, человеколюбче.

*На литургии прокимен, глас д~:*
Святым, иже суть на земли его, удиви Господь вся хотения своя в них. *Апостол ко ефесеем, зачало сл~г. Аллилуиа.*
Многи скорби праведным: *Евангелие иоанна зачало н~. Причастен:*
В память вечную:

*Служба знамения пресвятыя Богородицы, бывшаго в великом новеграде.*

*На малей вечерни,*

*На*
Господи, воззвах, *стихиры на д~, глас а~. Подобен:*
Небесных чинов:

Ныне наста день радостен * и веселия исполнен днесь: * от скорбей бо пременение, Дево богородительнице, * знамение иконы твоея, пречистая, * праздник светел торжествующе зовем: * владычце, избави от бед душы наша.

*Дважды.*

Се ныне время благоприятно, * се ныне день спасения, * се храм пресветел и место священия, * знамения иконы твоея, пречистая, * праздник духовне совершающе, вопием: * владычце Мати Христа Бога, * избави от бед душы нашя. (с. 561)

Чудное одоление, * и знамение страшно и вещь преславную * днесь празднующе людие твои, Богородице, * похвальную песнь с гавриилом приносим ти, глаголюще: * радуйся, обрадованная.

*Слава, и ныне, глас а~:*

Дивна православных торжества, днесь стекшеся псаломская пения принесем, глаголюще: воскресни, Господи, в покой твой, ты и кивот святыни твоея: яко победу даровал еси образ пречистыя твоея матере, слове. еяже молитвами, Иисусе всесильне, спаси душы нашя.

*На стиховне стихиры, глас в~. Подобен:*
Доме евфрафов:

Дому премудрости божия, * чудному святителю, * явлься светлым образом, * дерзати повелевает, * и надежди не отпадати.

*Стих:*
Воскресни, Господи, в покой твой, ты и кивот святыни твоея.

В храм твой, владычце, * сошедшеся народи, * моляшеся глаголаху: * виждь озлобление наше, * и подаждь нам помощь, пречистая.

*Стих:*
Клятся Господь Давиду истиною, и не отвержется ея.

Виждь, пречистая, беды раб твоих, * и не отрини нас в конец, * на твою помощь надеющихся, * да вси вопием ти: * радуйся, обрадованная.

*Слава, и ныне, глас а~:*

Стрелою стреливших неразумне, образу твоему, пречистая, богоранною стрелою тех уязви, не токмо сердца, но и душы: и источник честныя иконы твоея, тем неутешимый плачь наведе, нам же людем твоим радость велию сотвори иконою твоею, пречистая Мати слова: еяже ради спаси душы нашя.

*Тропарь, глас д~:*

Яко необоримую стену и источник чудес (с. 562) стяжавше тя раби твои, Богородице пречистая, сопротивных ополчения низлагаем. темже молим тя: мир граду твоему даруй, и душам нашым велию милость.

*На велицей вечерни стихологисуем,*
Блажен муж: *первый антифон.*

*На*
Господи, воззвах, *стихиры на п~, глас и~. Самогласны:*

Гордостию зависти распалившеся, и неистовством одержими, иногда ненаказаннии, наченше противная на град твой, пречистая: но обаче сами спяти быша и падоша, псаломски, при аде, богородительнице.

Внегда убо мужие великаго новаграда, видевше себе противными обстоимы, ни откуду же помощи надеющеся, токмо тебе, пречистая, молящеся, глаголаху: виждь, Богородице, беды раб твоих, и не отрини моления нашего в конец, да разумеют сопротивнии, яко ты еси, пречистая, заступление душам нашым.

Дивную граду твоему победу даровала еси, Дево пречистая. ты бо еси тому твердое ограждение, на враги укрепляющи{<::рус>Исправлена опечатка оригинала: <::слав> укрепляющи. <::рус>Прим. <::лат> orthlиb<::слав>}, и державно непокоривыя покаряющи присно. темже чистою верою славим тя, и сыну твоему любезно вопием: Иисусе всесильне, спаси всех, яко милосерд.

Дал еси знамение животное, образ, пречистыя твоея матере, слове, юже зряще любезно облобызаем, и от сея радости исполнившеся, страшни врагом борющымся с нами являемся, и таинство премудрости божия видевше, хвалим тя паче слова рождшагося из нея: Иисусе, чудная доброто, спаси всех, яко милосерд.

*Слава, и ныне, глас з~:*

Веселитеся, людие, и вси православнии собори великаго новаграда днесь, и руками восплещите языцы с (с. 563) веселием: се бо царица, царя Христа рождшая, святителю явися чудным образом, дерзати народом повелевая, якоже некий воевода: в печали сущым тогда радость сотвори, сопротивных победивши. и тебе, радость рождшей всем, любовию вопием: Дево пречистая, моли спастися душам нашым.

*Вход. Прокимен дне. И чтения. Бытия чтение.*

[Глава к~и] Изыде иаков от студенца клятвеннаго, и иде в харрань. И обрете место, и спа тамо: зайде бо солнце, и взят от камения места того, и положи возглавие себе, и спа на месте оном, и сон виде: И се лествица утверждена на земли, еяже глава досязаше до небес, и ангели божии восхождаху и низхождаху по ней. Господь же утверждашеся на ней, и рече: аз Бог авраамов, отца твоего, и Бог исааков, не бойся: земля, идеже ты спиши на ней, тебе дам ю, и семени твоему. И будет семя твое, яко песок земный, и распространится на море, и ливу, и север, и на востоки. И возблагословятся о тебе вся колена земная, и о семени твоем. И се аз с тобою сохраняяй тя на всяком пути, аможе аще пойдеши. И возвращу тя в землю сию, яко не имам тебе оставити, дондеже сотворити ми вся, елика глаголах тебе. И воста иаков от сна своего, и рече: яко есть Господь на месте сем, аз же не ведех. И убояся, и рече: яко страшно место сие, несть сие, но дом божий, и сия врата небесная.

*Пророчества иезекиилева чтение.*

[Глава м~г] Тако глаголет Господь: будет от дне осмаго и прочее, сотворят иереи на олтари всесожжения вашего, и яже спасения вашего, и прииму вы, глаголет адонаи Господь. И обрати мя на путь врат святых внешних, (с. 564) зрящих на востоки, и сия бяху затворена. [м~д] И рече Господь ко мне: врата сия затворена будут, и не отверзутся, и никтоже пройдет сквозе их: яко Господь Бог Исраилев пройдет ими, и будут заключена. Яко игумен сядет в них снести хлеб, по пути еламских врат внидет, и по пути его изыдет. И введе мя по пути врат святых, сущих к северу, прямо дому, и видех, и се исполнь славы дом Господень.

*Притчей чтение.*

[Глава ф~] Премудрость созда себе дом, и утверди столпов седмь. Закла своя жертвенная, и раствори в чаши своей вино, и уготова свою трапезу. Посла своя рабы созывающи с высоким проповеданием на чашу, глаголющи: иже есть безумен, да уклонится ко мне, и требующым ума рече: приидите, ядите мой хлеб, и пийте вино, еже растворих вам. Оставите безумие, и живи будете: и взыщите разума, да поживете, и исправите разум в ведении. Наказуяй злыя, приимет себе безчестие: обличаяй же нечестиваго, опорочит себе: обличение бо нечестивому, раны ему. Не обличай злых, да не возненавидят тебе: обличай премудра, и возлюбит тя. Даждь премудрому вину, и премудрейший будет: сказуй праведному, и приложит приимати. Начало премудрости, страх Господень, и совет святых, разум. Разумети бо закон, помысла есть благаго: сим бо образом многое поживеши время, и приложатся тебе лета живота.

*На литии стихиры, глас з~:*

Роги грешных сотрошася, и луцы их сокрушишася, греховною бо тмою очи помрачивше, и друг друга яко сопротивна зряще, оружием немилостивно себе уязвляху: народи же видевше помощь твою, (с. 565) владычце, на сопротивныя устремишася, тебе на помощь призывающе.

Якоже иногда крепкий Давид, сопротивящагося гордаго голиафа, силою сына твоего препоясався, низложи: такожде и людие твои, пречистая, имуще образ твой честный, преславно одоление показаша.

Чудная победа и дивное одоление, честныя иконы твоея, пречистая Мати слова, удивляет ум, и ужасает помысл: без\ъоружнии бо оружныя побеждаху, силою твоею, Дево всепетая, и пособием божественнаго зрака твоего, во спасение душам нашым.

*Слава, и ныне, глас тойже:*

Се день избавления нашего наста, и смерти пременение, радуйтеся собори днесь великаго новаграда, и веселящеся торжествуйте: иже бо на нас подвигшиися, конечне богоранными язвами уязвишася. темже пречистей, и из нея нетленно воплощенному слову вопием: Иисусе всесильне, молитвами рождшия тя, спаси всех нас, яко милосерд.

*На стиховне стихиры, глас а~. Самогласны:*

Якоже древле во иерусалиме зоровавелем, державная твоя десница чудодействоваше, Господи, множество безчисленное противных победи: такожде и сих низложи пришедших разорити град, егоже искупил еси кровию твоею, слове, да разумеют от дел, яко ты избавитель с нами еси.

*Стих:*
Воскресни, Господи, в покой твой, ты, и кивот святыни твоея.

Дивна православных торжества, днесь стекшеся псаломская пения принесем, глаголюще: воскресни, Господи, в покой твой, ты, и кивот святыни твоея, яко победу (с. 566) дарова образ пречистыя твоея матере, слове. еяже молитвами, Иисусе всесильне, спаси душы нашя.

*Стих:*
Клятся Господь Давиду истиною, и не отвержется ея.

Стрелою стреливших неразумне, образу твоему, пречистая, богоранною стрелою тех уязви, не токмо сердца, но и душы, и источник честныя иконы твоея. тем неутешимый плачь наведе, нам же людем твоим радость велию сотвори икона твоя, пречистая Мати слова: еяже ради спаси душы нашя.

*Слава, и ныне, глас и~:*

Мнящеся непокоривии от основания разорити град твой, пречистая, не разумевше помощь твою, владычце: но силою твоею низложени быша, на бежание устремляхуся, и, якоже юзами железными, слепотою связани бывше, и мраком, якоже древле египет, об\ъяти не разумевше, дондеже и конечне побеждени быша. темже чистою верою славим тя, и сыну твоему любезно вопием: молитвами рождшия тя, Иисусе всесильне, неизреченная радосте, сохраняй град твой невредимь, яко милосерд и человеколюбец.

*На благословении хлебов тропарь, глас д~:*
Яко необоримую стену: *трижды. Писан на малей вечерни.*

[Зри] Аще несть бдения, глаголем тропарь единожды. *Аще храм пресвятыя Богородицы знамения, поется служба знамения единаго. Кроме же храма поется служба знамения, со иаковом персянином, сице:*

*На малей вечерни,*
на Господи, воззвах, стихиры на д~, глас а~. Подобен: Небесных чинов: Слава, и ныне глас, тойже. На стиховне стихиры, глас в~. Подобен: Доме евфрафов: с припевы их. Слава, и ныне, глас а~. и прочее обычное. и отпуст. (с. 567)

*На велицей вечерни,*
Блажен муж, а~-й антифон. На Господи, воззвах, стихиры на и~: Богородицы, д~, глас и~. самогласны: Гордостию зависти: и мученика д~, глас в~. Подобен: Егда от древа. Мира красная оставль: Слава, мученика, глас е~: Дивен был еси, иакове: И ныне, Богородицы, глас з~: Веселитеся людие: Вход. Прокимен дне. чтения Богородицы г~. На литии стихиры, глас з~: Роги грешных сотрошася: Слава, и ныне, глас тойже: Се день избавления нашего наста: На стиховне стихиры, глас а~, самогласны: Якоже древле во иерусалиме: с припевы их. Стих а~: Воскресни, Господи, в покой твой: Стих в~: Клятся Господь Давиду истиною: Слава, мученика, глас и~: Верно сошедшеся днесь: И ныне, Богородицы, глас тойже: Мнящеся непокоривии: Тропарь мученика, глас д~. Слава, и ныне, глас тойже: Яко необоримую стену:

*На утрени:*
на Бог Господь, тропарь Богородицы, дважды: Слава, мученика: И ныне, Богородицы. По а~ кафисме, и по в~, и по полиелеи седальны Богородицы, и чтение. Степенна, а~ антифон, д~-го гласа. Прокимен, глас д~: Слыши, дщи, и виждь, и приклони ухо твое. Стих: Отрыгну сердце мое: Евангелие луки, зачало д~: Воставши мариам: По н~- м псалме стихира, глас з~: Веселитеся, людие: писана на Господи, воззвах, Слава. Канона два Богородицы, на и~: един, глас з~: другий, глас и~: и мученика на з~, глас в~: Катавасиа: Христос раждается: По г~ песни, кондак мученика, и икос, и седален Богородицы, глас и~. Слава, святаго седален, глас тойже. И ныне, Богородицы. По з~ песни, кондак Богородицы, глас д~. Подобен: Явился еси днесь: Честнаго образа твоего знамение: и икос. и чтем пролог. По ф~ песни, светилен Богородицы: Слава, мученика: И ныне, Богородицы. На хвалитех стихиры на д~, глас з~, самогласны: Непокорством разума: Слава, мученика, глас в~: Терпев в страдании, мучениче: И ныне, Богородицы, глас и~: Мнящеся непокоривии: Славословие великое, по трисвятом (с. 568) тропарь святаго: Слава, и ныне, Богородицы. ектении, и отпуст, и час а~. На а~-м часе тропарь Богородицы: Слава, святаго: И ныне, Богородичен часов. По трисвятом на всех часех кондак Богородицы, непременно. И совершенный отпуст.

*На литургии:*
блаженна Богородицы, а~-го канона песнь г~-я, на д~: в~-го канона песнь з~-я, на д~. Прокимен, песнь Богородицы, глас г~: Величит душа моя Господа: Стих: Яко призре на смирение рабы своея: И мученика прокимен, глас, д~: Святым, иже суть на земли его: Богородицы апостол к евреем зачало т~к: Мученика апостол к ефесеем, зачало сл~г. Аллилуиа, глас и~. Слыши, дщи, и виждь: Стих: Лицу твоему помолятся богатии людстии. И мученика, Стих: Многи скорби праведным: Богородицы, евангелие луки, зачало н~д: Вниде Иисус в весь некую: Мученика, евангелие иоанна, зачало и~: Аз есмь лоза истинная: Причастен Богородицы: Чашу спасения: Мученика: В память вечную:

*Потребно есть ведати и се, яко аще случится в неделю праздник пресвятыя Богородицы честнаго ея знамения, и святаго великомученика иакова персскаго:*

Вечер, на малей вечерни, на Господи, воззвах, стихиры воскресны гласа, на д~: Слава, и ныне, знамения. На стиховне стихира воскресна едина, и знамения стиховна со стихи ея: Слава, и ныне, знамения. Таже, Ныне отпущаеши: и по трисвятом тропарь воскресн: Слава, и ныне, знамения. ектениа малая: Помилуй нас, Боже: и отпуст.

*На велицей вечерни:*
по обычном стихословии, на Господи, воззвах, стихиры воскресны три, и @восточенъ@{@Анатолиевъ@} един: и знамения три: и мученика иакова г~. Слава, знамения. И ныне, Богородичен первый гласа. Чтения знамения. На литии стихиры знамения. Слава, мученика. И ныне, знамения. На стиховне стихиры воскресны. Слава, иакова. И ныне, знамения. На благословении хлебов тропарь знамения, трижды. Аще несть бдения, (с. 569) глаголем тропарь воскресн. Слава, иакова. И ныне, знамения.

*На утрени,*
на Бог Господь, тропарь воскресн дважды: Слава, иакова, И ныне, знамения. По кафисмах седальны воскресны с Богородичны их: Таже полиелей, и величание поем:

Достойно есть блажити тя, Богородице Дево, честнейшую херувим, и славнейшую без сравнения серафим. *или:*
Песнь всяку духовную принесем Богородице. псалом избранный: Помяни, Господи, Давида, и всю кротость его. И тропари: Ангельский собор: И седальны знамения купно вся три. Степенна, и прокимен гласа. Евангелие воскресно. Таже, Воскресние Христово: псалом н~. стихира воскресна. Канон воскресн со ирмосом на д~. Знамения един канон на з~. Мученику иакову, на д~. Катавасиа: Христос раждается: По г~ песни, кондак знамения, и мученика, и седален мученика. Слава, и ныне, знамения. По з~-й песни кондак, и икос воскресн. На ф~-й песни поем, Честнейшую: Светилен воскресн. Слава, мученика, И ныне, знамения. На хвалитех стихиры воскресны д~: и знамения со Славным д~, самогласны, глас з~, со стихи. Стихи же глаголем: Воскресни, Господи, в покой твой: Клятся Господь Давиду истиною, и не отвержется ея. Слава, стихира евангельская. И ныне: Преблагословенна еси: Славословие великое, и по трисвятом тропарь воскресн точию. ектении, и отпуст. Таже час а~. На а~-м часе тропарь воскресн. Слава, знамения. И ныне, Богородичен часов. По отче наш, кондак знамения, и прочее последование перваго часа, и отпуст. На г~-м часе тропарь воскресн. Слава, мученика, И ныне, Богородичен часов. Такожде, и на з~-м часе, и на ф~-м, глаголем тропарь знамения и мученику, пременяюще: тропарь же воскресн глаголется непременно. По отче наш: кондаки, воскресн и знамения, глаголем пременяюще.

*На литургии:*
Блаженна гласа, на з~: и Богородицы, песнь г~-я, на д~. По входе, тропарь воскресн, и знамения, и мученика. (с. 570) Кондак воскресн. Слава, кондак мученика: И ныне, знамения. Прокимен, апостол, аллилуиа, евангелие, и причастен, прежде воскресн, и потом Богородицы.

*На утрени, на*
Бог Господь, *тропарь:*

Яко необоримую стену: *Трижды.*

*По а~ стихословии седален, глас д~. Подобен:*
Явился еси днесь:

очи мысленныя очистивше, приидите лицы великаго новаграда днесь, торжествуим светло, чтуще богоотроковицу, доброту иаковлю, и невесту всех царя Христа Бога нашего: сия бо показася небо, и красная палата, и храм одушевленный, и сея силою противныя побеждаем.

*Слава, и ныне, тойже.*

*По в~ стихословии седален, глас а~. Подобен:*
Гроб твой, Cпасе:

Пречистая твоя икона, Богородице Дево, врачевство граду твоему даровася духовное: к нейже приходяще покланяемся и чествуем, и от желания сердца целуем, исцелений благодать почерпающе, и недуг телесных, и душевных страстей, твоими молитвами свобождаемся.

*Слава, и ныне, тойже:*

*По полиелеи седален, глас и~. Подобен:*
Повеленное:

Яже небес превышши сущи, и херувим воистинну славнейши, и всея твари честнейши, Дево пречистая, днесь благодарственная раби твои приносим образу честнаго твоего подобия: ты бо странную победу, и дивное одоление граду твоему даровала еси. темже согласно поюще, вопием ти: владычце, Богородице, моли Христа Бога, грехов оставление даровати, тебе бо надежду имамы раби твои.

*Слава, и ныне, тойже:*

*Степенна, а~-й антифон д~-го гласа. Прокимен:*
Слыши, дщи, и виждь, и приклони ухо твое. *Стих:*
Отрыгну сердце мое (с. 571) слово благо: Всякое дыхание: *Евангелие луки, зачало д~:*
Во дни оны, воставши мариам: *По н~-м псалме стихира, глас з~:*

Веселитеся людие:

*Писана на велицей вечерни, на*
Господи, воззвах, *Славник канона в~: ирмосы перваго канона по дважды: тропари во обою на в~и.*

*Канон первый, творение священномонаха пахомиа логофета, егоже краегранесие:*
Даждь ми слово, слове божий, восхвалити рождшую тя.

*Глас з~. Песнь а~. Ирмос:*

Волною морскою скрывшаго древле, гонителя мучителя, под землею скрыша спасенных отроцы: но мы, яко отроковицы, Господеви поим, славно бо прославися.

Да радуется радостию божественною множество новаграда днесь, зряще теплую заступницу, странну победу дарующу на противныя, и да поет божественными песньми.

Якоже лествицу превысоку зрим днесь икону твою, Дево всенепорочная, юже сопротивнии зряще, конечней слепоте предашася: мы же к ней верне взирающе от бед избавляемся.

В рождестве тли не приимши, тления всех нас, Дево, измени, печали уставляющи матерним пременением, богорадованная.

*Другий канон. Глас и~. Ирмос:*

Посеченный несекомаго пресече, и виде солнце землю, юже не виде, лютаго врага вода потопи, и непроходимое пройде Исраиль, песнь же воспевашеся: Господеви поим, славно бо прославися.

Божественныя силы жезл днесь приоблистая благодатию, и светом безмерным божие свято жилище, чудо паче естества образа твоего, пречистая.

Видехом преславное днесь знамение бывшее, божественнаго твоего зрака, Мати божия: паче же и сопротивнии (с. 572) они яко видяще со образом и силу отвращающу, абие телесными очима ослепоша.

Надежду имуще на тебе, богородительнице, и несумненну веру града сего народи, яко царский скиптр, тебе граду забрала положиша, Дево неискусобрачная.

Якоже живу матерь слова видевше тя, суемудренных многочисленное воинство, якоже бодреннаго блюстителя, на забралех обстоиму верными, абие руце их с прочими уды ослабеша.

*Катавасиа:*
Христос раждается:

*Песнь г~. Ирмос:*

Тобою, Христе, небеса утверждаема вся, слово божие и сила, исповедают славу неизреченну, и вседетельныя руки твоея сотворение: несть бо пресвят, разве тебе, Господи.

Яко звери устремившеся на стадо твое, пречистая, но ты тех челюсти сокруши, и сих немощны до конца показа.

общаго пастыря Владыку Христа рождши, Дево неискусобрачная, тому молися, настоящаго гнева избавити нас, и противных обстояния, владычце.

Милостивая, милостиваго рождши Cпаса, виждь озлобление и воздыхание людей твоих, ускори, пречистая, и ущедри ны.

*Ин. Ирмос:*

утверждей в начале небеса разумом, и землю на водах основавый, на камени мя, Христе, заповедей твоих утверди: яко несть свят паче тебе, едине человеколюбче.

Первее убо вседержительная твоя десница, Господи, моисеем чудодействуя, помрачаше египет: такожде и зде пришедшыя разорити град твой, образом матере твоея помрачаеши.

Якоже услыша чудный архиепископ, обещание твое, (с. 573) богородительнице, благовествоваше народом радость, глаголя. дерзайте, Мати бо Бога нашего с нами есть.

Преславную победу исполнену ужаса видевше, иже тогда народи на сопротивныя ополчившеся, и абие до конца тех победиша.

Ныне наста день веселия, знамения иконы твоея, Дево богородительнице, и праздник светел, егоже совершающе, вопием: несть пречистыя паче тебе, богоневесто.

*Седален, глас и~. Подобен:*
Премудрости:

Яже древле пророки проповедася дверь небесная, неопалимая купина, свещник многосветлый, златая кадильница, ручка и жезл, преславно днесь чудному святителю является, народом дерзати повелевает, и дивную победу показует. темже благодарная той возопиим: Дево богородительнице, моли Христа Бога, грехов оставление даровати нам: тебе бо имамы надежду раби твои.

*Слава, и ныне, тойже.*

*Песнь д~. Ирмос:*

удивися твои разум от мене, услышавшу преславная веления смотрения твоего, укрепися же возлюблением твоего схождения: ты бо моея нищеты не отверглся еси.

Почитающий тя град, пречистая, и по долгу славящий, ограждай от безбожных, чистая, иноплеменник: ты бо тому, пречистая, богатство неотемлемо еси, покров же и слава.

Мнящиися, якоже древле иерихон, разорити град твой, пречистая Мати слова, сами конечней погибели предашася, силою из тебе, воплощеннаго, владычце.

Призри, чистая, спаси поющыя тя, потребитися хотящся от сопротивных: темже нашедшаго прещения избави, богородительнице. (с. 574)

*Ин. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Егда услышаша народи чудное обещание победы, радостию неизреченною исполнившеся, и якоже крепка некоего хранителя имуще, сопротивныя побеждаху.

Многобогатный дар, и неистощимое сокровище даровал еси граду твоему, икону матере твоея, слове, и сея помощию противныя низлагаем.

В божественнем храме твоем, богорадованная, идеже чудотворная твоя икона положена бысть, исцеления верою приходящым подавает.

Собори верных и всяко состояние человеческое веселится, совокупльшеся в честнем храме твоем, зряще в нем, якоже пресветлое солнце, честный образ твой, владычце.

*Песнь е~. Ирмос:*

Союзом любве связуеми апостоли, владычествующему всеми себе Христу возложше, красны ноги очищаху, благовествующе всем мир.

Теплая заступница к тебе прибегающым, и ненадеющымся надежда, виждь озлобление людей твоих, и подаждь помощь, пречистая.

Яже огнь рождшая божественный, Дево,противных, пречистая, молитвою твоею огнем попали, яко Мати сущи зиждителя, всепетая.

Чистая богоневесто, недоуменныя люди ущедри, матерними твоими мольбами, и яже на ны противных обстояния разори вскоре молитвами твоими.

*Ин. Ирмос:*

Вскую мя отринул еси от лица твоего, свете незаходимый, (с. 575) и покрыла мя есть чуждая тма окаяннаго. но обрати мя, и к свету заповедей твоих, пути моя направи, молюся.

Якоже иногда в царствующым граде, неистовящаго и хулится, хотящаго образ твой низложити, того абие конечне уязви: такоже и ныне показала еси, богородительнице.

Яко щитом ограждаеми непобедимою твоею силою, Дево, противных побеждают неизреченное множество, на тя надежду имущии людие твои, всепетая.

Тя богатство неистощимое имуще, и исцелений источник, верою прибегающии храму твоему, идеже пребывает честный образ твой, владычце.

*Песнь з~. Ирмос:*

Ят бысть, но не удержан в персех китовых иона: твой бо образ нося, страдавшаго и погребению давшагося, яко от чертога, от зверя изыде, приглашаше же кустодии, хранящии суетная и ложная, милость сию оставили есте.

Избави ратных нашествия рабы твоя, пречистая, и не предаждь до конца погибнути наследию твоему, всепетая: но силою из тебе рожденнаго противныя низложи.

Многосогрешших тебе не презри, но приими мольбу матере твоея о нас, щедре: да не похвалятся сопротивнии, где есть Бог их, глаголюще: но да разумеют вси, яко ты избавитель с нами еси.

Ныне помощи прииде время, ныне пременения потреба, чистая. молися сыну твоему и Богу, яко да ущедрит согрешившыя, и належащаго гнева избавит.

*Ин. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя. (с. 576)

Сущему тогда чудному архиерею явилася еси странным образом, на дерзость подвизающи: народи же неизреченныя радости исполнившеся, оружныя побеждаху, владычце.

Знамение страшно, и вещь преславну, и чудное одоление днесь празднующе людие твои, Богородице, похвальная яко достойной похвалы приносим, глаголюще: радуйся, обрадованная.

Честную икону твою радостным сердцем и душею облобызаем веселящеся, и теплою верою прикасающеся, исцеление почерпаем.

*Кондак, глас д~. Подобен:*
Явился еси днесь:

Честнаго образа твоего знамение празднующе людие твои, богородительнице, имже дивную победу на сопротивныя граду твоему даровала еси. темже тебе верою взываем: радуйся, Дево, Христиан похвало.

*Икос:*

Разреши тму моих согрешений, во уме моем лежащую, и твоим мя светом просвети, Дево, яко да возмогу тебе похвалу принести, яже отец восхвали, и дух святый осени, сын же и слово божие вселився, и нетленно от пречистою твоею боку прошед, с человеки поживе. темже мы грешнии и недостойнии раби твои, днесь совершающе священное торжество знамения, бывшаго честною иконою твоею, еюже преславную победу на противныя граду твоему даровала еси: и от всех чудес исполнившеся, вместо благовонных аромат, елико возможно нам земным, похвальная тебе приносим, глаголюще: радуйся, Богородице, радосте ангелов и человеков: радуйся, твердая надежда и покрове граду твоему: радуйся, яко противныя силою твоею (с. 577) низлагаем: радуйся, умнаго солнца Мати, верныя просвещающаго, неверныя же помрачающаго: радуйся, Дево, Христиан похвало.

*Песнь з~. Ирмос:*

Неизреченное чудо, в пещи избавивый преподобныя отроки из пламене, во гробе мертв бездыханен полагается, во спасение нас поющих: избавителю Боже, благословен еси.

Воистинну сокровище честно граду твоему, икона твоя, пречистая даровася, юже и сами зряще, чудеси удивляемся, и сыну твоему вопием: избавителю Боже, благословен еси.

Якоже иногда ниневитяны покаяния ради пощадил еси, слове божий, проповедию ионы пророка: такожде и зде показал еси образом пречистыя твоея матере, Христе, вопиющым: избавителю Боже, благословен еси.

Храм тя божий, владычце, ведуще, во святем храме твоем руки нашя возносим на молитву: виждь озлобление наше, и подаждь нам помощь.

*Ин. Ирмос:*

Божия снисхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси, Боже отец наших.

Виждь, пречистая, озлобление раб твоих, и не отрини в конец: твое бо есмы достояние, и твоею надеждею крепимся, да вси вопием ти: радуйся, обрадованная.

Светоносная благодать и исцеления дарование дадеся граду твоему образ твой, пречистая: егоже любезно облобызающе, веселимся.

*Песнь и~. Ирмос:*

ужаснися бояйся небо, и да подвижатся основания земли: се бо в мертвецех вменяется в вышних живый, и во гроб мал странноприемлется. егоже, отроцы, благословите, священницы, воспойте, людие, превозносите во вся веки. (с. 578)

Собезначальное слово отчее, Дево пречистая, нетленно родила еси, и от сосцу питала еси. того моли, богородительнице, от обстояния вражия спасти поющыя тя, и превозносящыя во веки.

Егоже провиде на престоле превзятем исаиа, сего в ложеснах, Дево, вместила еси, и нетленно родила еси: егоже моли спастися рабом твоим, поющым: дети, благословите, священнии пойте и превозносите его во веки.

Едина сущи благая, преблагое слово моли прилежно, настоящаго гнева рабом твоим избавитися, несомненною верою сыну твоему поющым: дети, благословите, священнии пойте и превозносите его во веки.

*Ин. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

О всех народи недоумевшеся, к тебе прибегают, вопиюще: не предаждь нас врагом нашым, владычце Богородице, но державною твоею рукою тыя низложи, да тя непрестанно поем и превозносим во веки.

Яко нерушимое забрало имуще раби твои икону твою, пречистая, противящыяся низлагаем, и сыну твоему вопием: дети, благословите, священницы, воспойте, людие, превозносите его во веки.

Чудному иерарху явилася еси, пречистая, он же со многим народом чудеси удивлься, абие с радостию ко образу твоему прибегает: подаждь помощь, владычце, глаголющым: дети, благословите, священницы, воспойте, людие, превозносите его во веки. (с. 579)

Что ти принести, пречистая, от всея твари славимей, недоумеемся, владычце, точию еже гавриил нас научи: радуйся, обрадованная.

*Песнь ф~. Ирмос:*

Странствия владычня, и безсмертныя трапезы на горнем месте, высокими умы, вернии, приидите насладимся, возшедша слова, от слова научившеся, егоже величаем.

Милосердым оком свыше призри на град и люди твоя, пречистая: иныя бо помощи не имамы, токмо тебе, всенепорочная, да тя вси матерь божию непрестанно величаем.

Едина рождшая слово воплощенное, Дево всепетая, приснотекущий источник исцелений изливаеши верою притекающым храму твоему, пречистая.

Се раби твои вопием ти, Мати божия: обычныя милости твоя на град и люди твоя милостивно показующи, противных обстояний нас измени, да тя вси непрестанно величаем.

*Ин. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Се время благоприятно и день спасения, в немже знамение иконы твоея, пречистая, показася: еже празднующе светло, духовне торжество совершаем.

Яко божественною светлостию озаряему, зрим днесь, пречистая, икону твою честную, ейже верою покланяющеся, тя величаем.

Мысли очистивше празднолюбнаго новаграда собори, со архиерейским ликом восхвалите, паче надежди помощь на сопротивныя даровавшую.

Девства твоего знамения невредимо сохранив слово божие из тебе прошед, сохрани град твой невредимь, Дево всепетая, да тя непрестанно величаем. (с. 580)

*Светилен. Подобен:*
Посетил ны еси:

Возжелев твоея доброты Иисус, пречистая, в тя вселися, и тебе заступницу граду твоему слово божие дарова: егоже сохраняй заступлением твоим присно, яко да тя ублажаем, пренепорочная отроковице.

*Дважды.*

*На хвалитех стихиры, на д~, глас з~. Самогласны:*

Непокорством разума и гордостию разжегшеся ненаказаннии, на стадо твое, пречистая, еже искоренити град, в немже пречестный твой образ водворяется. но убо показала еси, якоже иногда сын твой евреем, достойно в пустыни телесы падшым.

Се храм пресветел и место священия, идеже честная икона матере твоея, слове, приступите, человецы, и исцеление почерпите, яко спасение тоя ради нам даровася, и избавление от противных, потребите нас хотящих, но тии, по пророку, потребишася.

Якоже иногда кроткий Давид противящагося гордаго голиафа, силою сына твоего препоясався, низложи: такожде и людие твои, пречистая, имуще образ твой честный, преславно одоление показаша.

Чудная победа и дивное одоление честныя иконы твоея, пречистая Мати слова, удивляет ум и ужасает помысл: без\ъоружнии во оружных побеждаху силою твоею, Дево всепетая, и пособием божественнаго зрака твоего, во спасение душ наших.

*Слава, и ныне, глас и~:*
Мняшеся непокоривии:

*Писан на велицей вечерни, на стиховне.*

*Славословие великое. И отпуст.*

*На литургии прокимен, песнь Богородицы, глас г~:*
Величит душа моя Господа, и возрадовася дух мой о Бозе спасе моем. (с. 581) *Стих:*
Яко призре на смирение рабы своея. *Апостол ко евреем, зачало т~к. Аллилуиа, глас и~:*
Слыши дщи и виждь, и приклони ухо твое. *Стих:*
Лицу твоему помолятся богатии людстии. *Евангелие луки, зачало н~д. Причастен:*
Чашу спасения прииму, и имя господне призову.

*Служба, иже во святых, отца нашего иакова епископа, ростовскаго чудотворца.*

*Вечер,*
Блажен муж: *На*
Господи, воззвах, *стихиры, глас з~.*

*Подобен:*
Все отложше:

Весь освящен, * и богоносец показался еси, * помазание божие святое, * святым духом обложен, * и светло входя выну во святая святых, * богоначальными светлостьми озаряемь, * и благодати причащаяся * спасительным тайнам, * яко истинный иерарх преславен, * со дерзновением молися * о душах наших.

Просветися житие твое * добродетельными светлостьми, * и верныя просветил еси, * и льсти тму разгнал еси: * истинное бо явился еси * и светозарное солнце, иерарше преблаженне иакове: * и ныне вселился еси, * идеже сияет свет невечерний, * сын дне благодатию духа святаго быв. * темже твою божественную память * и светоносную, * честно совершающе, приснопамятне, * любовию почитаем.

ум твой мановением, еже к Богу, * мудре, верою удобряемь, * светел явился еси, всеславне, * в мертвеннем теле и тленнем, * премудре, нетлению (с. 582) поучився, * притяжал еси безплотных светлости, * и страстей вне быв, * безстрастием украшаяся, * иакове отче, иерарше премудре, * светлейшее светило * и молитвенниче о чтущих верою память твою.

*Ины стихиры, глас и~. Подобен: О*
преславнаго чудесе!

Преподобне отче иакове, * ты еще во утробе сый матерни, * архиерейства прозвание имя приим нареченное, * измлада Христа возлюбил еси: * вручився же пастве словесных овец, * добре пасл еси церковь Христову. * тем празднуем твое успение, * радостию сердца Христа величаем, * прославляющаго своего угодника.

Преподобне отче иакове, * испроси яже к Богу молитвами твоими * церкви утверждение, * иерарха покрый молитвою твоею: * благочестивым же и Христолюбивым победы даруй на враги и одоление: * граду же твоему крепкое и недвижимое утверждение, * и верным людем грехов оставление испроси, * и о всех нас, притекающих к раце мощей твоих, * и светло творящих празднество успения твоего, * святе, помолися.

Преподобне отче и богоносе святителю иакове, * ты воистинну явился еси * просвещая всех омраченная сердца, * наставляя на путь истинный. * ты был еси убогим и сиротам и вдовам заступник, * вельможам твердое наказание, и утверждение * всем верою притекающым * под кров пречистыя божия матере. * испроси, святе, грехов оставление, * моляся за ны ко владыце.

*Слава, глас з~:*

Апостолов ревнителя иакова, преблаженнаго отца и учителя, сошедшеся днесь восхвалим, имже Христа Бога познахом. и от тмы к свету приближившеся, очи и (с. 583) сердца да просветим, и в память его ликовствующе, купно возвеселимся, обретше вожда, право ведуща в царствие божие.

*И ныне, Богородичен:*
Кто тебе не ублажит:

*Вход, прокимен дне, и чтения г~, писаны сего месяца в г~и день.*

*На литии стихиры, глас и~:*

Преподобне отче иакове, ты возшед на лествицу божественнаго разума, и к Богу приближаяся, усынения дар от него приим, исцеляя недуги неисцельныя, и отгоняя духи нечистыя. тем твое успение празднуем радостию сердца, Христа прославляюще, величающа своего угодника.

*Глас д~:*

Воззрев неуклонно на высоту разума, и усмотрил еси безвестно премудрости глубину, учении мир обогатил еси, отче, о нас присно моли Христа, святителю иакове.

Человече божий, верный угодниче, строителю того таин, и муж желаний духовных, столпе одушевленный, духовный образ, яко божественное сокровище, мирския церкви обретше тя молитвенника о душах наших.

*Глас и~:*

Святителю иакове, высотою добродетелей божие просвещение, духовный органе, православных славо, зловерия обличителю, девственному лику великое и спасенное и дивное мудрование показался еси.

*Слава, глас з~:*

Православныя веры душевныя ради мудрости учитель явился еси, иакове блаженне, Христа обрет наставника, советы злославныя еретическия разгнал еси. тем молим тя, святе: молися Христу Богу о нас всегда, еже (с. 584) о тебе извествованную православную веру неподвижну сохранити нам, и велию милость испроси, отче иакове.

*И ныне, Богородичен:*

*На стиховне стихиры, глас д~. Подобен:*
Яко добля:

Зарями духовными * просвещенное светозарное * солнце был еси, * якоже лучы учения * во вся концы простирая, * и верных озаряя * исполнение, блаженне, * и отгоняя тму, богоносе, ересей, * силою от Девы возсиявшаго.

*Стих:*
Честна пред Господем смерть преподобных его.

Благосказанием словес твоих, * священный иакове, * церковь вся украшается, * радующися ученьми красными в добродетелех, * и почитает священное твое * преставление, преславне, * священных похвало, * отцев верховниче, * и пресвятыя Троицы поборниче.

*Стих:*
Священницы твои облекутся в правду:

огненными твоими учении * ересей всякая хврастная * попаляется лесть, премудре, * разумными глубинами * погружается воинство * неповинующихся злочестивых, * священне отче иакове, учении твоими, и украшается верных всегда церковь, * велегласно чтущих тя.

*Слава, глас и~.*

Иже по образу соблюд невредимо, преподобне отче, о Христове образе противу стал еси мужески, не убоявся гноеименитаго прещения, но духовным мечем того убил еси. темже дерзновение стяжав к Богу, спаси стадо твое от ересей всех, иакове многострадальне.

*И ныне, Богородичен. Тропарь, глас д~:*

Избран от юности Богови быв, святителю иакове, сего ради архиерейства саном почтен, упасл еси люди, яже тебе богом врученныя: темже и по преставлении чудес дарования от Бога приял еси исцеляти (с. 585) различныя недуги: моли о нас, совершающих честную память твою, да тебе непрестанно величаем.

*Слава, и ныне, Богородичен:*

*На утрени, на*
Бог Господь, *тропарь тойже.*

*По а~-м стихословии седален, глас а~. Подобен:*
Гроб твой:

Служитель быв Христа, всяческих Владыки, научил еси люди, и просветил еси божественным крещением, к разумению сих наставляя, святителю. темже тя проповедника истинна вси именуем, всечестнаго святителя и угодника Христова.

*Дважды.*

*Слава, и ныне, Богородичен:*

Безневестная чистая Богородице Дево, едина предстательница верных и покров, бед и скорбей и лютых обстояний вся избави, иже на тя упование имущыя, отроковице, и душы нашя спаси божественными мольбами твоими.

*По в~-м стихословии седален, глас д~:*

*От*
юности взем крест твой, благочестно последовал еси, и увядив плотское мудрование воздержанием. тем на архиерейстем седалищи сед, возвеличил еси Владыку, и того пречистую матерь, знаменьми различными твою украсившыя раку, иакове богоблаженне.

*Дважды.*

*Слава, и ныне, Богородичен:*

Дево всенепорочная, пресущнаго Бога рождшая, со иерархом иаковом того непрестанно моли, оставление согрешений, и исправление жития дати нам прежде конца, верою и любовию чтущым тя по долгу: едина всепетая.

*По полиелеи седален, глас и~. Подобен:*
Премудрости:

Над страстьми царствовал еси плотскими, иерарх явився богоподобен: град твой ростов упасл еси: крещением же просветил еси, и наказал еси славити (с. 586) единаго Бога в трех впостасех. темже источаеши исцеления и по кончине верою притекающым ко пречистей божии матери, и к раце мощей твоих, иакове: моли Христа Бога, грехов оставление подати чтущым любовию святую память твою.

*Дважды.*

*Слава, и ныне, Богородичен:*

Небесную дверь и кивот, пресвятую гору, светлый облак воспоим, неопалимую купину, словесный рай, евы воззвание, вселенныя всея великое сокровище, яко спасение в ней соделася миру, и оставление древних согрешений. сего ради вопием ей: молися сыну твоему, прегрешений оставление даровати, благочестно покланяющымся всесвятому рождеству твоему.

*Степенна, а~-й антифон д~-го гласа. Прокимен:*
уста моя возглаголют премудрость, и поучение сердца моего разум. *Стих:*
уста праведнаго поучатся премудрости, и язык его возглаголет суд. Всякое дыхание: *Евангелие от иоанна, зачало л~е.*

*По н~-м псалме стихира, глас з~. Самогласна:*

Наследниче Христов, слуго Господень иакове, по имени твоему тако и житие твое: просияв бо сединами разум, свидетельствоваше светлость лица твоего, душевное незлобие извествоваше кротость, слово молчаливое, жизнь твоя славная, и успение со святыми, моли о душах наших.

*Канон Богородицы, на з~: И святаго на и~.*

*Глас з~. Песнь а~. Ирмос:*

Яко по суху пешешествовав Исраиль, по бездне стопами, гонителя фараона видя потопляема, Богу победную песнь, поим, вопияше.

Божественными зарями и священными светосиянии присно мою душу озари, твой, иерарше, праздник, отче, славяща. (с. 587)

Всесветлую тя звезду, мысленное показа солнце светлость твоих добродетелей, просвети землю, святителю Христов мудре иакове.

Житие присно очищено и чисто, и скверне несмешено явив, Христов священ сосуд, премудре, показался еси на земли, иакове блаженне.

*Богородичен:*

Со отцем сый единородный, земныя обожив, чистая, за многия щедроты, яко Бог преблагий.

*Катавасиа:*
Христос раждается:

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Сын дне света ты, святителю, труды твоими явился еси, и ясно во светлостех ныне святых сияеши благодатию.

Проповедая ныне благочестивно Троицы едино божество, многобожную лесть искоренил еси от земли, яко честный святитель, и яко слова истинный служитель.

Путь обличил еси, мудре, всем прельщенным нечестиваго искушения, и привел еси к слову пастыреначальнику, яко пастырь словесный и спасительный.

*Богородичен:*

Пристанище буди ми и окормление, бедствующу страстьми неослабно и погибающу, пристанище сущи в мори житейстем, едина чистая приснодево.

*Седален, глас и~. Подобен:*
Премудрости:

украшаяся премудростию разума, гордыню низложил еси плотския тягости, и был еси обитель духа пресвятаго, непременно простираяся разумом к любящему тя. тем ревностию божественною разгараяся, славне, (с. 588) сиротам и убогим утверждение явился еси: ангелов собеседник, иакове, моли Христа т~а, грехов оставление подати чтущым любовию святую память твою.

*Слава, ин седален, глас д~ Подобен:*
Явился еси днесь:

Правоверно, преподобне, церковь Христову упасл еси, и еретическия отгнал еси плевелы, и в вышних селех водворяешися, преблаженне.

*И ныне, Богородичен:*
Яко всенепорочная: *Писан в з~и день.*

*Песнь д~. Ирмос:*

Христос, моя сила, Бог и Господь, честная церковь боголепно поет, взывающи от смысла чиста, о Господе празднующи.

Предведый Бог, блаженне, твоея души красоту и разума чистоту, священнопроповедника мудра и учителя показа тя.

Духом просвещен сый, сущыя во тме прелести просвещаеши, и крещением сыны дне совершаеши, святителю пресловущий.

*От*
тмы зверей избавил еси, стадо твое растерзати ищущих, и отступите веры непорочныя, святителем доброто, и пастырем старейшинство.

*Богородичен:*

Разумно в купине тя огнепальней моисей видев, явственно образующей Бога, хотяща из тебе родитися неизреченно, Богородице приснодево.

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Святительскую твою одежду священную носив священно, нечестивыя просветил еси, честный святителю: единство несозданно в трех лицех, иакове премудре проповедал еси. (с. 589)

*От*
уст волка мысленнаго восхитил еси люди учением, богогласе, уста еретическая велеречивая, твоими богословии заградил еси, отче.

Мерзский низложен бысть твоими священными словесы маркиан, и изгнан бысть ради всякаго безместия, отрыгаяй скверны смрадныя, иакове преславный.

*Богородичен:*

Законы естества пресущный Бог обновляет, непорочная, из твоея утробы раждается, един усвоив всяческая волею.

*Песнь з~. Ирмос:*

Житейское море воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Возвышено смирение чистотою ума, и любовь нелицемерну, веру и надежду имея истинну, иакове всеславный, Троицы явился еси жилище.

Ныне от созвания твоего духом, премудре, иже по тебе благодатию словесных овец, наставника приводиши к жертвеннику, добродетели писанием облистаема.

Вельми украсившася ростовскаго священия, седалищу тя учит, прехвальне, дух святый, и тебе пастыря рукою святительскою, иакове, совершает.

*Богородичен:*

Дверь богоблагодатная, отверзши двери небесныя, двери света отверзи ми, владычце, и от врат смертных свободи мя, чистая.

*Кондак, глас и~:*

Яко архиереев сопрестольник и святителем изрядный поборник был еси, святителю иакове: непрестанно сохраняй отечество твое, град же и люди, тебе верою почитающыя, и честным мощем твоим покланяющыяся, (с. 590) да велегласно тебе вопием: радуйся, иакове богомудре.

*Икос:*

Из чрева матерня освященнаго святителя господня хвалит ныне вся страна российская, преподобнаго иакова, ростову граду утверждение, благодатныя дары приемшаго божественныя славы: к немуже притекающе вси верою теплою, раку мощей его любезно целуем. тем и аз недостойный и грешный надеяся на молитвы твоя, святителю, яже ко владыце и пречистей его матери, желаю, аки пси от крупиц падающих от трапезы господий своих, насыщение прияти, еже в день судный содеянных мною зол, молитвами твоими, святе, прощение улучити, да велегласно тебе вопию: радуйся, иакове богомудре.

*Песнь з~. Ирмос:*

Росодательну убо пещь содела ангел преподобным отроком, халдеи же опаляющее веление божие, мучителя увеща вопити: благословен еси, Боже отец наших.

Вразумлял еси неразумныя, обращал еси прельщенныя, совращающыяся же, отче, спасл еси, и Богу привел еси чисты, тому поющыя благочестно: благословен еси, Господи, Боже отец наших.

украсишася божественнии твои подвиги, воплощение проповедающе неизреченным милосердием возсиявшаго нам. емуже вопием прилежно: благословен Бог отец наших.

Обладав страстьми телесными, пощением, славне, необладаемь житейскими напастьми явился еси. ныне поеши присно: благословен Бог отец наших.

*Богородичен:*

Избавляеши древняго преступления рождеством твоим, пречистая, хвалим тя спасеннии тобою, Дево, и поюще вопием ти: благословен Бог отец наших. (с. 591)

*Песнь и~. Ирмос:*

Из пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. тя превозносим во вся веки.

Процвел еси яко финикс во дворех божиих, и должным сном преподобным уснул еси: присно же наслаждение пребожественный гроб твой, и чудо видящым, иакове проповедниче, показуеши.

Божие бо слово существенное, священно тя и святителя возставляет, помазающа люди, священносвятителю и престольниче ростовский и светильниче вселенныя.

Воплощшагося слова богословил еси: многобезсловесия бо люди избавив, божествен был еси ученик возсиявшаго, иакове богогласе.

*Богородичен:*

Священнонаучився твоим тайнам, пророчески божественный лик, Богородице, издалеча увидев, и яко положив богопроповедно, божественнаго проповедания рождества твоего.

*Песнь ф~. Ирмос:*

Бога человеком невозможно видети, на негоже не смеют чини ангельстии взирати: тобою бо, всечистая, явися человеком слово воплощенно, егоже величающе, с небесными вои тя ублажаем.

Яко свет, яко свещник, яко великое солнце, яко молния Христове церкви возсиял еси, и верных разумы просветил еси, и в невечерняя места вселился еси, поя трисвятыми гласы Троицу несозданную.

Плотию мира кроме быв, святителю, в прекрасных чине обитая, рода нашего обогащаеши творением светлым. темже память твою верою совершаем на земли, иакове премудре.

Земля тело твое блаженное скрывает, яко исцеления точащи верным, небо же дух со избранными от (с. 592) века носит, божественными сиянии озарен еси воистинну, яко всеславный.

*Богородичен:*

Глас архангела гавриила приемши, великаго совета, чистая, Христа еммануила родила еси, со ангелы земныя вся сочетавшаго, едина виновна нашего, Дево, блаженства.

*Светилен. Подобен:*
учеником:

Чуднаго и славнаго святителя иакова великаго, приидите песньми божественными и священными похвалим, яко ростову председальника и ангельским чином сослужебника бывша.

*Слава, другий светилен. Подобен:*
Посетил ны есть:

Славно красится днесь светозарное торжество, иже во свете славы божия предстоя, святителю, помяни нас, хвалящих твою память.

*И ныне, Богородичен:*

С богом упование на тя возложихом, пречистая, иже из тебе прошедшему сраспинаемся Христу: твоими же к нему молитвами, невредимы даже до конца сохрани.

*На хвалитех стихиры, глас а~. Подобен:*
Небесных чинов:

На небеси сый почиваяй веселяся, * моли за ны пресвятую Троицу, * милость подати нам, святителю, * и житие безгрешно: * яко в тую верующих присно скорби отгоняет, * и недуги исцеляет.

Милосердия твоего источник нам даруй и благодать, * вскоре радости исполни: * подай же цельбы в скорбех и печалех, * моля Христа, всеславне, * спасти вся поющыя тя.

На веселие вшед нетлеемое, * веселие дати моли, * еже спасти рабы твоя: * можеши бо, иакове, * в молитвах беды вся разгонити, * моля Христа исцелити болящыя, * и спасти душы нашя. (с. 593)

*От*
законнаго корене израсте ветвь всынения, * водами напоен ясно, иакове: * ибо церкви Христове, яко финикс высоковерхий, * процвел еси нам, просвещая верныя. * тем ныне со святители предстоя престолу Христову, * молися о душах наших.

*Слава, глас з~:*

Добродетелей твоих, отче преподобне, плод просветил есть верных сердца: кто бо слышя безчисленное твое смирение, и терпению не удивится, еже к нищым тихость, скорбящым утешение; вся боголепно научил еси, преподобне святителю иакове. и ныне неувядаемым венцем увязлся еси, моли о душах наших.

*И ныне, Богородичен:*
Владычце, приими:

*Славословие великое, и отпуст. И час первый.*

*На литургии: Блаженна, от канона, песнь г~-я и з~-я.*

*Служба вся святительская.*

