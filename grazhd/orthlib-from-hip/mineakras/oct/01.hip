<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

*МИНИА МЕСЯЦЪ оКТОВРИЙ*

КИЕВЪ. В типографии киево-печерской лавры. #аотч~г года

(с. 4)

Во славу святыя, единосущныя, животворящия и неразделимыя Троицы, отца, и сына, и святаго духа: благословением святейшаго патриарха московскаго и всея руси алексия московскаго сретенскаго монастыря священно-архимандрита напечатася книга сия, миниа месяц октоврий во граде москве, в лето от рождества по плоти Бога слова #ацч~з

<::рус>Московский Сретенский монастырь, издательство «Правило веры», 1997

<::слав>

(с. 5)

*МЕСЯЦЪ оКТОВРИЙ,*

*имеяй дней л~а.*

*В а~ день:*

*Святаго апостола анании, единаго от седмидесяти:*

*И преподобнаго отца нашего романа сладкопевца:*

*В тойже день празднуем покров пресвятыя Богородицы:*

*И преподобнаго отца нашего саввы, над вишерою рекою жившаго.*

Празднество пресвятыя Богородицы, и святаго саввы, службы писаны по сей службе.

*Вечер, обычная кафисма.*

*На*
Господи, воззвах, *стихиры апостола, глас д~. Подобен: Званный свыше:*

Иже зарю божественную приемь, * егда мановением лучшим ослеплен, * прежде мраком держимь, * прииде к тебе савл, * божественнаго прося очищения: * тогда всеблаженне яко иерарх мудр, * сынотвориши его крещением, * потом хотящаго вселенную всю осынотворити. * тем с ним блажим тя * Христова апостола, анание богомудре: * молитеся, спастися нам.

Научився божественным преславно, * грома крепльше, блаженне, * вострубил еси * слово божие спасительное, * и спящыя во гробех суеты возбудил еси, * умерщвление отвергшыя, * мертвым сообитающее, * и во аде держимыя воз\ъобращающее, * яже соделал еси умертвившаго мертвость, * сосуды честны Иисуса Владыки, * и Cпаса душ наших.

Яко светоносец, * яко божественный проповедник, * (с. 6) яко свидетель богоизбранный * страстей Христовых, * и будущия явитися неизреченныя славы, * снаследник же и спричастник, * сый со Владыкою, * и наслаждаяся истекающаго всегда светолития, * от незаходимаго света, богоглаголиве, * светлый совершающыя твой ныне праздник, * молитвами твоими, * от мрачных бед, анание, избави.

*Ины стихиры романа, глас а~. Подобен: Небесных чинов:*

Краснопеснивая цевница * божественнаго духа, * славий и щур божественных песней, * свирель церковная, * всем нам своя предлагает сладкопесненная учреждения, * и теми веселит богомудрыя.

Светлейший светильник и прозарнейший, * сладковещанная гусль, * струна благознаменитых духа словес, * поет ясно научая концы, * немолчными песньми славословити * божества едину зарю.

Ты владыце всех яко предстоя, * и дерзновение, отче, к нему стяжав, * нам совершающым память твою, * и светлое твое торжество, * моли избавитися бед и напастей, * романе богоблаженне.

*Слава, апостола, глас тойже. Византиево:*

Сосуд избранный, великое приятелище духа, павла апостола просветил еси, преподобне, богом по откровению навык, яко самовидец слова и таинник чудес его, апостол же прежде учеников, и верный строитель новаго завета: тем подражая учителя Христа, твою кровь пролиял еси, мученическою страстию исповедник быв анание, священноначальниче Христов. и течение совершив, веру же некрадому соблюд, с вышними служители в высочайших водворяяся, моли спастися душам нашым. (с. 7)

*И ныне, Богородичен, или крестобогородичен.*

*Подобен:*
Прехвальнии мученицы:

При кресте предстоящи * сына твоего и Бога, * и долготерпение его смотряющи, * глаголала еси рыдающи * Мати чистая: * увы мне, чадо сладчайшее, * что сия страждеши * неправедно, слове божий, * да спасеши человечество;

*Стиховна октоиха: и апостола стих, глас д~, с припевом:*

Во всю землю изыде вещание их, и в концы вселенныя глаголы их.

Страстотерпческое приятелище, явился еси анание апостоле, камением яко цветы учащаемь, за пострадавшаго плотию нас ради распятие вольне, кровь твою пролиял еси. тем и дамаск хвалится священным твоим торжеством днесь. не точию же той, но и вся подсолнечная чудес твоих знамения яве проповедающи, вопиет: молися к Богу, даровати нам согрешений прощение.

*Слава, преподобнаго, глас з~:*

Первое добрых начало явился еси спасения вина, романе отче наш: ангельское бо составив песнопение, боголепию показал еси житие твое. Христа Бога моли, напастей и бед избавити поющыя тя.

*И ныне, Богородичен, или крестобогородичен.*

*Подобен:*
Тридневен:

Видящи тя распинаема Христе, тебе рождшая, вопияше: что странное еже вижу таинство сыне мой; како на древе умираеши плотию повешен, жизни подателю;

*Тропарь апостола, глас г~:*

Апостоле святый анание, моли милостиваго Бога, да прегрешений оставление подаст душам нашым.

*Слава, преподобнаго, глас и~:*

В тебе отче, известно спасеся еже по образу: (с. 8) приим бо крест последовал еси, Христу, и действуя учил еси презирати убо плоть, преходит бо, прилежати же о души вещи безсмертней. темже и со ангелы срадуется преподобне романе дух твой.

*И ныне, Богородичен, или крестобогородичен:*

*На утрени, канон октоиха един, и апостола, на д~, егоже краегранесие:*
Анании слава да прославится.

*Творение иоанна монаха:*

*Глас и~. Песнь а~. Ирмос:*

Воду прошед, яко сушу, и египетскаго зла избежав, Исраильтянин вопияше: избавителю и Богу нашему поим.

Отверзем уста похвальная, уясним язык в памяти вси вернии началопастыря анании, и с ним Богу нашему воспоим.

Жениху пречистому невестоводит нескверную невесту ананиа преславный, Христу сущую зде церковь: с неюже ясно Богу нашему воспоим.

Первый был еси ученик, новому даеши прозрение ученику, древле гонителю, анание, и песнопоеши: воспоим Богу нашему.

*Богородичен:*

Чини тя ангельстии, и земных роди, безневестная Мати, непрестанно хвалят: зиждителя бо их, якоже младенца, на об\ъятиих твоих носила еси.

*Ин канон преподобнаго, глас з~.*

*Песнь а~. Ирмос:*

Яко по суху пешешествовав Исраиль по бездне стопами, гонителя фараона видя потопляема, Богу победную песнь, поим, вопияше.

Светосиянныя лучы от небес нам низпосли, (с. 9) молитвами твоими мудре романе божественне, твою похвалити священную память песньми.

*От*
юности весь ты Христу, тя самаго предложив, последовал еси ему, светозарными сияньми ум с небесе романе, облиставая.

украшен добротою вседетельнаго и святаго духа, яко звезда светосиянная, добродетелей светлостию мудре, явился еси романе мира концем.

*Богородичен:*

Из тебе пройде неизреченно божие слово собезначальное, в последняя времена: и перваго человека адама во тлю падшаго Богородице, возспасе.

*Песнь г~. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Повелению последуя учителя твоего, был еси архиерей, страстотерпческое же приношение апостоле.

Милостива молитвами твоими богоуветливыми соделай избавителя, тебе поющым, анание апостоле.

Все тебе связа зверя стремление Господь явився, светом незреченным омрачив лице.

*Богородичен:*

Тя вси стяжахом прибежище и стену нашу, Христиане: и тя славословим немолчно безневестная.

*Ин. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

ум твой романе мудре, бысть обителище Троицы святыя, исполняемь благочестно знания истиннаго, источая божественная проповедания.

Струи искипе течений честный твой язык, поя (с. 10) божественная, и уясняя мудростно Христово к нам от Девы рождество неизреченное.

Се питаеши обильно мудрыми ученьми, и красными песнопении, помыслы нашя: и исполняеши сладости божественнейшия, романе богогласе.

*Богородичен:*

Всех еси воинств вышши Дево, тех бо содетеля, сына божия зачала еси во утробе, и рождши, пребываеши приснодева.

*Кондак преподобнаго, глас и~.*

Божественными добродетельми духа измлада украсився романе премудре, церкви Христове пречестное украшение был еси: пением бо прекрасным украсив ю блаженне. тем молим тя: подаждь желающым божественнаго дарования твоего, яко да вопием ти: радуйся отче преблаженне, красото церковная.

*Седален апостола, глас тойже. Подобен:*
Премудрости:

Просвещен познанием божественным священник же и мученик Иисусов, и божественный апостол анание, был еси. и иногда гонителя савла нарицаема, ослеплена мановением вышним, славне, в воде погрузив, богосодетельным научением лучша его показал еси, просветителя душам нашым. сего ради вопием ти: моли Христа Бога, грехов оставление даровати чествующым любовию святую память твою.

*Слава, преподобнаго, глас е~. Подобен:*
Собезначальное слово:

Насажден, якоже древо отче блаженне, при исходищих вод постнических, божественным содейством плоды болезней твоих во время явственно садоделателю и творцу отдал еси. сего ради святую твою поем память, чествующе тя романе преподобне. (с. 11)

*И ныне, Богородичен:*

Теплая предстательнице и непобедимая, упование известное, и непостыдное, стено и покрове и пристанище прибегающым к тебе приснодево чистая, сына твоего и Бога моли со ангелы, умирение дати миру, и спасение, и велию милость.

*Крестобогородичен:*

На кресте зрящи тя Христе, Мати твоя, вольно посреде разбойников висяща, растерзающися утробою матерски, глаголаше: безгрешный сыне, како неправедно на кресте якоже злодей пригвожден еси, человеческий род хотя оживити, яко благоутробен;

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Тобою Христе, наказуемь, страдальчески побеждает смерть, ананиа приснопамятный от тебе почести восприимая.

ученик был еси гонимаго слова, приснопамятне анание, и учитель богочестия гонящему.

Яви тя Господь савлу без\ъочесну крыющася, и показа тя ходатая анание, того исцеления.

*Богородичен:*

Бога егоже родила еси, пречистая Дево, того моли от всякаго обстояния избавити вся поющыя тя.

*Ин. Ирмос:*

Христос, моя сила, Бог и Господь, честная церковь боголепно поет, взывающи от смысла чиста, о Господе празднующи.

Приятелище был еси божественнаго духа, и огнедохновенная уста, возглашающая божественная песнопения, и наслаждающая душы, романе, притекающих ти.

Яко цевница ты был еси небесная, и гусль, всякую к себе влекущи мысль повестьми твоими, и красными твоими песнопении. (с. 12)

Благодать дхне, и вселися в светоносную твою душу, вседетельнаго и пресвятаго духа, прехвальне, и тя приятелище и мудра боговещателя содела.

*Богородичен:*

Яд излия в праматерния убо слухи змий, но ты, чистая, сего истрясла еси, архангеловым гласом заченши, и рождши Христа.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

В бури сущым пристанище божественное, приснотекущий источник показа тя: во тме же сущым зарю, неприступный свет, содела тя, анание блаженне, и яко ученика достоявленна, милостивно в тебе воспочиваяй.

Видяй сокровенная, и прежде бытия ведый всяческая, тебе таящемуся таящагося солнца яви, иногда гонителя, не по мнозе времени разоряемыя от него истины апостола.

Постижения конец, неизследимый твоего строения: тем бо, Cпасе, страшная изничтожися смерть. сего ради ананиа, яко победитель и иерарх, за тя радуяся закалается.

*Богородичен:*

Матрнее дерзновение еже к сыну твоему имущи, пречистая, сроднаго промышления еже о нас, не презри молимся: яко тебе и едину Христиане ко владыце очищение милостивно предлагаем.

*Ин. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Яко благолепнейшо святилище, сосуд яко (с. 13) чистейший утешителева благодать обретши тя, романе богомудре, храм содела, светом украшен, и вселися.

Воплощеннаго сына божия рождшая истинно, твою душу просвети, и ум божественнаго знания исполни, в нощи представши тебе приснодева.

Списаньми твоих священных словес, приснопамятне, явився всем воистинну сладчайший, вся увеселяеши, всех просвещая ум, и вся научая знанию спасительному.

*Богородичен:*

Свет рождшая, отчее слово присносущное, чистая, свещательными молитвами твоими просвети ум мой, и отжени тму души моея, пречистая владычце.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Служити навык Богу живу священнейше, разрушил еси многочастное безумных злонравие, единому научая анание, покланятися триипостасному божеству.

Прием в руце твои церковная кормила, к кормчию Христу пришел еси апостоле: и сию духом яко корабль божественный, анание, управил еси.

Создавый правый путь, правошествующему посылаему быти, славному твоему ученику повелел еси, Владыко, праведнейшаго твоего избрания сосуд, открывая молящася.

*Богородичен:*

Да избавимся от лютых прегрешений, мольбами твоими, богородительнице чистая: и да улучим, пречистая, божественное сияние, из тебе неизреченно воплощеннаго сына божия.

*Ин. Ирмос:*

Житейское море воздвизаемое зря напастей бурею, к (с. 14) тихому пристанищу твоему притек, вопию ти: возведи от тли живот мой, многомилостиве.

Просвещения исполняемь, и к высоте добродетелей божественно возводим, небрегл еси о всех земных: и столп небесный и светильник благочестия был еси.

Плоти увядил еси желания, и душу твою украсил еси светлейшими чистоты озареньми. и доброту рачительную добродетелей благолепием обложил еси.

Возненавидев привременное и суетное, и гнилое и течное наслаждение, к храму Богородицы прилежя, ум освятил еси, и душу и тело, достославне.

*Богородичен:*

Вси предзряще пророцы светло будущее послежди от Девы, Христе мой, твое на земли пренепорочное рождество, явственно боговидцы провещаша.

*Кондак апостола, глас в~. Подобен:*
В молитвах:

В молитвах теплейший заступниче, и просящым скорейший послушателю, приими моление, анание, наше, и Христа моли помиловати ны, единаго во святых почивающаго.

*Икос:*

Просвещением сияния твоего просветив, Христе мой, мрак моего сердца и слепоту, даждь ми слово, похвалити чистым смыслом апостола богозарныя добродетели, и страсти блаженнаго: источник бо ты еси мудрости, и податель благих, многоблагоутробне. тем уяснив язык мой, песненное приими похваление, едине во святых почиваяй.

*Песнь з~. Ирмос:*

*От*
иудеи дошедше, отроцы в вавилоне иногда, верою троическою пламень пещный попраша, поюще: отцев Боже, благословен еси.

Да вострубит мудренно богоизбранное стадо, (с. 15) благогласною трубою, страдания пастыря анании, вопия своему началопастырю Христу: отцев наших Боже, благословен еси.

Да славит тя ученика божия, анание, и иерарха верна, и свидетеля божественных страданий, возглашающи честная церковь Христова: отцев наших Боже, благословен еси.

Не смерти боязнию, по любовию паствы скрываяся, волка якоже агнца зря укротившася, ананиа зовяше: отцев наших Боже, благословен еси.

*Богородичен:*

*От*
девственных ложесн воплощся, явился еси, Христе, на спасение наше. темже твою матерь ведяще Богородицу, православно зовем: отцев наших Боже благословен еси.

*Ин. Ирмос:*

отроцы в вавилоне пещнаго пламене не убояшася, но посреде пламене ввержени, орошаеми пояху: благословен еси, Господи, Боже отец наших.

Богородицу марию богомудра имел еси учителя, вразумляющую тя и научающую, и пети повелевающую: благословен еси Господи, Боже отец наших.

Возсиял еси в мире яко светлейшее солнце, романе богомудре, и светло просвещая верою зовущыя: благословен еси Господи Боже отец наших.

Твоих глагол вещание вселенную исполни, и красно песнопети Христу человеки научи: благословен еси Господи Боже отец наших.

*Богородичен:*

Ныне блажат тя вси роди человечестии, Богородице чистая, якоже прорекла еси, и верою славят: благословен пречистая, плод чрева твоего.

*Песнь и~. Ирмос:*

Седмерицею пещь халдейский мучитель богочестивым неистовно (с. 16) разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Странно слышати мняше ананиа славный, от восхитительныя губителя стада твоего силы, Владыко, паче слов пременение к пастырскому чину. тем играя вопияше: отроцы, благословите, священницы, воспойте, людие, превозносите во вся веки.

Да радуется днесь, и да играет духом всеславный и блаженный град твой, твоего благополучив заступления славне, и благодаря Cпаса да вопиет: отроцы, благословите, священницы, воспойте, людие, превозносите во вся веки.

Животворящим повелением анание пречестне, светотворивую виденнаго силу савлу проповедал еси: и отразил еси ослепление, врачевственныя твоя возложив длани, стрелы змииныя исторгл еси яко чешуи, вопия: превозносите Христа во веки.

*Троичен:*

Трисветлое божество, единственную сияющую зарю, от единаго триипостаснаго естества родителя безначальна, единоестественно же слово отчее, и сцарствующаго единосущнаго духа, отроцы, благословите, священницы, воспойте, людие, превозносите во вся веки.

*Богородичен:*

В нуждах спасающая, и тепле предстательствующая, всем сущым в печали всесвятая владычце, умилосердися, спаси мя, и люте падша воздвигни, руку помощи прежде конца подающи, да не нощь мя смертная обымет спяща: да тя по долгу славлю во веки.

*Ин. Ирмос:*

За законы отеческия блаженнии в вавилоне юношы (с. 17) предбедствующе, царюющаго оплеваша повеление безумное, и совокуплени, имже не сваришася огнем, державствующему достойную воспеваху песнь, Господа пойте дела, и превозносите во вся веки.

Всю мира красоту и сладость и славу оттряс, душу твою вперил еси к вышним ликом, к тамошним славам и светлостям мудре, к добротам неизреченным, к пребыванием тамошним, к свету богоначалия, зовя: тя превозносим Христе, во веки.

Божественным желанием распаляемь, восхождения положил еси в сердцы твоем, и безплотное во плоти житие стяжал еси: ангельским чином подобяся мудре, тамо сущая возлюбил еси в мире песнопения, верою, романе, взывая: тя превозносим Христе, во веки.

Высоковещанием божественных твоих, и сладчайших словес, блаженнейше романе, всяк помысл веселиши человеков, и услаждаеши якоже некий питатель богатотворный, и просвещаеши светло, и научаеши вопити: Господа пойте дела, и превозносите во вся веки.

*Богородичен:*

Равнобожием прельстив мя, человекоубийца змий лукавнейший, яко пленника исхити сладости райския. но Владыка естеством сын божий, воплощся, прииде от Девы марии, и взят мя на высоту обожив: егоже превозносим во вся веки.

*Песнь ф~. Ирмос:*

Тя неискусобрачную матерь Бога вышняго, тя паче ума рождшую словом воистинну Бога, вышшую пречистых сил, немолчными славословлении величаем.

Разрушил еси всехвальне, тму неведения, свет же истинный возсиял еси дамаску триипостасный: но яко чадолюбивый отец, и любовный пастыреначальник в православней вере того сохрани. (с. 18)

Сие летное совершающе торжество, приидите светозарно сияюще душевным достоинством, Троицы служителя же, и проповедника анании трисиянную добродетель воспоим.

О паче человеча достоинства твоего блаженне анание. яко ученик бо возлюблен был еси: яко пастырь почил еси: и яко страдалец Христу спрославился еси, венцы мученически украшаемь.

*Богородичен:*

Пречистая, всенепорочная, сосуде благовония, испроси у Христа, егоже родила еси, даровати воинству нашему на враги победу, и от работнаго ига дати ослабу людем твоим: тя бо непрестанно величаем.

*Ин. Ирмос:*

Безсеменнаго зачатия рождество несказанное, матере безмужныя нетленен плод: божие бо рождение обновляет естества. темже тя вси роди, яко богоневестную матерь православно величаем.

Горнейшым славне ликом совокупился еси безплотным, идеже неизреченная пребывает радость, и всегдашнее наслаждение, идеже оный богоначалия свет есть и веселие, идеже неизглаголанная слава, блаженнейше.

С праведными внутрь божественныя славы вселився, зриши красоту неизреченную оную, зриши сладость некончаемую, зриши доброты небесныя, истинно желанныя, мудре, видиши патриархов лики, романе славне.

Твою светоносную память верно совершающыя от бед избави, молитвами твоими, богомудре, и от всякаго вреда, романе, и скорби чуждаго, и небесныя славы получити сподоби и царствия горняго, блаженнейше.

*Богородичен:*

*От*
древняго падения человеческий род (с. 19) первозданнаго бысть тленен, Дево Богородице, и порабощен страстьми греховными: но из тебе рождейся преблагий Бог своим благоутробием того воззва.

*Светилен октоиха. Слава, апостола. Подобен:*
Жены услышите:

Дамаск, апостоле, ныне о тебе хвалится, емуже упространил еси крепость мучением, анание, учитель быв Христа гонящему, яко ученик нарочит Христа гонимаго, к немуже о нас молися.

*И ныне, Богородичен:*

О таинств твоих! о чудес твоих! како по рождестве Дева пребыла еси, якоже прежде рождества; како Бога вместила еси, нигдеже вместимаго; но воистинну несказанна твоя суть вся, благословенная Дево Мати марие.

*На стиховне октоиха. Слава, апостола, глас и~. Анатолиево:*

учениче спасов, иерарше славне, славо мучеников, анание, светильниче светлейший, наш же градодержче, прилежно молися избавити стадо твое от бед, и спасти душы нашя.

*И ныне, Богородичен, или крестобогородичен.*

*Подобен: О*
преславнаго чудесе!

Тя видящи пригвождаема * на кресте Иисусе, * и страсти приемлюща волею, * Дева и Мати твоя, Владыко, * увы мне, вопияше, чадо сладкое, * раны неправедно како терпиши, * врачу, исцеливый человеческое неможение, * и от тли всех избавивый, * милосердием твоим;

*На литургии блаженна гласа на д~: и апостола песнь г~, на д~. Прокимен апостола, глас и~:*
Во всю землю изыде вещание их: *Стих:*
Небса поведают славу божию: *Апостол деяний зачало к~а, от полу. Аллилуиа, глас а~:*
Исповедят небеса чудеса твоя, Господи. *Стих:*
Бог прославляемь в совете святых. *Евангелие луки, зачало н~а.*
Слушаяй вас: *Причастен:*
Во всю землю: (с. 20)

*В тойже день празднуем покров пресвятыя владычцы нашея Богородицы и приснодевы Марии.*

*И аще храм ея, или изволит настоятель совершити всенощное бдение, и поем службу ея сице:*

*На малей вечерни стихиры самогласны, глас а~, на д~:*

На вышних престолех почиваяй един Бог, превыше земных подал есть видети своему угоднику, пребожественнеи руце молебно простирающу, о граде и о людех молящуюся тебе владычце: покрый и ныне госпоже нас, омофором милости твоея.

*Дважды.*

Град почитающий тя, и по долгу славящий, покрываеши пречистая, твоим омофором честным от нахождения противных, от глада же и труса и междоусобныя брани, Дево, неискусобрачная богоневесто, человеков покров и заступление.

Палата одушевленная Христова, верным же стена и покров и держава: тобою град твой Богомати, спасается: твоею помощию правовернии царие венчаются: тобою хвалящиися присно, победы на поганыя носят: покрываеши бо омофором милости твоея.

*Слава, и ныне, глас з~:*

Приидите, празднолюбных собори, пресвятую Деву воспоим: днесь бо ангели со святыми празднуют честный покров божия матере, и к похвалению нас земных призывают вопити непрестанным гласом: радуйся, церкве чудное украшение, и всему миру предивный покров. (с. 21) радуйся, верным пособие на бранех, и воином соблюдение. радуйся, покрове и заступление наше: тебе бо Христианский род непрестанно блажит.

*На стиховне стихиры, глас в~. Подобен:*
Доме евфрафов:

Слава на небесех, * и на земли веселие, * яко царица * со всеми святыми, * за вся ны в церкви молится.

*Стих:*
Слыши дщи и виждь, приклони ухо твое.

Приидите вернии * во святую церковь, * тамо бо Богородица * омофором покрывает люди * от всех напастей вражиих.

*Стих:*
Лицу твоему помолятся богатии людстии.

Пречистая Богородице, * не забуди нас * твоих рабов: * но за ны молися, * верою поющыя тя.

*Слава, и ныне, глас г~:*

Приидите вси празднолюбцы, честный покров божия матере ублажим: к сыну бо руце милостивно простре, и святым покровом ея мир огражден бысть. темже усты и сердцем, и песньми и пении духовными, со всеми притекающими празднуим светло.

*Тропарь, глас д~:*

Днесь благовернии людие светло празднуем, осеняеми твоим, Богомати, пришествием, и к твоему взирающе пречистому образу, умильно глаголем: покрый нас честным твоим покровом, и избави нас от всякаго зла, молящи сына твоего Христа Бога нашего, спасти душы нашя.

*И отпуст.*

*На велицей вечерни,*
Блажен муж: *антифон а~.*

*Стихиры на и~, глас а~. Подобен: О*
дивное чудо:

О великое заступление печальным еси Богородице чистая, скорая помощнице, спасение мира и утверждение: милости пучина, божия мудрости источниче, миру покров, (с. 22) воспоем вернии, светлый омофор ея хваляще неизреченно: обрадованная радуйся, с тобою Господь, подаяй миру тобою велию милость.

*Дважды.*

Дивный прорече исаиа: будет бо, рече, в последняя дни яве гора господня, и дом Господень верху горы, увидехом же владычце, о тебе истинное сбытие, горы бо и холми украсишася многоименитыми церквами твоих праздников. тем весело вопием ти: обрадованная радуйся, с тобою Господь, подаяй миру тобою велию милость.

О чудное украшение всем верным еси: пророческое истинное сбытие, апостолом слава, и мучеником удобрение: девству похвала, и всему миру предивный покров: покрый владычце, омофором милости твоея вся люди вопиющыя: обрадованная радуйся, с тобою Господь, подаяй миру тобою велию милость.

*Ины стихиры, глас д~. Подобен:*
Яко добля:

Яко богонасажденный рай, * и место животнаго древа, * напаяемо духом святым, * тебе Богородице сведуще, * творца всех рождшую, * животным хлебом верныя питающа. * емуже о нас с предтечею молися, * честным омофором покрывающи люди * от всякия напасти.

*Дважды.*

Освящается небо и земля, * церковь же светится, * и людие вси веселятся: * се бо Мати божия, * со ангельскими воинствы, с предтечею и богословом, * с пророки же и апостолы, * невидимо вшедши, за Христианы молится Христу, * помиловати град и люди, * славящыя тоя покрова праздник.

Доброту тя иаковлю, * и лествицу небесную, * по нейже Господь сниде на землю: * тех же тогда образи * твою честь и славу Богородице, проявляху. * тя рождшую Бога всех (с. 23) блажат небеснии ангели, * и земнии человецы, * яко за весь мир молишися, * покрывающи милостию, * твой честный совершающих праздник.

*Слава, и ныне, глас и~:*

Срадуются с нами умная вся чиноначалия, духовно совокупльше чувственный лик, видяще царицу и владычцу всех, многоименне верными славиму: радуются же и дуси праведных, сущии зрителие видения, на воздусе молебно простирающу всечестнеи свои руце, просящу умирения миру и спасения душ наших.

*Вход. Прокимен дне. И чтения. Бытия чтение.*

[Глава к~и] Изыде иаков от студенца клятвеннаго, и иде в харрань. И обрете место, и спа тамо: зайде бо солнце, и взят от камения места того, и положи возглавие себе, и спа на месте оном: и сон виде. И се лествица утверждена на земли, еяже глава досязаше до небес, и ангели божии восхождаху и низхождаху по ней. Господь же утверждашеся на ней, и рече: аз Бог авраамов, отца твоего, и Бог исааков, не бойся: земля, идеже ты спиши на ней, тебе дам ю, и семени твоему. И будет семя твое, яко песок земный, и распространится на море, и ливу, и север, и на востоки. И возблагословятся о тебе вся колена земная, и о семени твоем. И се аз с тобою сохраняяй тя на всяком пути, аможе аще пойдеши, и возвращу тя в землю сию, яко не имам тебе оставити, дондеже сотворити ми вся, елика глаголах тебе. И воста иаков от сна своего, и рече: яко есть Господь на месте сем, аз же не ведех. И убояся, и рече: яко страшно место сие, несть сие, но дом божий, и сия врата небесная. (с. 24)

*Пророчества иезекиилева чтение.*

[Глава м~г и м~д] Тако глаголет Господь: будет от дне осмаго и прочее, сотворят иереи на олтари всесожжения вашего, и яже спасения вашего, и прииму вы, глаголет адонаи Господь. И обрати мя на путь врат святых внешних, зрящих на востоки, и сия бяху затворена. И рече Господь ко мне: врата сия затворена будут, и не отверзутся, и никтоже пройдет сквозе их: яко Господь Бог Исраилев пройдет ими, и будут заключена. Яко игумен сядет в них снести хлеб: по пути еламских врат внидет, и по пути его изыдет. И введе мя по пути врат святых, сущих к северу, прямо дому, и видех, и се исполнь славы дом Господень.

*Притчей чтение.*

[Глава ф~]. Премудрость созда себе дом, и утверди столпов седмь. Закла своя жертвенная, и раствори в чаши своей вино, и уготова свою трапезу. Посла своя рабы созывающи с высоким проповеданием на чашу, глаголющи: иже есть безумен, да уклонится ко мне, и требующым ума рече: приидите, ядите мой хлеб, и пийте вино, еже растворих вам. Оставите безумие, и живи будете: и взыщите разума, да поживете, и исправите разум в ведении. Наказуяй злыя, приимет себе безчестие: обличаяй же нечестиваго, опорочит себе: обличение бо нечестивому, раны ему. Не обличай злых, да не возненавидят тебе: обличай премудра, и возлюбит тя. Даждь премудрому вину, и премудрейший будет: сказуй праведному, и приложит приимати. Начало премудрости, страх Господень, и совет святых, разум. Разумети бо закон, помысла есть благаго: сим бо образом многое поживеши время, и приложатся тебе лета живота. (с. 25)

*На литии стихиры, глас г~:*

Наста днесь пресветлый праздник пречистая Дево, честнаго твоего покрова. паче солнца освещаеши люди, верою от чиста сердца тебе истинную матерь божию исповедающыя, и сыну твоему вопиющыя: Христе Боже, молитвами приснодевы, чисто и без истления рождшия тя, не предаждь врагом ратующым твое достояние, но яко милостив спаси в мире душы нашя.

*Глас д~:*

Хваление тебе еже по достоянию людие сына твоего пречистая владычце, желающе воспети, но не возмогут. всегда бо всех верных заступаеши, и покрываеши честным твоим покровом, и молишися спастися всем, верою тебе чистую и истинную Богородицу почитающым.

*Глас в~:*

Пренепорочную всех царицу пречистую Деву, сошедшеся вернии днесь ублажим матерь Христа Бога: присно бо к сыну руце милостивно простирает. юже и предивный андрей виде на воздусе, честным своим покровом люди покрывающую, и той умильно возопиим: радуйся, покрове и заступление, и спасение душам нашым.

*Слава, и ныне, глас тойже:*

Смысл очистивше и ум, со ангелы и мы торжествуем, светло начинающе Давидскую песнь, отроковице, невесте всех царя Христа Бога нашего, воскресни Господи, глаголюще, в покой твой, ты, и кивот святыни твоея: яко бо палату красну сию украсив, и причте ю граду твоему Владыко, строити и покрывати от сопостатных поган державною силою твоею, молитвами ея.

*На стиховне стихиры, глас в~:*

Яко всех вышши сущи небесных и земных, (с. 26) херувим славнейши, и всея твари честнейши, тебе заступницу и покров державен Христианскому роду Христос дарова, покрывати и спасати люди согрешшыя, к тебе притекающыя. темже прибежище всем, тебе воспеваем владычце, и честный праздник твоего покрова празднуем светло, Христа моляще даровати нам велию милость.

*Глас е~.*

*Стих:*
Слыши дщи и виждь, приклони ухо твое.

Воспоим людие светло Давидскую песнь отроковице невесте, божии матери всех царя Христа: предста царица одесную тебе Владыко, рясны златыми одеяна, и преукрашена божественными лепотами: сию бо избранную в женах, паче всего мира удобрив, благоизволи родитися от нея, великия ради милости: и сию помощницу людем своим дарова, строити, и покрывати от всякия беды рабы своя, едину благословенную.

*Глас з~:*

*Стих:*
Лицу твоему помолятся богатии людстии.

Гора еси велика и преславна, паче горы синайския Богородице: она бо не терпящи снития славы божия во образех и сенех, огнем возгарашеся, и громи и молния тамо быша. ты же всего в себе божественнаго огня сущи, божия слова во чреве неопально носила еси, манием носящаго вся: и матерне дерзновение к нему имущи, помози владычце, верно празднующым твой честный праздник, и не забуди милостивно посещающи: прияла бо еси от Бога дар строити, и покрывати Христоименитое твое стадо, рабы твоя.

*Слава, и ныне, глас в~:*

Яко венцем пресветлым всечистая Богородице, покровом твоим честным, церковь божия приодеяся: и (с. 27) светится радующися днесь, и тайно ликовствует владычце, вопиющи тебе: радуйся одеяние честное, и венче божия славы. радуйся едина славы совершение, и вечное веселие: радуйся, к тебе притекающым пристанище и избавление, и спасение наше.

*Таже тропарь, глас д~:*
Днесь благовернии людие:

*На утрени, по а~-м стихословии, седален, глас г~:*

Божественными сиянии ангельских воинств обступаема, и с чинми пророк и апостол, честно службу приемлющи, яко Мати божия, посети нас твоих раб, молящи Христа Бога нашего, даровати нам велию милость.

*Слава, и ныне, тойже.*

*По в~-м стихословии седален, глас з~:*

Безпомощным крепость ты воистинну, пречистая Богомати, отсюду смиреннии тобою возвышаемся, о тебе высоце держимся: всем ты еси покров и к Богу ходатаица.

*Слава, и ныне тойже. По полиелеи седален, глас д~:*

Яко древняго воистинну пречестнее кивота, твой пречестный омофор, паче илектра просвещаяся, не вещественне, но духовне, нетленными твоими пречистыми руками простираемь, соблюдает милостивно чествующих благоукрашенный праздник твоего покрова, владычце, в оньже сошедшеся усердно празднуем.

*Слава, и ныне, тойже.*

*Степенна а~ антифон д~-го гласа. Прокимен, глас д~:*
Помяну имя твое во всяком роде и роде. *Стих:*
Лицу твоему помолятся: *Всякое дыхание: Евангелие луки, зачало д~:*
Воставши мариам: *псалом н~. Слава,*
Молитвами Богородицы: *тойже.*
Помилуй мя, Боже: *По н~-м псалме стихира, глас и~:*

Срадуются с нами умная вся чиноначалия, (с. 28) духовно совокупльше чувственный лик, видяще царицу и владычцу всех, многоименне верными славиму. радуются же и дуси праведных, сущии зрителие видения, на воздусе молебно простирающу всечестнеи свои руце, просящу умирения миру и спасения душ наших.

*Канон Богородицы на в~и: ирмос по дважды.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

С чинми святых ангел, и с соборы пророк и апостол, в славе велицей, яко Мати божия днесь в церковь вшедши за Христианы молишися, от напасти и печали избавляеши вся, покрывающи твоею милостию.

Скинию тя моисей, и жезл ааронов именова: ты бо животное древо Христа процвела еси, к немуже дерзновение имущи, за ны чествующыя тя царице, помолися, избавити нас от всякаго зла: да твоего покрова праздник славим.

Не яко пред кивотом древле собрав Давид лики, играет, но паче ныне с чинми святых пред тобою текуще в церковь, тебе кланяющеся глаголют: моли за чествующыя тя люди, да твой славяще покров, честно празднуем.

Поют тя Богородице, ангельстии чини, и славят патриарси со святители, пред лицем ти текуще в церковь. с нимиже тя тогда святый андрей виде за ны грешныя к Богу молящуюся помиловати люди, славящыя твоего покрова праздник.

*Катавасиа, ирмос тойже.*
(с. 29)

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя духовно утверди, в божественней твоей славе, венцев славы сподоби.

Клас прозябшая божественный, яко нива неоранная яве. радуйся одушевленная трапезо, хлеб животный вмещшая. радуйся, животныя воды источниче неистощимый, владычце.

Твои раби владычце, в церкви твоей верою предстояще, твоея ожидаем милости: посети наше смирение, и твоим святым покровом защити люди от всякаго зла.

Многоименитая Дево, пророки проображена честно, иже тебе ныне со ангелы служат. с нимиже о нас к Богу молися, да твоего покрова святый день радующеся вси светло празднуем.

Гедеон тя руно прообрази, на тя бо яко роса Христос Бог сниде, к немуже Богородице, молися, победу дати воинству нашему на враги, да яко мадиамы низложив, прославит святый твой праздник.

Паче солнечных лучь, твоим блистающим омофором, освещаеши церковь и люди, и тму грехов наших отгониши посещением твоим Богородице, к сыну твоему и Богу за ны молящися.

*По г~-й песни седален, глас е~:*

Теплая предстательнице и непобедимая, упование известное и непостыдное, стено и покрове и пристанище прибегающым к тебе, приснодево чистая, сына твоего и Бога моли со ангелы, умирение дати миру, и спасение, и велию милость.

*Слава, и ныне, тойже.*
(с. 30)

*Песнь д~. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Во гласех пений, Дево, тебе вопием всепетая: радуйся, тучная горо, и усыренная духом. радуйся, свещниче, и стамно манну носящая, услаждающая всех благочестивых чувства.

Паче аароня кивота, всю тя Бог освятил есть духом Богородице, святым, и ангелом служити тебе повеле, с нимиже за град и люди молися, твой славящих честный праздник.

Прииди ныне в славе в твою Богородице, церковь с соборы всех святых, якоже иногда тя святый андрей виде на воздусе светле за Христианы молящуюся, и подаждь нам твою милость.

укрепи владычце славящее тя воинство наше на противныя враги, яко Давида на голиафа: да тебе веселящеся вопием: радуйся покрове святый, и заступнице граду нашему.

Тебе припадаем госпоже, верою, и покланяющеся благодарно вопием ти: радуйся богоблагодатная Дево, покрове и ограждение наше, и помощнице в беде сущым, спаси нас к тебе прибегающих, на тя бо надеемся.

*Песнь е~. Ирмос:*

ужасошася всяческая о божественней славе твоей: ты бо неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя, мир подавающая.

одр тя древле соломон написа, и ложницу небеснаго царя, обступаему серафимы, еже о тебе речеся Богородице. (с. 31) тем тя ныне молим, Мати божия всесвятая: покрый: нас от всех бед.

Тебе ангелов старейшины, и честнии пророцы со апостолы яко матери божии честно служат, видяще тя за мир молитву творящу: твоя же прошения послушав Господь, спасает град и люди на тя надеющыяся.

Великий тя во пророцех исаиа прорече, глаголя, Бога родити неискусобрачно: ты бо чистая марие, святейши всех была еси, Бога бо во утробе и на руку носила еси. емуже за ны молися, твоим осеняющи покровом верою тя славящих.

Духовными паряще крилы святых собори тайно приидоша тебе послужити Богородице, видяще тя на легце облаце славы, ко спасу Христу молящуюся, подати победу воинству нашему, погубити воюющих нас.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

Иерее богомудрии, в церкви твоей с людьми благочестивыми предстояще, твоея ожидают, Богородице, милости: премени на радость нашу печаль, радость бо родила еси, всех человеков грехи отпустившаго.

Тебе вся земля дары приносит, яко царице божии матери: архиереи кланяются, и людие вси веселятся, покрываеми от всякаго зла твоими, Богородице, молитвами.

Гору тя велику даниил пронаписа: из тебе бо без\ семене родися Христос, и сокруши всю демонскую лесть, и всю своея веры исполни землю. к немуже за ны Богородице молися, славящыя твоего покрова праздник.

Ангельский глас взываем ти, пречистая: радуйся престоле (с. 32) божий, на немже иезекииль виде Господа, в подобии человека, носима херувимы. с нимиже за ны Богородице молися, да спасет душы нашя.

*Кондак, глас г~. Подобен:*
Дева днесь:

Дева днесь предстоит в церкви, и с лики святых невидимо за ны молится Богу: ангели со архиереи покланяются, апостоли же со пророки ликовствуют: нас бо ради молит Богородица превечнаго Бога.

*Икос:*

Тоя преславных чудес приидите людие насладимся: сею бо адам от тли избавися. та бо и ковчег, не ноем, но богом сотворен бысть. древле убо моисей в купине огненней Бога видети не возможе: ныне же от тоя рождшагося, вся земля знает сына божия, к немуже за ны молится. сего ради прославляем ю, яко божию матерь: нас бо ради Богородица молит превечнаго Бога.

*Песнь з~. Ирмос:*

Не послужиша твари богомудрии, паче создавшаго: но огненное прещение мужески поправше, радовахуся, поюще: препетый отцев Господь и Бог, благословен еси.

Неисписаная многими пророки, несведома же бысть, Дево, небесными служащими Богу ангелы: ныне же вси вемы тя Богородицу, и твоея требуем помощи и заступления, благословенная.

Гора усыренная духом, юже аввакум виде точащу верным целебную сладость, Богородице Дево, исцели ны, сыну твоему вопиющыя: благословен Бог отец наших.

Преклонивый небеса в тя Дево вселися, и ныне на молитву твою зрит, Богородице чистая, твое, царице, исполняя прошение: емуже за ны усердно помолися, на тя бо надеемся, благословенная.

Творче Cпасе наш Христе Боже, приими молитву твоея (с. 33) матере, юже тебе за ны грешныя приносит, да тебе радующеся поем: препетый отец наших Боже благословен еси.

*Песнь и~. Ирмос:*

отроки благочестивыя в пещи рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

С чинми ангел, владычце, с честными и славными пророки, с верховными апостолы, и со священномученики, и со архиереи, за ны грешныя Богу помолися, твоего покрова праздник в российстей земли прославльшыя.

Гордыню и шатания низложи, и советы неправедных разори, зачинающих рати погуби, о божия Мати царице всечестная! православных рог возвыси, да твой праздник славим, пречистая Богородице Дево, зовуще: Господа воспевайте дела, и превозносите его во вся веки.

усты приносяще тебе пение, и душею верно покланяемся: ибо внутрь сердца нашя горят: Мати божия пречистая, помилуй нас молящихся тебе, и Господа воспевающих, и превозносящих его во вся веки.

Многими отягчихся грехи, недоумею по достоянию написати твоего покрова, Богородице, похвалы: но яко Мати божия, украси твой праздник чудесы, да вси радующеся поем Господа, и превозносим его во вся веки.

*Песнь ф~. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Высокий царю, со отцем седяй, и о серафим (с. 34) воспеваемый, призри на молитву матерню, юже тебе за ны грешныя приносит, и очисти грехи нашя. спаси град, и люди умножи: даждь нам здравие телесе, и на поганыя победы, молитвами рождшия тя.

Ангельский глас вопием тебе, Дево богоизбранная: радуйся, яже адама паки в рай введшая, радуйся, демоны прогонящи твоим именем. радуйся, надежде Христиан. радуйся, освящение душ. радуйся, хранительнице града нашего.

Помяни нас во твоих молитвах, госпоже Дево Богородице, да не погибнем за умножение грехов наших. покрый нас от всякаго зла и лютых напастей: на тя бо уповаем и твоего покрова праздник чествующе, тя величаем.

Дар от Бога прияла еси, яко Мати божия, всех Христиан недуги исцеляти, и от бед избавляти, и грехи отпущати, и от пленения спасати, и всякия нужды. но и нас не презри, госпоже: веси бо, ихже требуем, здравия телесем, и душам спасения.

*Светилен. Подобен:*
Жены услышите:

О пресвятая госпоже Дево Богородице! покрый нас чудесным твоим омофором, сохраняя град и люди от всякаго зла, якоже тя пречудный андрей виде во влахернстей церкви молящуюся: и ныне нам, госпоже, посли великую твою милость.

*Трижды.*

*На хвалитех стихиры на д~, глас и~. Подобен: О*
преславнаго чудесе!

Тебе припадаем, госпоже, * умильно кланяющеся молим тя: * радуйся богоблаженная владычце, * многоименитая Дево, * пророки проображенная честно: * в тя бо яко роса Христос Бог сниде, * и родила еси браконеискусная чистая, * и на руку носила еси всех творца и (с. 35) Господа. * емуже ныне о нас молися, * славящих верно твоего покрова праздник.

*Дважды.*

Поют тя, Дево Богородице, ангельстии чини, * и славят патриарси со архиереи, * и святии апостоли, * яко матери божии честно служат тебе, * видяще тя за мир молитву творящую * ко спасу всех Христу Богу. * емуже помолися, избавити град и люди, * славящыя тя верно, * и твоего покрова праздник чествующыя.

Паче аароня кивота, * всю тя Бог освяти * духом, Богородице, святым: * и паче солнечных лучь * твоим светящимся омофором, освещаеши церковь и люди, * и тму грехов наших отгоняеши: * избавляеши же от бед и скорбей, * верою чествующыя твоего честнаго покрова праздник.

*Слава, и ныне, глас з~:*

Яко виде тя пречудный андрей на воздусе, со архангельским множеством, со апостолы и пророки, и множеством мучеников, сыну твоему и Богу нашему о граде и людех молящуюся, владычце, и честным твоим покровом покрывающую: не оскудей и ныне, пречистая, спасти изрядное достояние твоего сына, пречестный праздник твой празднующее, многопетая.

*Славословие великое. И отпуст.*

*На литургии*
блаженна от канона, песнь г~-я и з~-я. Прокимен, песнь Богородицы, глас г~: Величит душа моя Господа: Стих: Яко призре на смирение рабы своея: Апостол ко евреем зачало т~к: Имеяше первая скиния: Аллилуиа, глас и~: Слыши, дщи, и виждь: Стих: Лицу твоему помолятся: Евангелие луки, зачало н~д: Вниде Иисус в весь некую: Причастен: Чашу спасения:

[Зри] *Ведомо же буди и сие, яко аще случится праздник покрова пресвятыя Богородицы в день седмичный, кроме*
(с. 36) *недели, и изволит кто пети купно с покровом апостолу анании, и преподобному роману, да поет сице.*

*На малей вечерни*
стихиры покрова на д~, глас а~. Самогласны. Слава, и ныне, глас в~: Приидите, празднолюбных собори: На стиховне стихиры, глас в~. Подобен: Доме евфрафов: Слава, и ныне, глас г~: Приидите, вси празднолюбцы: Тропарь покрова, глас д~: Днесь благовернии людие: Таже ектениа малая. И отпуст. *На велицей вечерни*
поем, Блажен муж: а~-й антифон. На Господи, воззвах, стихиры покрова, на д~, и апостола, г~, и романа, г~: Слава, апостола: И ныне, покрова, глас и~: Срадуются с нами: Вход. Прокимен дне. Чтения г~, покрова. а~-е: Бытия: Изыде иаков: в~-е: Пророчества иезекиилева: Будет от дне осмаго: г~-е: Притчей: Премудрость созда себе: Ектении обычныя. На литии стихиры покрова Богородицы, глас г~: Наста днесь: Слава, апостола: И ныне, покрова Богородицы, глас в~-й: Смысл очистивше и ум: На стиховне, стихиры Богородицы, глас в~, самогласны. Яко всех вышши сущи: Слава, преподобнаго: И ныне, покрова, глас в~-й: Яко венцем пресветлым: На благословении хлебов, тропарь покрова, глас д~: Днесь благовернии людие: трижды. И Буди имя господне: трижды, с пением, и псалом л~г: Благословлю Господа: И чтение.

*На утрени,*
на Бог Господь: Тропарь покрова Богородицы. Таже, апостола: Слава, романа: И ныне, покрова. И обычныя кафисмы: По кафисмах, седальны покрова. И чтение. По полиелеи седален покрова. И чтение. Степенна, а~-й антифон, д~-го гласа. Прокимен, глас д~: Помяну имя твое: Стих: Лицу твоему помолятся: Всякое дыхание: Евангелие луки, зачало д~: Воставши мариам: псалом н~. Слава, Молитвами Богородицы: И ныне, тойже. Помилуй мя Боже: По н~-м псалме стихира, глас и~: Срадуются с нами: Канон покрова Богородицы со ирмосом на з~: и апостола на д~: и преподобнаго, на д~. Катавасиа: Отверзу уста моя: По г~-й песни (с. 37) кондак апостола, и преподобнаго: и седален апостола, Слава, преподобнаго: И ныне, покрова. И чтение. По з~-й песни кондак покрова, глас г~: Дева днесь предстоит в церкви: и икос. И пролог. По ф~-й песни светилен покрова: Слава, апостола: И ныне, покрова. На хвалитех, стихиры покрова, на д~: Слава, апостола. И ныне, покрова. Славословие великое. По трисвятом, тропарь апостола: Слава, преподобнаго: И ныне, покрова: Ектении. И отпуст. И час а~-й. На а~-м часе тропарь покрова: Слава, апостола: И ныне, Богородичен часов. По трисвятом кондак покрова. И совершенный отпуст. Такожде и на прочих часех, в начале глаголем тропарь покрова: святых же тропари пременяем. Кондак же на всех часех глаголем покрова.

*На литургии,*
блаженна от канона покрова, песнь г~-я, на д~: и апостола з~-я, на д~. По входе тропарь покрова, и апостола, и преподобнаго. Кондак апостола: Слава, преподобнаго: И ныне, покрова. Прокимен, песнь Богородицы, глас г~: Величит душа моя Господа: Стих: Яко призре на смирение рабы своея: И апостола, Во всю землю: Апостол покрова, ко евреем, зачало т~к: Имеяше первая скиния: Другий, деяний, зачало к~а, от полу: Бе некто ученик в дамасце. Аллилуиа, глас и~: Слыши дщи и виждь: Стих: Лицу твоему помолятся: И апостола: Исповедят небеса чудеса твоя: Евангелие луки, зачало н~д: Вниде Иисус в весь некую: И апостола, луки, зачало н~а: Слушаяй вас: Причастен: Чашу спасения: Другий, Во всю землю: Ряд, апостол, и евангелие, вычитаем напреди.

[Зри] *Подобает ведати: аще случится праздник пресвятыя Богородицы, честнаго ея покрова, и святаго апостола анании, в неделю.*

*В субботу вечера, на малей вечерни,*
на Господи воззвах, стихиры воскресны гласа, на д~: Слава, и ныне, покрова. На стиховне стихира воскресна, а~-я. И покрова стиховна великия вечерни, с припевы их: Слава, и ныне, покрова, малыя вечерни. (с. 38) По Трисвятом тропарь воскресн: Слава, и ныне, покрова. Ектениа малая. И отпуст.

*На велицей вечерни,*
на Господи, воззвах, стихиры воскресны г~: и @восточенъ@{@Анатолиевъ@} а~: и покрова, г~: и апостола анании, г~. Слава, покрова: И ныне, Богородичен гласа. Чтения покрова, г~. На литии стихиры покрова. Слава, апостола: И ныне, покрова. На стиховне стихиры воскресны: Слава, апостола: И ныне, покрова. На благословении хлебов, тропарь покрова, трижды.

[Зри] Аще ли несть бдения, глаголем тропарь воскресн: Слава, апостола: И ныне, покрова.

*На утрени,*
на Бог Господь, тропарь воскресн, дважды. Слава, апостола: И ныне, покрова. По кафисмах седальны воскресны, и Богородичны их. Таже полиелей: И тропари. Ангельский собор: впакои гласа, и седальны покрова. Степенны и прокимен, гласа. Евангелие воскресно: и прочая. Канон воскресн на д~: и покрова на з~, и апостола на д~. Катавасиа: Отверзу уста моя: По г~-й песни кондак покрова, и апостола, и седален апостола. Слава, и ныне, покрова. По з~-й песни кондак воскресн. На ф~-й песни поем, Честнейшую: Светилен воскресн. Слава, апостола: И ныне, покрова. На хвалитех стихиры воскресны, д~: и покрова, г~ подобны: и самогласен, иже на Славу, с припевы вечерними. Слава, стихира евангельская: И ныне, Преблагословенна еси: Славословие великое. По Трисвятом тропарь воскресн. Ектении: И отпуст. И час а~-й. На а~-м часе, тропарь воскресн: Слава, покрова: И ныне, Богородичен часов. По отче наш, кондак покрова. На г~-м часе, тропарь воскресн: Слава, апостола: И ныне, Богородичен часов. По отче наш, кондак воскресн. Такожде и на прочих часех глаголем кондак воскресн, и покрова, пременяюще.

*На литургии,*
блаженна гласа, на д~: и Богородицы песнь г~-я, на д~. и апостола песнь з~-я, на д~. По входе тропарь воскресн, и (с. 39) покрова, и апостола. Кондак воскресн: Слава, кондак апостола: И ныне: покрова. Прокимен, апостол, аллилуиа, евангелие, и причастен, прежде воскресн: и потом Богородицы.

Преподобнаго же романа служба оставляется, и поется на повечерии.

*Служба преподобнаго отца нашего саввы, иже над вишерою рекою.*

*Вечер,*
Блажен муж: *на*
Господи, воззвах, *поставим стихов з~, и поем стихиры святаго, глас е~. Подобен:*
Преподобне отче:

Преподобне отче савво, любовию божественною разжигаемь, отечество и род оставил еси, и в чуждих странах пустыню достиг, и тамо столп создав, и в нем добре подвизался еси. темже и по преставлении твоем, благодать от Господа приял еси чудес. моли спастися тя почитающым.

Преподобне отче савво, любве ради учителя твоего, вся яже на земли преобидел еси, и в пустыню вселився, плоти похотное мудрование умертвил еси, и постническими труды твое житие уяснил еси: отонудуже и ученики собрав ревнующыя твоему житию, и сия Христу привел еси: егоже моли, спастися всем поющым тя.

Иже неправедно разбойнически нашедших на обитель твою, преподобне, хотящих оскорбити ученики твоя, от столпа яко увидев, токмо жезла ударением устрашил еси: они же яко познавше свое (с. 40) безчеловечное суровство, с студом к бегству устремишася. Христу молися, спастися душам нашым.

*Слава, глас з~:*

В чуждих странах водворився, преподобне, и в пустыню безмолвия вшед, и тамо столп создал еси, в немже небесное богатство стяжал еси: слезами постяся убо сеял еси, радостию же пожинаеши трудов твоих плоды. тем обитель, юже труды твоими стяжал еси, со ученики не остави, но милостивно посещай: и Христу отче савво, молися спастися душам нашым.

*И ныне, Богородичен:*
Кто тебе не ублажит:

*Вход. Прокимен дне. И чтения.*

*Премудрости соломони чтение.*

[Глава е~] Праведницы во веки живут, и в Господе мзда их, и попечение их у вышняго. Сего ради приимут царствие благолепия, и венец доброты от руки господни: зане десницею покрыет я, и мышцею защитит их. Приимет всеоружие рвение свое, и вооружит тварь в месть врагом. Облечется в броня правды, и возложит шлем, суд нелицемерен: приимет щит непобедимый преподобие: поострит же напрасный гнев во оружие: споборет же с ним мир на безумныя: пойдут праволучныя стрелы молниины, и яко от благокругла лука облаков на намерение полетят: и от каменометныя ярости, исполнь падут грады: вознегодует на них вода морская, реки же потопят я нагло. Сопротив станет им дух силы, и яко вихор развеет их: и опустошит всю землю беззаконие, и злодейство превратит престолы сильных. [з~] Слышите убо, царие, и разумейте: навыкните, судии (с. 41) концев земли. Внушите держащии множества и гордящиися о народех язык: яко дана есть от Господа держава вам, и сила от вышняго.

*Премудрости соломони чтение.*

[Глава г~] Праведных душы в руце божией, и не прикоснется их мука. Непщевани быша во очесех безумных умрети, и вменися озлобление исход их: и еже от нас шествие, сокрушение, они же суть в мире. Ибо пред лицем человеческим аще и муку приимут, упование их безсмертия исполнено, и вмале наказани бывше, великими благодетельствовани будут, яко Бог искуси я, и обрете их достойны себе. Яко злато в горниле искуси их, и яко всеплодие жертвенное прият я. И во время посещения их возсияют, и яко искры по стеблию потекут. Судят языком, и обладают людьми, и воцарится Господь в них во веки. Надеющиися нань разумеют истину, и вернии в любви пребудут ему: яко благодать и милость в преподобных его, и посещение во избранных его.

*Премудрости соломони чтение.*

[Глава д~] Праведник, аще постигнет скончатися, в покои будет. Старость бо честна не многолетна, ниже в числе лет исчитается: седина же есть мудрость человеком, и возраст старости, житие нескверное. Благоугоден Богови быв, возлюблен бысть, и живый посреде грешник преставлен бысть. Восхищен бысть, да не злоба изменит разума его, или лесть прельстит душу его. Рачение бо злобы помрачает добрая, и парение похоти пременяет ум незлобив. Скончався вмале, исполни лета долга: угодна бо бе Господеви душа его: сего ради потщася от среды (с. 42) лукавствия: людие же видевше, и не разумевше, ниже положше в помышлении таковое: яко благодать и милость в преподобных его, и посещение во избранных его.

*На стиховне стихиры преподобнаго, глас в~. Подобен:*
Доме евфрафов:

Яко преходящую жизнь, * юже на земли презрел еси блаженне: * и тамо сподобился еси * улучити жизнь блаженную, * и божия сияния приемлеши богоносе.

*Стих:*
Честна пред Господем смерть преподобных его.

Любве ради Христовы, * преподобне савво, * плоти рачительное умертвил еси мудрование, * и от страстей душу свободну * Богу представил еси.

*Стих:*
Блажен муж бояйся Господа, в заповедех его восхощет зело.

Бодренными молитвами, * и слезными источники, * церковь верных * обогатил еси богоблаженне.

*Слава, глас в~.*

В столп яко вшел еси преподобне, и оттуду добродетели ради к небесному граду прешел еси, достигл праведных покоя, и святых радования. темже с ними прилежно савво молися, о иже верою жизнь твою почитающих, и честное твое успение славящих, всякаго сопротивнаго обстояния избавитися священному твоему стаду: да сего ради тя вси верно почитаем.

*И ныне, Богородичен.*

*Тропарь, глас д~:*

*От*
юности твоея весь Богу поработился еси блаженне, и того ради любве, отечество и род оставил еси, в пустыню вселився, и в ней жестокое житие показав, чудес дарования от Господа приял еси, савво преподобне: моли Христа Бога спастися душам нашым. (с. 43)

*На утрени, на*
Бог Господь, *тропарь дважды.*

*Слава, и ныне, Богородичен:*
Еже от века утаенное:

*По а~-й кафисме седален, глас д~: Подобен:*
удивися иосиф:

удивися преподобне савво, во всем мире богоносе, житие твое, яко от утробы матерни избран еси богом. тем ныне со ангелы ликуеши в небесных, поминай нас творящих память твою, савво преподобне.

*Дважды.*

*Слава, и ныне, Богородичен:*

Обновила еси чистая, божественным рождеством твоим, истлевшее во страстех земнородных мертвенное существо: и воздвигла еси вся от смерти к животу нетления. темже тя по долгу блажим вси Дево препрославленная, якоже прорекла еси.

*По в~-м стихословии седален, глас е~. Подобен:*
Собезначальное слово:

Постника господня песньми почтим, яко умертвивша вся прилоги страстей воздержанием твердым, и крепким терпением воистинну, и посрамивша зело сопротивнаго всю гордыню, и ныне молящася Господеви, помиловатися душам нашым.

*Дважды.*

*Слава, и ныне, Богородичен:*

Страшно чудо зачатия, и несказанен образ рождества в тебе познася, чистая приснодево. ужасает ми ум, и удивляет помышления: слава твоя, Богородице, всем простреся, на спасение душам нашым.

*По полиелеи седален, глас а~. Подобен:*
Гроб твой, Cпасе:

Погребл еси страстей все востание умерщвлением плоти, священный отче, жизнь безконечную по смерти приял еси. темже днесь Христова церковь празднует твою досточудную память, преподобных украшение.

*Дважды.*
(с. 44)

*Слава, и ныне, Богородичен.*

Настави ны на путь покаяния, уклоняющыяся всегда ко злым безпутием, и преблагаго Бога прогневающыя: неискусобрачная благословенная марие, прибежище отчаянных человеков, божие селение.

*Степенна, прокимен: Всякое дыхание. Евангелие преподобническое.*

*По н~-м псалме стихира, глас з~:*

Преподобне отче, во всю землю изыде вещание исправлений твоих: темже на небесех обрел еси мзду трудов твоих, демонская разорил еси полчища, и ангельския достигл еси чины: ихже житию без порока поревновал еси, дерзновение имея ко Господу, мир испроси душам нашым.

*Канон преподобнаго саввы. Творение священномонаха пахомиа.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся, светло торжествуя, и воспою, радуяся тоя чудеса.

Смирился еси Христа ради, отче, и крест взем, от отечества и сродников яко от змия бегал еси: отнюдуже в пустыню вшед, и в ней трудолюбно подвизался еси, преподобне.

*От*
юности твоея, отче савво, ум к Богу вперив, и тленными нетленная яко добрый купец купил еси: темже ныне сшедшеся память твою почитаем.

Христовым рачением, отче савво, паче огня распалаемь, настоящая яко ничтоже сущая презрел еси, и сего ради в покоища вселился еси идеже праведных душы веселятся.

*Богородичен:*

Боляща исцели душею и телом владычце, раба твоего, блаженнаго саввы молением: тебе бо (с. 45) предстательницу вси сущии в печалех стяжахом, яко рождшую спасение наше.

*Катавасиа:*
Отверзу уста моя:

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя, духовно утверди, в божественней твоей славе венцев, славы сподоби.

Сна твоим очесем не дал еси, блаженне савво, ни веждом дремания, дондеже сподобился еси праведных селения, яже уготова Бог, преподобне, любящым его.

Бодренными твоими молитвами, отче савво, и жестоким воздержанием, Богу на земли добре угодил еси: сего ради страшен врагом, и славен человеком был еси.

Райскую жизнь, и тамо святых селение всегда во уме твоем пожинал еси, преподобне. темже во слезах и воздыханиих всю твою жизнь, отче савво, прешел еси. сего ради и по смерти Христос чудесы тя прослави.

*Богородичен:*

Источаеши исцелений струи болящым, Дево, всюду. тя бо источник показа милосердия владычце, иже милости источник из тебе рождейся паче ума.

*По г~-й песни седален, глас д~. Подобен:*
Вознесыйся:

Юность твою, преподобне, воздержанием увядил еси, страсти телесныя, яко пленника худа связав, духу повинул еси: и сего ради, отче савво, Христос чудесы преславно тебе венчает, един прославляяй святыя своя.

*Дважды.*

*Слава, и ныне, Богородичен:*

умертвися вся крепость моя от множества безмерных моих зол, и многими скорбьми одержимь уже отчаяхся: но помози ми владычце, саввы блаженнаго (с. 46) предстательством, яко радость рождшая плачущым и утешение.

*Песнь д~. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Житие твое, отче савво, чудно на земли показал еси, велико пощение и смирение: и сего ради тамошняго жития величество наследил еси. моли спастися от бед поющым тя.

Симеона великаго, на столпе жившаго, житию последуя, преподобне: темже тому елико мощно именование от жития стяжал еси, савво пребогате.

Постом и молитвами тело твое, отче савво, изнурил еси: и сего ради сподобился еси видети неизреченная благая, яже святым уготована. с нимиже, отче савво, о нас молися.

*Богородичен:*

Кров и заступление, и прибежище буди ми, Дево, рабу твоему, исцели мя от безмерных зол воспевати, пречистая: слава рождеству твоему.

*Песнь е~. Ирмос:*

ужасошася всяческая о божественней славе твоей: ты бо неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Чисто житие твое от юности потщался еси преподобне, сохранити: темже чистоту твою видев пресвятый дух, в тя вселися.

Яко преобидев тленная, вечная отче, сподобился еси прияти по неложному словеси: просите и приимете. темже яко просил еси, сия по достоинству приял еси.

Место, еже сподобися прияти честныя мощи твоя, (с. 47) преподобне, освятися, и по многим странам прославляемо есть, яко в себе мощи твоя имущее.

*Богородичен:*

Не престай молящи, егоже родила еси богоневесто, яко Cпаса и Владыку, разрешение ми подати скорбей, и болезней облегчение, яко да прииму прощение, песнословя тя во веки.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

Твое великое житие и чистоту, к сим же безмерное смирение, провидев пресвятый дух, славна тя всем, отче, показа. темже от сего жития ко оному прешед, получил еси с праведными тамо веселие.

Днесь наставши священная память твоя, преподобне савво, веселит ученики твоя, воспевающыя любовию подвиги твоя, иже честное твое успение славяще торжествуют, яже молитвами твоими, отче, соблюди.

Разбойницы первее пришедше тебе оскорбити, преподобне, но тех разумев лукавство, воздвигнути тем древо рекл еси: не могущым же многим тебе единому противитися. темже яко посрамлени прочее со страхом отбежаша, паче побеждени бывше, нежели победиша.

*Богородичен:*

Твою помощь даждь ми, и избави мя от бед и скорбей и прегрешений моих, яже всех рождши избавление.

*Кондак, глас и~. Подобен:*
Взбранной воеводе:

отечества преподобне, удалився, и вселився в пустыню, и тамо на столп вшед, идеже жестокое житие показал еси: и многих житием удивив, отнюдуже дарование чудес от Христа приял еси, поминай нас (с. 48) чествующих память твою, да зовем ти: радуйся, савво отче наш.

*Икос:*

Евангельский глас, отче, услышав, вся оставил еси плотская мудрования, богатство и славу в ничтоже вменив, на страсти яко безплотен подвизался еси, и безплотных ликостояния чистотою сподобился еси, и разума дарование от Бога приял еси, еже подаждь в песнех поющему ти сице: радуйся, савво преподобне и богоносне, небесный человече, и земный ангеле. радуйся, духа святаго прекрасное обителище. радуйся, богоблаженне, вельми подвизався во временней жизни, по достоянию обогатился еси благодатию духа, еяже дарование подаждь нам чадом твоим, да зовем ти: радуйся преподобне, савво, отче наш.

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Источает чудеса честная рака твоя, преподобне, преиз\ъобилующи благодатию, верою приходящым здравие дарует, Христу от души вопиющым: благословен Бог отцев наших.

Древним онем и великим отцем в посте просиявшым, житием подобяся, преподобне, в пустыню вселился еси, и тамо в пощениих многа лета пребыл еси, савво отче наш.

Яко истиннаго и кроткаго пастыреначальника Христа, незлобивое овча, отче савво, был еси. темже незлобив хотящым тебе озлобити был еси, Христу вопиял еси: благословен Бог отцев наших.

*Богородичен:*

Обощрены болезни ранам моим от безмерных (с. 49) моих прегрешений владычце, ведут в смерть душевную и телесную: но исхити яко сильна всяких скорбей и недуг.

*Песнь и~. Ирмос:*

отроки благочестивыя в пещи рождество Богородичо спасло есть: тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

Издетска, преподобне отче, потщался еси свою совесть и сердце с душею чисто Господу представити. тем и Христос чудесы тебе прославляет, тому вопиюща: Господа воспевайте дела, и превозносите его во веки.

Ныне пустыня веселием красуется, отче, имущи мощи твоя в себе, савво преподобне. ученицы же твои твоему житию ревнующе, о твоей памяти радующеся творцу вопиют: Господа воспевайте дела, и превозносите его во веки.

В пустыни, преподобне, идеже селение имел еси, тамо пречестен храм в славу Христа воздвигл еси, в нем прославлятися пречистому того имени, и всем вопити: Господа воспевайте дела, и превозносите его во веки.

*Богородичен:*

Светильниче света трисолнечнаго сущи, зарею благоутробия твоего тму отими прегрешений моих богородительнице, избавление нуждных болезней подающи, верою превозносящему пречистое твое рождество.

*Песнь ф~. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

*От*
пустыннаго жития, к премирней и вечней (с. 50) жизни, яко прешед блаженне, не престай моля избавителя, от различных напастей и бед избавити, любовию честное твое успение ныне песньми славящыя.

Певцев искренною любовию поющих, и верою тебе пение хваления приношающих, треблаженне савво, от всяких бед и скорбей избавляй, да тя вси величаем.

*От*
рук недостойных малое сие песней хваление, приносящаго тебе, приими, блаженне савво: не бо возмогох противу твоего величества украсити: но малое сие яко велико приими, да тебе всегда в песнех величаю.

*Богородичен:*

Пение с песнию, и хваление исплетенное, от болезненныя души приношаю с любовию, тебе рождшей Христа, естеством Бога, еже благоприятно приемши, прошения наша, Богородице, исполни, и молитвами твоими мя соблюди.

*Светилен. Подобен:*
Жены услышите:

Процвел еси яко финикс Давидски, отче, и обитель явился еси духа пресвятаго, иже славна тя вселенней показа. того о нас непрестанно моли, почитающих верою пречестную твою, преподобне савво.

*Дважды.*

*Слава, и ныне, Богородичен:*

Тя песньми немолчными ублажаем, Дево, яко Троицы единаго родила еси, Богородице, и носиши на божественную руку, пребогатое слово, непременно и неизменно.

*На хвалитех стихиры преподобнаго на д~, глас и~. Подобен: О*
преславнаго чудесе!

Преподобне отче савво, * ты иго Христово * на рамо взем, * доблественне наитие * вражие попрал еси. * темже тя верою вси почитаем, * о преблаженне, монашествующих похвало. * темже Христа непрестанно моли, * спасти душы нашя.

*Дважды.*
(с. 52)

Верою сошедшеся вси, * яко постника тя Христова почитаем, савво: * радуяся бо шествовал еси * в пустыни непроходней, мудре, * наставник был еси честен. * темже тебе мы верою взываем, блаженне: * постников похвало, * о нас молися ко Господу, * помиловатися душам нашым.

Преподобне отче наш, * будущия ради жизни, * на реце глаголемей вишере вселился еси, * никакоже бояся невидимых врагов, * многажды толцания творящих к тебе. * ты же молитвами сия безвестны сотворял еси, * о терпеливый душею! * темже тя верою вси * чтим и ублажаем.

*Слава, глас и~. Самогласен:*

На небо текущею возшед колесницею, чудне, добродетели, достигл еси крайнее житие. воздержанием в пустыни живый, смотряя вышняго иерусалима красоту, и болезненных подвигов достойно почести приим, с небесными радуешися чиноначалии преблаженне, вечных благ наследник, и царствия житель быв. но молися, преподобне савво, спасу всех, умирити мир, и спасти душы нашя.

*И ныне, Богородичен: Таже, Славословие великое. И отпуст.*

*На литургии служба преподобных.*
