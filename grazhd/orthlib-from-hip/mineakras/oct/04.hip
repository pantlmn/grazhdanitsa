<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 78)

*Месяца тогоже в д~-й день.*

*Святаго священномученика иерофеа, епископа афинскаго:*

*И обретение честных мощей, иже во святых отец наших, гуриа, перваго архиепископа новопросвещеннаго града казани, и варсонофиа, епископа тферскаго.*

Служба их писана по сей службе.

*Вечер, на*
Господи, воззвах, *стихиры, глас д~.*

*Подобен:*
Дал еси знамение:

Благодать приемь * всесвятаго, всеславне иерофее, духа, * всю прошел еси ныне вселенную, * учя единицу в трех впостасех чести, * отца безначальна, * начало божества: * с нимже сына яко сопрестольна отцу и единосущна. * от Девы раждаема, * плотоносца яко человека.

Дар священнобожественный твою душу, * яко благоприятен принесл еси, * и тело предал еси священно яко божественное, * и священнодействующее душы * верующих вседержителю Богу, * спасение верным источающее. * тем твою память и погребение ублажаем, * и чудеса любим, * и словеса проповедуем.

Ты двоенадесятное число * апостолов видел еси, на успении преславныя, * приснодевы же пречистыя Богородицы матере господни, и дионисий с тобою, * иже божественныя списав чины. * с нимиже твое всепразднственное * и пресвятое торжество * вернии ублажаем, иерофее славне.

*Слава, глас в~:*

Представ успению божественному, богоповестниче, (с. 79) Богоматере, вещании божественными возвеселил еси сердца, блаженне, верных, и священное сословие богопроповедателей апостолов усладив, изступлением божественнейшим воспевая божия тайны. тем дерзновение ко Христу прием, иерарше иерофее, молися о душах наших.

*И ныне, Богородичен, или крестобогородичен. Подобен:*
Егда от древа:

Егда нескверная агница виде своего агнца на заколение яко человека волею влекома, плачущи глаголаше: безчадствовати мя ныне тщишися, Христе, рождшую тя, что сие сотворил еси, избавителю всяческих; обаче воспеваю и славлю твою, юже паче ума и слова, крайнюю благость, человеколюбче.

*Тропарь, глас д~:*

Благости научився, и трезвяся во всех благою совестию, священнолепно оболкся, почерпл еси от сосуда избраннаго неизреченная, и веру соблюд, равное течение совершил еси, священномучениче иерофее. моли Христа Бога, спастися душам нашым.

*Слава, и ныне, Богородичен, или крестобогородичен.*

*На утрени, оба канона октоиха, и святаго канон на д~, егоже краегранесие:*
Светоносную твою всеблаженне память почитаем. *Творение феофаново.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Небеснаго ученика тайноводителя, богоприятне, павла, мирскаго ловца, учителя имея, видения горнейшаго ученик был еси.

Духодвижный явственно павлов тя язык, вещающ божия тайны, блаженне, об\ъяше, и боговещателя содея. (с. 80)

унзен любовию духовною, и божественными словесы в разуме беседуя всех владыце, всесвященне, священная словеса возложил еси.

*Богородичен:*

Света присносущнаго приятелище боголепное бывши, Дево чистая, скверн мя всякаго греха, и тимений измый, владычце.

*Песнь г~. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Яко священнословяща священная писмена, и благочестия слово проповедающа, вси почитаем тя весело сошедшеся, и твою священную память славим.

Крепостию и манием, и божественным речением, к благодетелю всех возпростираяся, ум твой озарил еси лучами тамошними, и душу просветил еси, преблаженне.

Тезоименне нареклся еси священное божественное, и святое богомудрое явился еси возложение, вседержителю и творцу веков, и храм украсил еси небесный.

*Богородичен:*

Небо прострый, и земный, чистая, содержай круг, и по всему естеством божества во об\ъятиих твоих плотски содержася, и верным тя утверждение всем показа.

*Кондак, глас и~. Подобен:*
Взбранной:

Священноначальника афинскаго восхваляем тя, яко тайноучившеся тобою странным и неизреченным: явился бо еси богоприятный песнословец. но моли всеблаженне иерофее, от всяких нам грехопадений избавитися, да зовем: радуйся, отче богомудре.

*Таже седален, глас е~. Подобен:*
Собезначальное слово:

Апостольским вещанием огласив твой ум, и упас (с. 81) преподобне, верных составления, жертву чисту принесл еси царю и творцу, воплощшемуся за ны от Девы Богородицы, и воскресша со славою исповедав его, иерофее.

*Слава, и ныне, Богородичен:*

Теплая предстательнице и непобедимая, упование известное, и непостыдное, стено и покрове и пристанище прибегающым к тебе, приснодево чистая, сына твоего и Бога моли со ангелы, умирение дати миру, и спасение, и велию милость.

*Крестобогородичен:*

На кресте зрящи тя, Христе, Мати твоя, волею посреде разбойников висяща, растерзающися утробою матерски, глаголаше: безгрешный сыне, како неправедно на кресте якоже злодей пригвожден еси, человеческий род хотя оживити яко благоутробен;

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Витийскими боговещаньми украсил еси ликостояния блаженне иерофее, верных, и священный собор богомудре, возвеселил еси апостольский, удивлением божественным действуя, и поя: силе твоей слава, человеколюбче.

Весь Богу освящен был еси всеобразно, блаженне, изступая к нему богословными священнословии, священноявлен богоприятне, и божествен песнословец, и мудр боговещатель, присущым смысленно судимь.

Ныне видя, отче, божественная яснейше, мимошедших всех священнейше гаданий, и сений сущих на земли, истиннейшая боговидения сияний, моли спастися верно поющым: силе твоей слава, человеколюбче. (с. 82)

*Богородичен:*

Ты Бога невместимаго, вмещшагося во чрево твое, пречистая, родила еси, яко чистая девственными украшена светлостьми, всеблаженная. тем тя Богородицу истинно благохвалим, и рождество твое вси славим.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

Купножитель, отче, апостольскому сый собранию, с нимиже предстал еси на успение божественное, богогласе, жизнодавца плотию нам рождшия, пресвятыя и чистыя Богоматере.

Преестественно разумев, и старчески яже паче словесе видения, исповеда всем приемлющым верно сияние и твоя всеблаженне, созрительная богословия, разумети любящым вседоблественнейше.

Пребогатными лучами паче естества светозарением светяся, извествованием божественных откровений, и чистотою многих одержал еси временным испытанием, и видением мудрейшая божественная научаемь.

*Богородичен:*

Неискусомужно Дево, непредельнаго естеством божества, вмужившагося слова нас ради человеков, зачала еси от кровей, отроковице, девственных, воображена паче слова и закона, и естества.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Навычением боголепным божественному знанию научаемь, словеса, отче, твоя, яко вторая словеса оставил (с. 83) еси яве священнознания, душы нашя просвещающая.

Блажен истинно был еси, богоблаженне, очищенною душею, и сущее блаженство, и едино желаемое возлюбил еси, доброты спасовы, иерофее.

На пречистыя лучы взирая, богоприятне, разумными блистаньми божественных светлостей, тех наслаждения и светодаяния общник явился еси, блаженне.

*Богородичен:*

Господьственно, и истинно тя, Богородице, славим, сущо бо сущаго Бога неизреченно родила еси, плотию по впостаси совокупльшася, пресвятая Мати Дево.

*Кондак, глас д~. Подобен:*
Вознесыйся:

Якоже столп непоколебимь, иерофее, прещения врагов не устрашися: но прелести разрушил еси твердыню, яко камень честен валяяся, отче. тем Владыка тя храбрствовавша венчает живоначальною и божественною десницею: егоже о всех нас умоли.

*Икос:*

Закону покоряющеся твоему, Христе, ученицы твои, и иже от язык всем проповедающе слово божественнаго твоего пришествия, церквам всем рукополагают верныя, пастыри же и проповедатели. пастыря убо и сего положиша, егоже избрал еси от младенства, и просветив яко непорочна тебе, и произволи на сие того возвед, и стадо твое вручив, свидетеля явил еси твоего царствия, молящася о всех нас.

*Песнь з~. Ирмос:*

Божия снисхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси, Боже отец наших.

Святых святая тщася видети, богоблаженне, чистотою жития, и зрения божественнаго высокое, мудре стяжал (с. 84) еси, и поя взывал еси: благословен Бог отец наших.

Глагол вещание твоих, и списаний добрословесие, возвеселяет любовию чествующыя, и поущает к песнопению, звати научая: благословен еси Боже отец наших.

Единицу божеством знаемую благословил еси, в лицех Троицу, и поему во впостасех трех богомудре, и поя взывал еси: благословен Бог отец наших.

*Богородичен:*

Законных естеств, Девомати, кроме родила еси, владычествующаго всеми видимыми и разумными, чистая, егоже поем согласно зовуще: благословен Бог отец наших.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев творцу и избавителю вопияше: отроцы, благословите, священницы, воспойте, людие, превозносите во вся веки.

Всесильное духа святаго действо в чистейшую твою душу всельшися, богоприятна проповедника и богоглагольника показа, священнолепно избавителя поюща, и верою хваляща: священницы, воспойте, людие, превозносите во вся веки.

С благочестным взысканием испытав неизреченная строения Христовых таин, ясно из\ъявил еси высокословесием действуя, и сладчайшим твоих вещаний сложением вопия непрестанно: священницы, воспойте, людие, превозносите во вся веки.

Всебогатая тя благодать божественнейшим вдохновением и богословием испытным исполнила есть: отсюду источил еси яко реки учения, апостольская возвеселящя ликостояния, с нимиже ныне воспеваеши: священницы, воспойте, людие, превозносите во вся веки. (с. 85)

*Богородичен:*

умерщвлену пречистая, душу мою грехми, и озлоблену ядовитым угрызением, Бога могущаго животворити всяческая, неискусобрачно паче естества рождши, возстави вопиющую: дети, благословите, священницы, воспойте, людие, превозносите во вся веки.

*Песнь ф~. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Мудрости премудраго яко рачитель быв, благодатный венец благолепный радуяся приял еси ныне от нея: и ликовник небесный у всяческих содетеля быв, моли спастися от бед хвалящым тя, иерофее.

Вселился еси в вышния божественныя дворы, и обители вечныя наследив, с воинствы ангельскими ныне празднуеши, и с апостольскими чинми, имже свеселишися радостне: с нимиже и соводворяяся, верою чествующым тя божественнаго мира проси.

Известная воздаяния восприем, ихже на земли явления стяжал еси, присною любовию взирая к Богу: ныне прилежно моли, отче иерофее, милость и очищение подати, верою память твою совершающым светоносную и всесвященную.

*Богородичен:*

Яко Мати всех содетеля, матерним твоим дерзновением умоли твоего сына, спасти от насилия мучительскаго плененныя рабы твоя, и клеветы человек лукавых упразднити, мир же подати и спасение поющым тя.

*Светилен. Подобен:*
Жены, услышите:

Хуждшее покорил еси лучшему, богоприятне, ум (с. 86) страстей вожда предвчинив всемудро: отвсюду, иерофее, богословия был еси орган, и апостол Христов мудре иерарше, о мире молися.

*Богородичен:*

успению твоему пречистому пришед иерофей, с прочими апостолы песнь поет тебе отроковице, странную и неизреченную, божественно изступая, яко истинно богоприятен: емуже подобники и нас покажи, Богомати девице.

*Служба обретению честных мощей, иже во святых отец наших, гуриа перваго архиепископа новопросвещеннаго града казани, и варсонофиа епископа тферскаго.*

*На малей вечерни стихиры, глас а~. Подобен:*
Небесных чинов:

Взясте на рамо крест Христов, * и распястеся миру, преподобнии, * и последовасте стопам создавшаго от не сущих вся, * божия слова. * егоже молите, да приимем грехов прощение, * и наследницы будем жизни вечныя.

*Дважды.*

Явистеся сокровище добродетелей, * и презресте вся яже в житии красная, Христовою любовию распалаеми, ищуще яже Богу угодная. * и того ради бысте жителе царства небеснаго, * и о нас молите, да будем и мы тому сопричастницы.

Безстрастия бывше краснии сосуди, отцы преблаженнии, и чудес источницы, * монашествующих столпи крепцыи, демонов прогонителе, * и страстей целителе да почтутся песньми, * наставницы наши премудрии: и молят Христа, да спасет душы нашя. (с. 87)

*Слава, глас з~:*

Кто доволен похвалити таковыя святители, возсиявшыя напоследок лет; благодатию бо святаго духа, чудес исцелений дар приемше от Бога, и своих телес нетление, нам же у Христа просят грехов прощения, и велия милости.

*И ныне, Богородичен:*

*На стиховне стихиры, глас в~. Подобен:*
Доме евфрафов:

Дом и жилище духа пресвятаго, * преподобнии отцы, были есте: * темже и нас * дом того соделайте, * святую вашу память почитающих.

*Стих:*
Честна пред Господем смерть преподобных его.

Не престайте молящеся, преподобии, * о присных рабех ваших, * ихже нетлением телес ваших возвеселисте, * да вси честную вашу память * веселящеся почитаем.

*Стих:*
Восхвалятся преподобнии во славе, и возрадуются на ложах своих.

Молитеся прилежно за ны наставницы наши, * и избавите ны от бед и скорбей, * яже на ны находят: * ускорите, святии, на помощь нашу, * да по долгу вас ублажаем.

*Слава, глас г~. Самогласен:*

Мног труд, и тесен путь в житии своем прешли есте, отцы преподобнии: и тем достигли есте в тихое пристанище, и радость неизреченную, идеже праведных веселятся лицы, являющеся нам чадом своим, яко мзду прияли есте трудов своих.

*И ныне, Богородичен. Тропарь общий святых, глас г~:*

Первии учителие прежде темному, ныне же светлому и новопросвещенному граду казани, первии возвестителие пути спасительнаго, истиннии хранителие апостольских преданий, столпи непоколебимии, благочестия учителие, и православия наставницы, гурие и варсонофие, Владыку всех (с. 88) молите, мир вселенней даровати, и душам нашым велию милость.

*Слава, и ныне, Богородичен.*

*На велицей вечерни,*
Блажен муж: *На*
Господи, воззвах, *поставим стихов и~: И поем стихиры святителя гуриа, глас е~.*

*Подобен:*
Радуйся:

Преданием прилежав прилежно, яже приял еси от Cпаса нашего Христа Бога, и святых его ученик, и вселенских учителей, верою и благопокорением к наказателю своему, и достигл еси словесное наказание, и совершенное познание священных писаний. и того ради избраннаго Христова стада отец и учитель являешися, святителю гурие, Христа Бога моли спастися нам, верою приходящым к раце мощей твоих.

К тридесятем два лета землею покровено бысть честное тело твое, святителю гурие, и обретеся рака мощей твоих полна мира благовоннаго, гроб же и погребальная нова бяху, крепостию же новых крепчайшя: тело же твое честное аки губа верху мира ношашеся: части же от чудотворнаго твоего тела, ни единей погруженней бывшей, целости ради. темже молим тя, святителю гурие: моли Христа Бога, спастися душам нашым.

Монаха два подвигшася к Богу добре, иона и нектарий, един единаго родивый, тебе же послуживша в мире верно, и по смерти твоей веру к тебе держаста несумненну, и храмину каменну над гробом твоим соградиста: в тойже и сами близ тебе погребошася святии тии, многим нетлением от Бога почтени бывше: моли с ними, святителю гурие, Христа Бога, даровати нам мир и велию милость. (с. 89)

Егда обретошася мощи твоя, святителю гурие, тогда исполнися весь град благоухания, и стекошася всенародное множество, церковнаго первопрестольника и пастыря своего зрети желающе, радости и слез исполнишася, вопиюще и глаголюще: о первый учителю, и наставниче граду нашему! молим тя, моли Христа Бога, да подаст мир миру, и душам нашым велию милость.

*Ины стихиры святителя варсонофиа, глас е~.*

*Подобен:*
Преподобне отче:

Святителю предивный варсонофие, споспешествуй нам, чадом твоим, на видимыя и невидимыя враги нашя: имаши бо на сие от Бога данную тебе силу, истинный божий угодниче: моли избавитися нам от всяких бед, твоими, святе, молитвами.

Восхотев по Христе жити, показался еси целомудрен, святителю варсонофие, и многим путь показав ко спасению, ко Христу привел еси твоему владыце. имея к нему дерзновение, за чтущыя тя моли, да избавимся бед и печалей, да вси тебе величаем.

Со усердием словес божиих послушатель быв, и благочестно и праведно, благоугодно житие пожив, святителю варсонофие, Христа любя, и Христом любимь быв, и вечных благ наследник был еси. моли Христа Бога, преподобне, спасти и просветити душы нашя.

Преподобныя твоя руки простер молебно, варсонофие отче преподобне, о державе нашей Христу молися, о граде, и о святей сей обители, ейже был еси первый здатель, и пастве начальник, в нейже трудолюбезно пощением и молитвою добре подвигся, и многотрудному твоему телу положитися Бог в той изволи: и преславно обретошася честныя твоя мощи (с. 90) нетленны, подают чудеса и исцеления. моли, преподобне, и нам спастися, твою память почитающым.

*Слава, глас д~:*

Духовною благодатию отемлете недуги и страсти, и отгоните духи лукавыя, и исцеляете страсти неисцельныя, и просвещаете верныя, и неверных в веру претворяете, блистании чудес ваших, отцы преподобнии. темже днесь гласы немолчными воспеваем вашу память пресветлую, и молим вас: молите Христа Бога, спастися душам нашым.

*И ныне, Богородичен:*

*Вход. Прокимен дне. И чтения г~ святительския, писаны сего месяца в е~ день.*

*На литии стихиры, глас г~. Самогласны:*

Чистою совестию, и благим нравом, монахи и мирския многия, учением вашим ко Христу привели есте: и сего ради нетлением от Христа почтени есте. егоже молите, спастися душам нашым.

Раки ваши вопиют к Богу молитву вашу, и прочыя добродетели, послушествуют же тому и ризы вашя погребальныя: святая же телеса ваша вселенную удивляют, и народ благочестивый. но молите Господа, да спасет и просветит душы нашя.

умилосердися, Владыко, о нас рабех твоих, и о новопросвещенных твоих людех: и не предаждь нас в руки поганых, за множество наших беззаконий: но молитвами преподобных твоих угодник, избави ны от всякия скорби, и бед и печалей.

Постом, и жестоким житием, и худою пищею, и простою трапезою, на кийждо день обучающе себе, отцы преподобнии, многоценная же всяко и тленная (с. 91) презресте, и в нетленных веселитеся, и молите спастися душам нашым.

*Слава, глас в~:*

Истиннии и неложнии учителие есте были, заповеданныя бо Господем, прежде сами сотворяюще, потом же учаще и наказующе ко благочестию приходящыя люди верныя, неверныя же вразумляюще, познати веру истинну, и просвещающе их святым крещением. первии начальницы и учителие наши нелестнии, и божиих заповедей хранителие, спасите нас, вас верою на помощь призывающих.

*И ныне, Богородичен:*

*На стиховне стихиры, глас г~. Подобен:*
Велия креста:

Христову веру яко свет на свещнице постависте, наставницы, и просветителие града казани явистеся, и многи от неверия ко Христу приведосте, отцы преподобнии.

*Стих:*
Священницы твои облекутся в правду, и преподобнии твои возрадуются.

Красуйся граде казане, имея в себе мощи преподобных святителей, гуриа и варсонофиа, отгнавших от тебе тму неверия, и просветивших тя светом богоразумия: иже и молятся Христу за вся люди в тебе живущыя.

*Стих:*
Восхвалятся преподобнии во славе, и возрадуются на ложах своих.

Велие чудо о вас зрится, отцы преподобнии, и ужаса исполнено, како по погребении во многа лета нерушима соблюдошася блаженная телеса ваша, судьбами, имиже весть, вас сам прославляяй.

*Слава, глас з~:*

Иже прежде темный, ныне же светлый град казань красуется и веселится, имея в себе нетленныя мощи вашя, святии чудотворцы: источают бо нам неоскудна исцеления, с верою приходящым к раце мощей ваших. мы же веселящеся, молим, и тепле зовем: (с. 92) молите, святии Христа Бога, спастися нам, святую память вашу почитающым.

*И ныне, Богородичен:*
Богородице, ты еси лоза истинная:

*Тропарь писан на малей вечерни.*

*На утрени, на*
Бог Господь, *тропарь дважды. Слава, и ныне, Богородичен. По а~-м стихословии седален, глас г~:*

Нам последнему роду явистеся, святителие, телом нетленнии: и показасте надежду, яко и но смерти неотступно духом нас посещаете. темже и припадаем вам, преподобнии: молите о нас вашу память любезно почитающих, да избавимся от всех зол вашими молитвами.

*Дважды.*

*Слава, и ныне, Богородичен:*

Едина упование наше, едина надежда, едино прибежище верующым пречистому твоему рождеству, пресвятая преблагословенная Богомати, покрый и соблюди, и от всяких бед избави, любовию величающих тя.

*По в~-м стихословии седален, глас д~:*

Богом наученная ваша уста монашеским душам сладость райскую искапаша, и всем образ бысте ко спасению, о дивнии отцы наши, гурие и варсонофие. сего ради вопием вам прилежно молящеся: потщитеся на помощь нашу, и умолите за ны сохраньшаго вас благодетеля Христа Бога.

*Дважды.*

*Слава, и ныне, Богородичен:*

Светоносен тя свещник познахом, Богородице, божественное сияние во утробе носила еси. темже тя молим, владычце: светом твоим озари душы всех поющих тя, да верою и любовию почитаем тя, яко воистинну истинную сущую Богородицу. (с. 93)

*По полиелеи седален, глас з~:*

Иже прежде неверием помраченный, ныне же верою ко Христу просвещенный, пресловущий град казань вами хвалится, имея в себе мощи ваша нетленныя, отцы преподобнии: и с верою приходящым источаете чудеса, и подаете неоскудно исцеление, любовию святую вашу память почитающым.

*Дважды.*

*Слава, и ныне, Богородичен:*

Вместилище чистое света пречистаго, пророцы тя премудро проповедаша: мученицы покланяются, святители проповедают, монаси и простии, богатии и убозии, и всяк возраст молят: спаси, владычце, душы нашя.

*Таже степенна, а антифон д~-го гласа. Прокимен:*
Честна пред Господем смерть преподобных его. *Стих:*
Что воздам Господеви о всех, яже воздаде ми; Всякое дыхание да хвалит Господа. *Евангелие луки, зачало к~д. По н~-м псалме стихира, глас е~:*

Не своего точию смотряста, но еже всем полезнаго, и возненавидеста всяку вещь на грех влекущую, непреложен имуще помысл благочестия, и соблюдше себе многою крепостию в добродетелех. сего ради тверда и нетленна соблюде Бог телеса ваша, отцы преподобнии: того молите спастися нам, вашу память почитающым.

*Канон Богородицы, на з~: и святых канона два, на и~.*

*Канон святителя гуриа.*

*Глас и~. Песнь а~. Ирмос:*

Ии~ля от работы избавил еси, Господи, десницею твоею державною: яко онаго спасл еси, ныне нас спаси.

Троице пресвятая, песнь тебе принести, и достойными похвалами угодника твоего святителя, гуриа, воспети подаждь ми: да радуяся, славлю тя во веки.

Повелением самодержца первопрестольник церковный (с. 94) граду новопросвещенному являешися, и апостольски научил еси веровати Троице, во едином существе.

Молитвенный храм в дому твоем имея, и в том многотрудне подвизася, всенощная стояния, и молитвы принося выну Богу.

*Богородичен:*

Божия Мати рождшая единаго от святыя Троицы, словесное ми недоумение разреши, и слово ми подаждь, имже тя прославлю.

*Канон святителя варсонофиа.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Иже преславную память празднующих святителя твоего варсонофиа, слово божие единородное, словесную жертву принести к тебе сподоби нас, и угодника твоего верно восхвалити подаждь нам.

Святителю отче наш варсонофие, молися Христу Богу, да по достоянию возможем принести тебе пение во хваление, и Христа прославим.

Неусыпными молитвами твоими, святе, страстныя нашя недуги уврачуй, душевныя нашя болезни исцели, и прегрешений оставление у Христа нам испроси.

*Богородичен:*

Приидите, девы и матери, воспойте пречистей божии матери глас гавриила архангела: радуйся, обрадованная, радосте всего мира, и радостию твоею обрадуй душы всех поющих тя.

*Песнь г~. Ирмос:*

утвержей словом небеса, и землю основавый на водах многих, утверди мя к пению славословия твоего, Господи.

Адама древнейша агнца непорочнаго, божияго слова (с. 95) соприсносущнаго, святителю гурие, моли, да подаст благочестивому народу нашему здравие во благоденстве, и не сопротивных победу.

Егоже измлада возлюбил еси, и вся тленная мира сего в ничтоже вменил еси, преходящая презрев, да в будущем утвердишися славити Господа.

Благоверных закону наказуя благочестия, неверныя же научая познати веру благочестиву и истинну, и пети с нами присно песнь, ангелы певаему в Троице Богу: свят еси, Господи.

*Богородичен:*

Под кров твой державный с верою прибегаем, Богородице: покрый и соблюди, госпоже, молитвами твоими, и спаси от бед и от клеветы злых человек раб твоих, присно поющих тя.

*Ин. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Царевым повелением первую обитель прекрасну в новопросвещенном граде казани воздвигл еси, и в той многотрудне подвиглся еси, и многих душы ко Христу привел еси.

Видехом и почудихомся, паче же страхом и радостию быхом одержими: целы бо и неразрушимы обретошася честныя твоя мощи, святителю варсонофие, и вси единогласно возопием: слава Христу Богу.

Чаемаго, еже в будущем веце, наслаждения, преподобне, достигл еси, и ныне во свете святыя Троицы ликуеши, поя со ангелы: свят еси, Господи.

*Богородичен:*

ублажим божию матерь божественными песньми: идеже бо славится преблагословенная Богородица, тамо демоном (с. 96) страшное исчезновение, Христианом же крепость и утверждение.

*Кондак варсонофиа, глас з~:*

Воздержанием тело духу поработив, душу же равноангельну сотворил еси: сего ради святительства саном почется, чисте чистейшему предстоиши. моли Христа Бога, святителю, спасти люди твоя, святе, да вси вопием ти: радуйся, отче преподобне варсонофие, граду нашему казани похвала и утверждение.

*Икос:*

Первый дому духовнаго составитель, и первый монахом наставник был еси, первый трудоположником образ и учитель был еси, в новопросвещенном граде казани, монахи наставляя, и мирския поучая, и неверныя приводя во Христову веру, и всем был еси сам образ и учитель нелестен. и славному во градех тфери святитель поставляешися, учя и наказуя пути господню. последи же мановением божиим в потруждение свое, во обитель спасову вселяешися, и труды к трудом прилагаеши, дондеже вестник с небес сошед поемлет душу твою во обители царства небеснаго, идеже ныне веселишися с лики святых. мы же, людие твои, вопием ти: радуйся, преподобне отче варсонофие, граду нашему казани похвала и утверждение.

*Седален, глас д~. Подобен:*
Вознесыйся:

*От*
земли воззвавый вас к вечным обителем, соблюдает и по смерти телеса ваша, отцы преподобнии: вы бо в целомудрии и чистоте житие пожили есте, гурие богомудре, и варсонофие предивне. того ради любовию почитаем святую память вашу, и молим: молите Христа Бога спастися нам. (с. 97)

*Слава, и ныне, Богородичен:*

Егда хощу предстати пред лицем создателя моего в день праведнаго суда его, тогда, владычце, предстани ми, и муки избави мя вечныя, молитву сотворивши о уповающем на тя, святая Богородице, да не сниду во ад, но да спасуся твоим заступлением.

*Песнь д~. Ирмос:*

Из горы приосененныя, слове, пророк, единыя Богородицы, хотяща воплотитися, боговидно усмотри, и со страхом славословяще силу твою.

Благ нрав и послушание к твоему наставнику имел еси, и во свете святыя Троицы свеселяся, с ним поеши: слава силе твоей, Господи.

Благословением крайняго святителя, поставляешися пастырь и учитель новопросвещенному граду казани, иже прелестию врага омраченныя люди светом богоразумия просветил еси.

Иова праведнаго терпению подражал еси, в болезни слежа, и на одре, телом дручимь, изнемогал еси, поя творцу твоему пение непрестанно.

*Богородичен:*

Богоневесто и Богомати, плотоносца без болезни рождши, и по рождестве Дева явльшися, того моли, владычце, да избавимся бед и скорбей.

*Ин. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Патриарха авраама доблесть восприим, святителю варсонофие, алчныя кормя, и жадныя напаяя, и не имущым нескудна требования подавая, душевным и (с. 98) телесным хлебом кормя вся приходящыя, и врученное тебе стадо.

Мужественне терпя от неверных в плене сый, и смирения ради нрава, в кротость преложил еси неверных: и сего ради от Бога мзду восприим, святителю варсонофие.

Преславными чудотворении от Бога одаровани быша, святии чудотворцы, исцеляюще недуги, и отгоняюще демоны: молите избавитися нам от бед, вашими молитвами.

*Богородичен:*

К преблаженней Деве и Богородице, о преподобнии! припадите, и молитвы прострите, да умолит сына своего Христа Бога нашего, подати Христолюбивому народу нашему здравие, и на враги победу.

*Песнь е~. Ирмос:*

Мрак души моея разжени, светодавче Христе Боже, началородную тму изгнав бездны, и даруй ми свет повелений твоих, слове, да утренюя славлю тя.

Архиерей сый, архиереем нашым в молитвах способствуй, да возмогут граду казани, благочестия содержителю, и всему Христианскому народу испросити у Христа мира и велия милости.

Ныне, преблаженне гурие, душа твоя почивает на небесех, предстоя престолу Христову: честныя же твоя мощи нетлением почтены, дают исцеления приходящым с верою.

Древле помраченный змиевою прелестию, ныне же просвещенный Христовою благодатию, град казань, видя в себе нетленны мощи твоя, радуется. мы же, чада твоя чудесы обогащаеми веселимся, Христа славяще зовем: спаси нас, Господи. (с. 99)

*Богородичен:*

Богородице всех царице, благочестивому народу нашему на враги победу даруй, и сопротивных советы разори, и от междоусобныя брани избави, и клеветников челюсти сокруши, владычце, и от всех бед молитвами твоими спаси нас.

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

Мудрая учения всем показал еси, и душевное естество чисто стяжал еси, презирая плоть, преходит бо: и сего ради со ангелы престолу владычню предстоиши святителю, моля Христа Бога спастися нам.

Воспевающих тя и присно блажащих, и память твою верно прославляющих, святителю варсонофие, освяти и прослави, и от напастей и бед избави.

Божественным мановением, отче, плотское желание отринув, и последовал еси любовию зовущему тя Христу, блаженне варсонофие, святителю всечестне.

*Богородичен:*

Правоверно чтущыя тя люди и иконе твоей святей любезно покланяющыяся, о божия Мати, спаси, и от клеветы злых человек избави.

*Песнь з~. Ирмос:*

Яко воды морския, человеколюбче, волнами житейскими обуреваюся. темже яко иона, тако вопию ти: возведи от тли живот мой, благоутробне Господи.

утешая скорбящыя, заступая обидимыя, накормляя алчущыя, и вся всем подавая неоскудно, гурие святителю, Христа Бога моли спастися нам.

Божиим смотрением, и святительским благословением, (с. 100) и царским повелением, рукою моею недостойною приносимое вашым трудом похваление, преподобнии чудотворцы не отрините, но приимите, и молите Христа, да избавит мя шуияго стояния.

Течение восприя, и путь соверши, и землю неплодну молитвами твоими доброплодну показа: и о мне приносящем тебе пение сие, святителю, моли Христа, да принесу и аз покаяния плод, да избавит мя вечнаго мучения.

*Богородичен:*

Богоблаженная, и от ангел покланяемая, и от земных всегда славословимая, творца твоего и Бога, егоже родила еси, пресвятая Дево, моли спастися нам.

*Ин. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Киими похвалами возможем тебе похвалити, преподобне святителю варсонофие; по преставлении бо твоем целы и нетленны обретошася цельбоносныя твоя мощи.

Вся сотворшаго, и всю вселенную кормящаго сына божия, и ангельскаго царя превечнаго, Cпаса Христа умоли, святителю варсонофие, да подаст людем нашым здравие, и земныя плоды умножит, и грехи отпустит.

Истиннаго всех пастыря Христа, святителю варсонофие, моли со всеми освященными лики, да спасет люди, по велицей его милости, и сохранени будем от диавольских коварств чтущии тя.

*Богородичен:*

Божественней твоей покланяемся иконе, Богородице, просяще (с. 101) от тебе великия милости: даруй, владычце, согрешений оставление рабом твоим, едина благословенная.

*Кондак гурию, глас д~:*

Чувственныя страсти победив, чистотою яко солнце возсиял еси, чисто житие до конца сохранив, и от неверия в веру многих ко Христу привел еси: и того ради от Бога нетлением почтен был еси, и чудесы удивляемь. молим тя, святителю гурие, молитвами твоими от бед избави нас, да зовем ти: радуйся, отче предивный, граду казани похвала и утверждение.

*Икос:*

Первый сеятель был еси духовных добродетелей, и первый пастырь и церкви начальник: первый архиерей и учитель Христианскому закону, в новопросвещенном граде казани, верныя люди кормя хлебом учения благодатнаго закона, напаяя пивом духовныя благодати: неверныя же учя познати истину, и креститися святым крещением, и множество народа от неверия в веру ко Христу привел еси, и чистым житием Богу угодити наставив их. сего ради Христос святому и трудолюбезному твоему телу дарова нетление, и дар чудотворения, приходящии бо с верою к цельбоносным твоим мощем, приемлют неоскудная страстей пременения, и болезней исцеление, и грехов прощение, твоими, святе, ко Христу молитвами, да зовем ти: радуйся, отче предивный, граду казани похвала и утверждение.

*Песнь з~. Ирмос:*

отроцы благочестивии в вавилоне образу златому не поклонишася, но посреде пещи огненныя орошаеми, песнь воспеваху глаголюще: превозносимый отцев и нас Боже, благословен еси. (с. 102)

Не токмо убо тело твое нетлением прославил есть Бог, святителю гурие, но и погребальная вся и до ныне пребывают новых крепчайше. мы же сим дивящеся зовем: благословен Бог отцев наших.

Подвигов твоих ради и трудов, преподобне, тело твое нетленно показа Бог: гробу бо и ризам вместо тления крепость дарова. благословен Бог отцев наших.

Не едино убо тело твое святителю, тлению бысть непричастно, но и погребшихся с верою во единой гробнице с тобою, молитвами твоими дву монахов нетлением одари Бог, емуже зовем: благословен еси, Господи Боже отцев наших.

*Богородичен:*

О всепетая и всенепорочная владычце, моли сына твоего Христа Бога нашего, да избавит нас вечнаго мучения, да поем: благословен Бог отцев наших.

*Ин. Ирмос:*

В начале землю основавый, и небеса словом утвердивый, благословен еси во веки, Господи Боже отец наших.

Всех благих образ был еси, к вышнему житию ведущь смирением и кротостию. темже и Христос пастыря тя людем своим устрояет, поющым: благословен Бог отец наших.

Не престай, варсонофие, моляся о духовных твоих чадех, ихже духовным учением породил еси, да поем: благословен Бог отец наших.

Иже твою преславную память празднующым, святителю варсонофие, моли избавитися всем от различных бед и напастей, да вси зовем: благословен Бог отец наших.

*Богородичен:*

Воплощся от пречистых твоих ложесн божие слово, (с. 103) Дево пречистая, всех к богоразумию настави, да поем ему: благословен Бог отец наших.

*Песнь и~. Ирмос:*

Покрываяй водами превыспренняя своя, полагаяй морю предел песок, и содержай вся, тя поет солнце, тя славит луна, тебе приносит песнь вся тварь, яко содетелю всех во веки.

Пречестная рака, идеже положено честное тело твое, святителю гурие, мира благоуханна преисполнена бысть, иже с верою мажущиися неоскудна исцеления приемлют, зовуще: да благословит вся тварь Господа, и превозносит его во веки.

Новопросвещенному граду казани первопрестольник посылаешися, и множество неверных к твоему владыце Христу привел еси, поющих ему: благословите, пойте, и превозносите Господа во веки.

Пастырский жезл прием, святителю, новым людем учитель был еси, преславне гурие, и многи люди агарянска языка святым крещением обновил еси, да вси с тобою зовем: благословите, пойте, и превозносите Господа во веки.

*Богородичен:*

Богоизбранная, едина всенепорочная, пречистая богоневесто и Богомати, приими мольбы верою уповающих на тя, и сотвори моление ко святей Троице, избавитися нам от всех бед, тя славящым и превозносящым Господа во веки.

*Ин. Ирмос:*

На горе святей прославльшася, и в купине огнем приснодевы моисеови тайну явльшаго, Господа пойте, и превозносите во вся веки.

Любомудрства душевнаго не преможе телесная твоя болезнь отче: о Бозе бо ревность восприим, в ничтоже вменяеши мимоходящую скорбь, того ради вечныя болезни избегл еси. (с. 104)

Боле убо болезнию болезненне, да мимотечеши суетных болезней, и ныне на небесех со ангельскими лики предстоиши святей Троице, зовый: вся дела господня Господа пойте, и превозносите его во веки.

Яко бо иною пищею питаяся, зельным пощением и всенощным стоянием изнуряя плоть твою, поя непрестанно: вся дела господня Господа пойте, и превозносите его во веки.

*Богородичен:*

Пречистая Богородице, приими недостойную молитву мою, и сохрани мя от клеветы злых человеков, и от напрасныя смерти, и даруй мне прежде конца покаяние.

*Песнь ф~. Ирмос:*

Снедию древа, роду прибывшая смерть, крестом упразднися днесь: ибо праматерняя всеродная клятва разрушися, прозябением чистыя Богоматере: юже вся силы небесныя величают.

Приял еси от Христа божественное его дарование: от многих бо лет сокровены честныя твоя мощи, в тридесять же второе лето обретошася невредимы ничимже, исцеления различна подавающя.

Память обретения честных мощей твоих наста нам светло празднество, пречудный святителю Христов прехвальне гурие, в нюже чудес благодать приял еси от всех царя Христа Бога. темже зовем: избави нас от врагов наших.

Благодарственныя песни принесем Христу Богу нашему, таковаго нам святителя даровавшему, церкви своей пречестное удобрение, и граду казани великое утверждение.

*Богородичен:*

умири мир, Христе, мольбами чистыя богоотроковицы, и низложи вражия силы, и тишину неизглаголанну (с. 105) устрой, и во веки сохрани.

*Ин. Ирмос:*

Проявленное на горе законоположнику во огни и купине, рождество приснодевы, в наше верных спасение, песньми немолчными величаем.

Празднующым светло память обретения честных мощей твоих людем нашым мир испроси, и усобныя брани укроти, и избави нас от нахождения поганых, и клеветников челюсти сокруши.

Свободен твой ум от страстей соблюд, и сосуд освящен духу пресвятому был еси, и Христа приим в сердцы твоем, и чудотворец явился еси прогоняя демоны. сего ради молим тя, избавитися нам от сетей их, твоими, святе, молитвами.

Царю сил вышних, Христе, крепостию десницы твоея покори враги нечестивыя, и люди твоя спаси, и земныя плоды умножи.

*Богородичен:*

На моление мое умилосердися, и радость ми в место печали даруй, владычце, и от клеветы злых человек избави мя, да пою ти: радуйся обрадованная, с тобою Господь.

*Светилен. Подобен:*
Посетил ны:

Егда убо честныя вашя и святыя мощи нетленны обретошася, тогда благоухание от гробов ваших изношашеся, исцеляющее недуги, и отгоняющее духи лукавыя.

*Дважды.*

*Слава, и ныне, Богородичен:*

Вознеси, Богородице, рог церкви, и народу нашему подаждь на враги одоление и (с. 106) крепость, и церковь, чистая, утверди, и люди твоя помилуй, да тя всяк язык Христианский величает.

*На хвалитех стихиры на д~, глас в~. Подобен:*
Егда от древа:

Тобою освятил есть Господь, святителю гурие, град великий неверием погруженный, тобою настави неверныя люди познати веру истинну. тобою же приведошася ко Христу множество неверных. и неимущым неоскудное подавание, алчущым кормитель и питатель, и в бедах помощник, и всем к тебе прибегающым богатное приобретение, гурие преподобне.

Тобою, преподобне святителю варсонофие, первая и великая обитель спасова святаго преображения, в новопросвещенном граде казани составися. и тобою яко древеса доброплодна, и яко сад присноцветущий, и яко плод красен множество монахов твоему владыце Христу принесошася: тобою же множество верных, монашеская натрижнения и труды возлюбиша, и множество неверных от тмы возникоша, и к свету Христу Богу притекоша, и учением твоим мнози спасошася.

Вы убо в мире сем наши начальницы и наставницы, и учители ко спасению нам явистеся: ов убо начальный пастырь, и святитель граду казани был есть, ов же общему житию составитель, и монахом учитель и пастырь бысть: купно же учаще и наказующе божия люди пути вводящу в царство небесное, вкупе же и во един час обретошася святыя ваши мощи нетленны, и чудес дар прияли есте от Бога, исцеление подаваете неоскудно приходящым к вам с верою.

По достоянию убо не можем вас похвалити, отцы преподобнии: и по смерти убо, не яко во сне, но на яве (с. 107) страждущему от бесов являетеся, и множество духов злых от обуреваемаго отгоните, и глаголати подаете, от бесов языку отрезаемому. молите Христа, преподобнии святителие, и о нас чисто чтущих святую вашу память, да спасет душы нашя.

*Слава, глас и~. Самогласен:*

Яко звезды пресветлыя во странах востока явистеся: понеже от юности своея плотская мудрования преобидесте вся: вперивше же ум ваш к желаемому Христу Богу, и скончасте течение доброе постом, и молитвою, и милостынею и бдением, и чистотою телесною. и отверзеся вам царство небесное, и видите, яже видят ангели, и воздаяние трудов приемлете, Бог бо весть прославляти своя угодники, и подавати венцы нетленныя. мы же молим вас: молите, святии чудотворцы и о нас непрестанно Христа Бога, спастися душам нашым.

*И ныне, Богородичен. Славословие великое, и отпуст.*

*На литургии: Блаженна от канона святых. Песнь г~, и з~ на и~. Прокимен, глас з~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Апостол к евреем, зачало тл~е. Аллилуиа, глас в~. Стих:*
Священницы твои облекутся в правду, и преподобнии твои возрадуются. *Евангелие матфеа, зачало а~и. Причастен:*
Радуйтеся праведнии о Господе:

