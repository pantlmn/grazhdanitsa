<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 108)

*Месяца тогоже в е~-й день.*

*Святыя мученицы харитины:*

*И святых святителей петра, алексиа, ионы и филиппа, митрополитов московских, и всея россии чудотворцев.*

Служба их писана по сей службе:

*На*
Господи, воззвах, *стихиры, глас д~. Подобен:*
Яко добля:

Радости яко тезоименитая, * радостию преселилася еси * в чертог, всечестная, небесный, * идеже твое возлюбила еси стяжати житие, * претерпевши огня * болезненное истинно мучение, * зубов убо и ногтей всех искоренения, * страстотерпице харитино, * девомученице многострадальная.

Львов сломила еси челюсти, * многострадальная, * челюстей терпящи сокрушения, * и ногтей истерзания * доблественно терпела еси, * искореняющи лютая прелести свирепства, * в морския же ввержена глубины, * злобу потопляему творящи, * лукаваго ратоборца.

По кончине блаженней, * в море тя ввержену, * твой родитель, славная, * прият тя, * вопия со ужасом: * како ныне облагодатствися, * священнейшее мое и любимое рождение, * муками честнаго страдания, * и наречение истинное соделала еси, * прообразившее благодатию;

*Слава, и ныне, Богородичен:*

Тучами духа пресвятаго, пречистая, * мою мысль ороси, * яже каплю рождшая Христа неизчетно, * безмерная беззакония человеков * щедротами измывшую: * изсуши (с. 109) источник страстей моих, * и потока мя сподоби * пищи живыя присно * молитвами твоими.

*Крестобогородичен. Подобен тойже:*

Агнца и пастыря тя * на древе яко виде, * агница рождшая рыдаше, * и матерски ти вещаше. * сыне возжделенне, * како на древе крестнем повешен еси долготерпеливе; * како руце и нозе твои, слове, * пригвоздишася от беззаконных, * и кровь твою излиял еси, Владыко;

*Тропарь, глас д~:*

Агница твоя, Иисусе, харитина, зовет велиим гласом: тебе, женише мой, люблю, и тебе ищущи страдальчествую, и сраспинаюся, и спогребаюся крещению твоему, и стражду тебе ради, яко да царствую в тебе, и умираю за тя, да и живу с тобою: но яко жертву непорочную, приими мя с любовию пожершуюся тебе. тоя молитвами, яко милостив, спаси душы нашя.

*На утрени оба канона октоиха. И святыя канон на д~. егоже краегранесие:*

Харитины благодать пою любовию. *Иосиф.*

*Глас д~. Песнь а~. Ирмос:*

Моря чермную пучину, невлажными стопами, древний пешешествовав Исраиль, крестообразными моисеовыма рукама, амаликову силу в пустыни победил есть.

Твоими, о харитино! даровании ум мой облагодательствуй, облагодатившися страданьми священными, священно воспевати тя яко страстоносицу и мученицу, и девством сияющую.

Благодать пресвятаго духа тя одаровавши, радостотворными украси плетеньми, и радость вечнующую наследити укрепи, мужемудренно пострадавшую. (с. 110)

На кресте тя воздвижена, Владыко, разумевши благославная твоя мученица, раны терпит болезненныя укрепляема силою твоею, наше естество укрепившаго.

*Богородичен:*

Село вместительно была еси божественнаго естества, богородительнице чистая: тем харитина любящи тя, девственно вследствовавши тебе, сыну твоему приведеся.

*Песнь г~. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище и утверждение.

Вжегшее твою душу желание божественное, плотская рачения, и лютая врения мук погаси.

Разседшася пред ногами твоими мученическими врага зряще Христовою благодатию, хваления ему приносим.

Крепостию вседетельною враждебную главу сокрушила еси, твоея главы претерпевши, мученице, крепко пожжение.

*Богородичен:*

Едину в женах благословенную тя, чистая, любящи, твоими благими благодатьми, мученица харитина прославися.

*Седален, глас д~. Подобен:*
удивися иосиф:

Облагодатствивши душу твою богоданными добродетельми, просветилася еси истинно мучением твоим, честная, и уневестилася еси творцу твоему, нетленна чистотою пребывши, харитино: тем врага попрала еси, многовидная страдания же, и болезни преодоленно претерпевши. сего ради верою пресвятую твою память торжествуем.

*Слава, и ныне, Богородичен:*

удивися иосиф, еже паче естества зря, и внимаше мыслию, иже на руно дождь, в безсеменном зачатии твоем, Богородице, купину огнем неопалимую, жезл (с. 111) ааронов прозябший, и свидетельствуя обручник твой и хранитель, священником взываше: Дева раждает, и по рождестве паки Дева пребывает.

*Крестобогородичен:*

Дева и агница видевши на кресте без семене из нея агнца рождшагося, и копием прободена, печали уязвена стрелами, вопияше болезненно восклицающи: что новое таинство; како умираеши, иже живота един Господь; темже воскресни, падшаго воздвизая праотца.

*Песнь д~. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Жертву, яко непорочну, к заколению тя, из отеческих, мученице страстоносице, восхитиша рук мучители, отца небеснаго зело возлюбившую.

отроковицам мудрым последствовавши, душевную свещу твою богатно кровьми напоила еси, всеславная: и божественный наследовала еси, мученице радостоименитая, чертог.

Сердце твое, рачением жениховым распаляемо, углие прелести, доблемудренная, пролитием погаси крове, и море многобожия изсуши.

*Богородичен:*

Воплощеннаго родила еси божия слова богородительнице чистая: егоже, харитина, любящи теплейше, огню противоополчися, и многовидным мукам.

*Песнь е~. Ирмос:*

Ты, Господи мой, свет в мир пришел еси, свет святый, обращаяй из мрачна неведения верою воспевающыя тя.

Главы острижением, и углия разжжением оскорбляюще тя, богомудрая, разума твоего крепости никакоже поколебаша. (с. 112)

Гвоздие твое и заколение прообразующи, Господи, разжженых рожнов терплю болезнь, мученица вопияше.

Отторженным рук твоих и ног, дево чистая, ногтем, текущею честною твоею кровию верныя освятила еси, и демонския крове, мир Христоподобно очистила еси.

*Богородичен:*

ум земный твоего паче естества зачатия не может разумети, Мати Дево отроковице: Бога бо родила еси.

*Песнь з~. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

Благодатьми и знамении Христос венча священную твою главу, за негоже пострадати изволила еси, страстотерпице, радости божественныя тезоименитая.

Иону из глубины избавивый, и тебе в морскую пучину вверженую спасает живу, богомудрая: и глубиною кровей твоих врага погрузил есть.

оружием терпения враги умертвила еси, и терпящи зубов всеконечное истерзание, славная, львов безплотных челюсти сломила еси.

*Богородичен:*

Крепость тя обретши, Дево, и утверждение харитина страстотерпица, муки крепко терпит, и радующися во след тебе всех владыце приводится.

*Кондак, глас в~. Подобен:*
Вышних ищя:

Крепким разумом, харитино, душу утверждши верою, борителя врага яве посрамила еси, у Христа предста всеблаженная, червленицу от кровей твоих носящи, и присно со ангелы радуешися, моли за ны страстотерпице.

*Песнь з~. Ирмос:*

В пещи авраамстии отроцы персидстей, любовию благочестия (с. 113) паче, нежели пламенем опаляеми, взываху: благословен еси в храме славы твоея, Господи.

Юныя три отроки от пещи избавивый, спасает от колесе тя, мученице, огневиднаго, благодарственно воспевающую: благословен еси в храме славы твоея, Господи.

С девами свещеносица на небесная восходиши, огненныя свещы крепко, внегда пети, терпела еси благословен еси в храме славы твоея, Господи.

Обличен терпением твоим пребеззаконный, руце связует и нозе, и во глубины вметает тя поющую: благословен еси в храме славы твоея Господи.

Словом твоим божественным безсловесие врагов обличила еси: страстей страстьми, мученице, животворных исполнила еси лишение, благословен еси, зовущи, Боже мой Господи.

*Богородичен:*

Деву едину яко чисту тя и нетленну слово чистое возлюби, и из тебе возсозда воплощаемый, отроковице, всего человека, харитину прославив чудесы.

*Песнь и~. Ирмос:*

Руце распростер даниил, львов зияния в рове затче, огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

Красна добротами твоих язв была еси, и причталася еси, дево нетленна пребывши, красному слову, всечестная, от Девы нас ради воплощенному Христу. емуже вопием: благословите, вся дела господня, Господа.

Всеми борима прилоги мучащих тя, доблественно претерпела еси, колесе паляща лютость, рожнов разжжения, в глубину ввержение, и зубов, честная, и ногтей искоренения, Христа величающи во веки. (с. 114)

Нозе твои добротами болезней, славная, украсистеся, тем на воды ступающи не омокристеся, с тобою пребывающым, дево мученице, славным божиим ангелом, с нимиже вопияла еси: благословите, вся дела господня, Господа.

Чудо удивляющее всяк ум по скончании, како родителю издаде мощи твоя глубина приемшая, яже погребе отечески, сокровищствует благодать о тебе, харитино, царство приим небесное.

*Богородичен:*

Явилася еси превышшая небес, Бога небеснаго порождши, онебесившаго земнородных, пречистая, все смешение, и харитины честную память просветивша, емуже поим: благословите, вся дела господня, Господа.

*Песнь ф~. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Да венцев славы, яко нетленная дево мученице, получиши, всяких мучений вид претерпела еси, веселящися духом, и разума твердостию.

Яко удобреная и красная и богоугодная Дева, яко непобедимая мученица, и владычня невеста непорочная, златовидными крилы к небесным возлетела еси.

Ты, световидная страстотерпице, возсияла еси лучами, мрак лукавствия демонов и страстей отгониши, богоданными ти всегда чудодействы, досточудная.

Радостный твой день веселящися люди совокупляет, твоя доблести воспети, и подвиги и борения, и мужественное страдание, великомученице радостотезоименитая.

*Богородичен:*

Свет нам возсия из утробы неискусобрачныя (с. 115) твоея, Дево: егоже сияньми озарившися божественно, свет бысть радости тезоименитая, богородительнице неискусобрачная.

*Служба святителей, петра, алексиа, ионы, филиппа и ермогена, митрополитов московских, и всея россии чудотворцев.*

*Вечер, на малей вечерни, на*
Господи, воззвах, *стихиры, глас и~. Подобен: О*
преславнаго чудесе!

Святителие отцы всечестнии, * петре, алексие, ионо, филиппе, и ермогене, * слепым даете свет, * болящым исцеления, и хромым хождение, * милостивно преклоняющеся, * приходящым с верою к храму вашему, * и просящым помощи вашея: * вас бо заступники и предстатели и хранители, * вернии вси обретохом.

*Дважды.*

Святителие отцы преблаженнии, * петре, алексие, ионо, филиппе и ермогене, * добродетельми вшедше яко на колесницу, * к Богу востекосте, * победныя приемлюще почести, * яко милоть нам телеса ваша положена во гробе, святителие, остависте, * источати исцеления, * и прогонити духи лукавыя: * темже блажим вас, прехвальнии.

Ликом святительским сочетастеся, * постническим житием украсившеся, * петре, алексие, ионо, филиппе и ермогене * ныне в небесных живете веселящеся, * идеже предстоите Христу, * со ангелы ликовствующе, * светом божественным обожаеми, * поминайте выну блажащих вас на земли, * и пречестное ваше творящих празднество. (с. 116)

*Слава, глас з~:*

Возсия солнцеобразно святителей Христовых память, верных, сердца разумно просвещающи, юже мы светло совершающе днесь молебно возопием: радуйтеся, пастырие и учителие, Христоименитым людем российския земли, радуйтеся, церковное украшение, архиереев доброта, монахов похвала, святителие Христовы, петре, алексие, ионо, филиппе и ермогене Христа Бога молите спастися душам нашым.

*На стиховне стихиры, глас в~. Подобен:*
Доме евфрафов:

Дом духовный, * поспешением благодати, * петр явися. * темже ныне сошедшеся, * того воспоим.

*Стих:*
Священницы твои облекутся в правду, и преподобнии твои возрадуются.

Святителем похвала, * и священником слава, * правило монашествующым, * алексие святе, * радуйся, церкве утверждение.

*Стих:*
Честна пред Господем смерть преподобных его.

Храм всесветел * трисолнечныя зари сый, * озаряеши душы * питающихся словесы * твоими, ионо.

*Стих:*
уста праведнаго поучатся премудрости, и язык его возглаголет суд.

Дом духа святаго * был еси, благодатию * исполнен божественных учений: * имиже напаяеши мир, премудре филиппе.

*Слава, глас тойже:*

Граде москва, сердце руси православныя, граде великих святителей, красуйся новым чудотворцем ермогеном.

*И ныне, Богородичен:*

Радуйся, Богородице Дево: радуйся, похвало всей вселенней: радуйся, чистая Мати Богу благословенная.

*На велицей вечерни,*
Блажен муж:

*На*
Господи, воззвах, *стихиры, глас д~. Подобен:*
Яко добля:

Яко звезды многосветлыя * утверждени прехвальнии, * мир украсисте, всечестнии, * и сей лучами (с. 117) просвещаете: * догматы благоверия, * и ереси тму отгоните святителие. * молитеся от тли и бед избавитися, * верою творящым всечестную память вашу.

Сиянии духовными * просветивше вселенную, * светодательная солнца явистеся, * яко лучы велений, * во вся концы простирающе, * верных сердца просвещаете, * треблаженнии, * отгоняще тму ересей, богоносцы, * силою от Девы возсиявшаго.

Апостолом равнопроповедателие, * святителем единомудреннии, * постником сподвижницы, * пастырие суще избраннии, * милости благоутробнии подателие, * российстии первопрестольницы, * достойно восхваляем вас, святителие, * ангелом собеседницы, * и молитвенницы о душах наших.

*Ины стихиры, глас з~. Подобен:*
Все отложше:

Воистинну священнейшии и богоноснии, * явльшеся помазание * божественное святии, * святым духом обложени, * и светло всегда входяще, славнии, * во святая святых, * и светлостьми богоначальными * облистаеми благодатию, * и поучающеся спасительным тайнам, * яко священнотайныя суще первопрестольницы российстии, * со дерзновением молитеся * о душах наших.

Житие ваше просия * добродетельными блистаньми, * и верныя просветисте, * прелести бурю развеясте * поистинне явистеся светозарное солнце, * священноначальницы всеблаженнии, * вселистеся, идеже свет сияет невечерний, * сынове дне благодатию святаго духа бывше. * и тем вашу память божественную, * и светоносный праздник совершаем, * и веселящеся вас ублажаем.

Нощь потребльше еретическую всю, * священноночальницы всемудрии, * петре, и алексие, и ионо, филиппе и ермогене, * (с. 118) блистаньми духовными просвещаеми, * и верным всем, славнии, * помышления озаривше благодатию, * и Троицу несозданную славити научивше: * тем светозарную вашу память, * совершающе радостно, просим: * молитеся Христу преблагому Богу * неотступно, всехвальнии, * о душах наших.

*Слава, глас з~:*

Человецы божии, и вернии раби, служителие господни, мужие желания, сосуди избраннии, столпи и утверждение церкве, царствия наследницы, не премолчите, еже о нас вопити ко Господу.

*И ныне:*
Кто тебе не ублажит:

*Вход, прокимен, дне. Притчей чтение.*

[Глава г~] Память праведнаго с похвалами, и благословение господне на главе его. Блажен человек, иже обрете премудрость: и смертен, иже уведе разум. Лучше бо сию куповати, нежели злата и сребра сокровища. Честнейшая же есть камений многоценных: все же честное недостойно ея есть. Долгота бо дней, и лета живота в деснице ея: в шуице же ея богатство и слава: от уст ея исходит правда, закон же и милость на языце носит. [Глава и~] Послушайте убо мене, о чада! честная бо реку: и блажен человек, иже пути моя сохранит: исходи бо мои, исходи живота, и уготовляется хотение от Господа. Сего ради молю вас, и предлагаю мой глас сыновом человеческим: яко аз премудрость устроих, совет и разум и смысл аз призвах. Мой совет и утверждение, мой разум, моя же крепость. Аз мене любящыя люблю, ищущии же мене обрящут благодать. Разумейте убо, незлобивии, коварство, ненаказаннии же, прилагайте сердца. Послушайте мене и паки, честная бо реку: и отверзу от устен (с. 119) правая, яко истине поучится гортань мой, мерзски же предо мною устны лживыя. С правдою вси глаголы уст моих: ничтоже в них стропотно, ниже развращенно. Вся права суть разумевающым, и проста обретающым разум. Научаю бо вас истине, да будет о Господе надежда ваша, и исполнитеся духа.

*Премудрости соломони чтение.*

[Глава и~] уста праведнаго каплют премудрость: устне же мужей мудрых ведят благодать. уста мудрых поучатся премудрости, правда же избавляет их от смерти. Скончавшуся мужу праведну, не погибнет надежда. Сын бо праведен раждается в живот, и во благих своих плод правды об\ъимет. Свет праведным всегда, и от Господа обрящут благодать и славу. Язык мудрых добрая свесть, и в сердце их почиет мудрость. Любит Господь преподобныя сердца, приятни же ему вси непорочнии в пути. [з~] Мудрость господня просвещает лице разумнаго. Постигает бо желающыя ю, прежде даже разумети ю: и удобь узрится от любящих ю. утреневавый к ней, не утрудится: и бдяй ея ради, вскоре без печали будет. Яко достойных ея сама обходит ищущи, и во стезях ея является им благоприемне. Мудрости никогдаже одолеет злоба. Сих ради и рачитель бых доброты ея: и возлюбих ю, и поисках от юности моея: и взысках невесту привести себе, яко всех Владыка возлюби ю: таинница бо есть божия хитрости, и обретательница дел его. Труды ея суть добродетели: целомудрию же и разуму та учит, правде и мужеству, ихже потребнее ничтоже есть в житии человеком. Аще же и многаго искусства желает кто, весть древняя, и быти (с. 120) хотящая разсмотрит: свесть извития словес, и разрешения гаданий: знамения и чудеса проразумеет, и сбытия времен и лет: и всем советник есть благ, яко безсмертие есть в ней, и благославие во общении словес ея. [ф~] Сего ради беседовах ко Господу, и помолихся ему, и рех от всего сердца моего: Боже отцев и Господи милости, сотворивый вся словом твоим, и мудростию твоею устроивый человека, да владеет бывшими от тебе тварьми, и да управляет мир в преподобии и правде, даждь ми твоих престолов приседящую премудрость, и не отлучи мене от отрок твоих, яко аз раб твой, и сын рабыни твоея. Посли ю с небес от святаго жилища твоего, и от престола славы твоея, да сущи со мною научит мя, что благоугодно есть пред тобою: и наставит мя в разум, и сохранит мя в славе своей. Помышления бо смертных вся боязлива, и погрешительна умышления их.

*Премудрости соломони чтение.*

[Глава д~] Похваляему праведнику, возвеселятся людие: Безсмертие бо есть память его, яко от Господа познавается, и от человек: и угодна Господеви душа его. [з~] Возлюбите убо, о мужие, мудрость, и поживете: восхощите ея, и наказани будете: начало бо ея любы и соблюдение закона. Почтите премудрость, да во веки царствуете. Возвещу вам, и не скрыю от вас таин божиих: яко той мудрости наставник есть, и мудрых исправитель, и всякому смыслу и делу хитрец. И всем смыслом научит мудрость: есть бо в ней дух разумен и свят, и сияние света присносущнаго, и образ благости божия. тая други божия и пророки устрояет: (с. 121) благолепнейши же есть солнца, и паче всякаго сотворения звезд: свету сосуждаема, обретается первейши. Тая угождающих ей от болезни избави, и настави на стези правыя. Даде им разум имети свят, и сохрани я от ловящих, и подвиг крепок подаде им. Да разумеют вси, яко сильнее всего есть благочестие. И никогдаже преможет злоба мудрости, ниже прейдет злыя обличающи суд. Рекоша же в себе, помысливше неправедно: насильствуем праведному, и не пощадим преподобства его, ни усрамимся седин старости многолетны. Будет бо нам крепость закон: и уловим праведнаго, яко неугоден нам есть, и противится делом нашым, и поносит нам отпадение закона, и обличает нам согрешения наказания нашего. Возвещает нам разум имети божий, и отрока господня себе именует. Бысть нам на обличение помышлений наших, и тяжек нам есть и видимь: яко неподобно иным житие его, и изменены стези его. В поругание вменихомся ему: и удаляется от путей наших, яко от нечистот: и блажит последняя праведных. увидим убо, аще словеса его истинна суть, искусим, яже сбываются ему. Руганием и мукою истяжем его: да разумеем кротость его, и искусим беззлобство его: смертию без\ъобразною осудим его: будет бо посещение от словес его. Сия помыслиша, и прельстишася: ослепи бо я злоба их, и не разумеша таин божиих, и не разсудиша, яко ты еси Бог един, живота имеяй и смерти власть: и спасаяй во время скорби, и избавляяй от всякаго зла. Щедр и милостив, и даяй преподобным своим благодать, и своею мышцею гордым противляяйся. (с. 122)

*На литии стихиры, глас в~:*

Приидите, верных собори, псаломски восплещем руками, печальным утешителей, о грешных ко Господу молитвенники, иже вси везде теплых предстателей воспевающе, святителей, петра, алексиа, иону, филиппа и ермогена, похвалу земли российстей, и всего священства украшение, реки милости воистинну, божественнаго Христова смирения ревнителей, подающаго миру велию милость.

Имеюще дерзновение ко Господу, пастырие всесвященнии и святителие, верным утвержение, иже любовию творящым всечестную память вашу, молите, избавитися всякаго обстояния, и варварскаго нахождения, ко владыце вашими молитвами.

Разумнии церковнии светильницы, Троице поборницы, российстии первопрестольницы, мглу прелести отгнавше, и православия светом мир просветивше. темже и сподобистеся божественней славе быти причастницы: молитеся Христу Богу непрестанно, даровати нам велию милость.

*Слава, глас е~:*

Вострубим трубою песней, взыграим празднественная, и ликовствуим радующеся, в молебное торжество мудрых священноначальник, вернии люди да стекутся, и церкве Христовы светильником восплещут в песнех. пастырие и учителие добраго пастыря, сих мудрых священнотаинник сошедшеся восхвалим, светильники светозарныя, светоприемныя свещы, столпы церковныя, веры крепкая основания, ластовицы, божественную весну провозвещающыя спасения, трубы мусикийски возглашающыя, песньми божественными восхваляюще, сице рцем: святии чудотворцы, петре, алексие, ионо, филиппе и ермогене, скоро предварите, и избавите нас от (с. 123) нахождений иноплеменных, и междоусобныя брани, и спасите стадо свое молитвами вашими.

*И ныне, Богородичен:*

Вострубим трубою песней: преклоншися бо свыше всецарица Мати Дева, благословеньми венчавает воспевающих ю. вернии люди да стекутся, и царице да восплещут в песнех, царя рождшей, иже смертию одержимыя первее, разрешити человеколюбно благоизволившаго. пастырие и учителие, добраго пастыря пречистую матерь сошедшеся восхвалим, свещник златозарный, светоносный облак, небес пространнейшую, одушевленный же кивот, огнезрачный владычень престол, манноприемную златую стамну, заключенную слова дверь, всех Христиан прибежище, песньми богогласными похваляюще, сице рцем: палато слова, сподоби смиренных нас небеснаго царствия: ничтоже бо невозможно ходатайству твоему.

*На стиховне стихиры, глас в~:*

Киими песненными добротами воспоем Христовых святителей, евангелию проповедников светлейших, церковных хранителей, и заступников земли российстей, наставников ко свету богоразумия, ихже молитвами Христос врагов шатания низложи, имеяй велию милость.

*Стих:*
Честна пред Господем смерть преподобных его.

Киими бодренными устнами похвалим богомудрых святителей, Христове церкви светлое украшение, священства венцы, благочестия управление, источников божественных исцелений неисчерпаемых, пролитие дарований духовных, реки многих чудес, землю российскую веселящыя течением, петра, алексиа, иону, филиппа и ермогена (с. 124) отечеству теплыя пособники; ихже ради Христос врагов шатания низложи, имеяй велию милость.

*Стих:*
Священницы твои облекутся в правду, и преподобнии твои возрадуются.

Киими украшенными гласы воспоем святители, дивныя в чудесех, петра, алексиа, иону, филиппа и ермогена, освященныя от пелен, столпи церкве неподвижимыя, безплотным сожители, правды исправление, обидимым заступники, немощным врачи безмездныя; ихже ради дарова Христос церквам соединение, мир и велию милость.

*Слава, глас г~:*

Святителие всечестнии, преблаженнии отцы и чудотворцы, угодницы Христовы, российстии первопрестольницы, петре, алексие, ионо, филиппе и ермогене: иже пророческим житием просиявше, апостольских сподобистеся даров, спасу служаще со ангелы непрестанно, молите избавитися нам от всякаго прегрешения, и душам нашым подати мир и велию милость.

*И ныне, Богородичен. Тропарь, глас д~:*

Первопрестольницы российстии, истиннии хранителие апостольских преданий, столпи непоколебимии, православия наставницы, петре, алексие, ионо, филиппе и ермогене, Владыку всех молите, мир вселенней даровати, и душам нашым велию милость.

*Слава, и ныне, Богородичен.*

*На утрени, на*
Бог Господь, *тропарь тойже.*

*По а~-м стихословии, седален, глас е~. Подобен:*
Собезначальное слово:

Яко царское украшение церкве, святителей господних восхвалим, преданием сокровище неоскудеемо: сими бо тии наказаша нас Троицу чести святую, соединену убо существом, разделену же впостасьми.

*Дважды.*
(с. 125)

*Слава, и ныне, Богородичен:*

Пресвятая Дево, помилуй нас прибегающих верою к тебе милосердой и просящих теплаго твоего заступления: можеши бо яко блага вся спасти, яко сущи Мати Бога вышняго, матерними твоими молитвами, присно об\ъемлющи богорадованная.

*По в~-м стихословии, седален, глас г~. Подобен:*
Божественныя веры:

Столпы бысте церкве, и богатство некрадомое благочестия, явилися есте богословеснии святителие, в безстрастии осияли есте житие свое, и троическая из\ъяснисте учения повелений, отцы преподобнии, Христа Бога молите о спасении душ наших.

*Дважды.*

*Слава, и ныне, Богородичен:*

Божественнаго естества неотлучся, плоть быв во чреве твоем, но Бог вочеловечся и пребысть, иже по рождестве матерь тя Деву, яко прежде рождества сохранив всенепорочну, един Господь: того прилежно моли, даровати нам велию милость.

*По Хвалите имя господне: Величание:*

Величаем вас, святители Христовы, петре, алексие, ионо, филиппе и ермогене, и чтем святую память вашу: вы бо молите за нас Христа Бога нашего.

*псалом избранный:*
услышите сия вси языцы:

*По полиелеи седален, глас д~:*

Премудрии учителие вселенней, иже Бога славяще словесы и делы на земли, да возвеличатся днесь, яко спасения всем нам подателие.

*Дважды.*

*Слава, и ныне, Богородичен:*

Предстательнице нератная богородительнице, и молитвою готовая притекающым к тебе, от бед мя избави, и не презри мене, всех заступление. (с. 126)

*Таже степенна, а~ антифон д~-го гласа. Прокимен:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Всякое дыхание: Евангелие иоанна, зачало л~з. По н~-м псалме стихира, глас з~:*

Божественная благодать осеняет всечестныя раки мощей ваших, преблаженнии. темже и в воню мира чудес ваших притекающе, недугом исцеления почерпаем: но, о святителие Христовы, петре, алексие, ионо, филиппе и ермогене! Христа Бога молите о душах наших.

*Канон Богородице со ирмосом на з~: И святителей, на и~.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Многими содержими напастьми, к вам прибегаем, спасение получити, о велицыи святителие, петре, алексие, ионо, филиппе и ермогене! от лютыя нужды и бед спасите нас.

Страстей прилози, и многия печали и беды погубляют мою душу: умирите, святии святителие к Богу вашими молитвами, и от печали на веселие преложите.

Спаса Христа молите, велицыи чудотворцы и избраннии, петре, алексие, ионо, филиппе и ермогене, избавитися нам от бед и скорбей, и варварскаго нахождения, вашими молитвами.

*Богородичен:*

В скорби ны и болезни сущя, посещения божественнаго и промышления, еже от тебе, сподоби, о Богомати владычце!

*Катавасиа:*
Отверзу уста моя.

*Песнь г~. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Заступницы и покровителие граду москве, вы есте по (с. 127) Бозе, божии угодницы, направите нас на пристанище спасения: вы бо есте верным ограждение.

Молим вас, святии чудотворцы, петре, алексие, ионо, филиппе и ермогене, душевное смущение, и печали бурю разорити нам, и тишину подати, к Богу вашими молитвами.

Благороднейшии и благим подражателие бывше, от Бога чудесы обогатившеся, всем помогайте, молящеся Богу, вас прославляющему своя угодники.

*Богородичен:*

Лютыми недуги, и болезненными тяжкими варварскими находы истязаемым, Дево Богородице, ты нам помози, и печаль на радость преложи.

*Седален, глас д~:*

Прострите вашя длани, святии отцы, ко владыце, имиже добре потрудистеся, и Богу угодисте, и требующым неоскудно подасте, и устне ваша на молитву отверзите, имиже Бога славословисте, и люди на богоразумие настависте. ускорите убо на помощь нашу, и от находящих на нас бед и зол, и всякия нужды избавите нас вашими молитвами к Богу.

*Дважды.*

*Слава, и ныне, Богородичен:*

Дево всенепорочная, яже пресущнаго Бога рождшая, со святители того непрестанно моли, оставление прегрешений, и исправление жития дати нам прежде конца, верою и любовию поющым тя по долгу, едина всепетая.

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Страстей моих смущение, и многих бед нахождения бурю утишити, молитеся, святии отцы, к Богу вашими молитвами. (с. 128)

Милосердия бездну прострите нам, святии отцы, призывающым вас на помощь: яко милосердаго Бога имате, послушающа ваших молитв.

Надежду имуще вас, святии отцы, петре, алексие, ионо, филиппе и ермогене, и яко стену недвижиму к Богу нашя молитвы, зол и всех бед избавляемся.

*Богородичен:*

Исцели, чистая, душевныя нашя немощи, и страсти телесныя: поспеши, госпоже, здравие подати молитвами твоими.

*Песнь е~. Ирмос:*

Просвети нас повелении твоими, Господи, и мышцею твоею высокою, твой мир подаждь нам, человеколюбче.

Исполните, святии отцы, веселия живот наш, избавляюще нас варварскаго нахождения, и междоусобныя брани.

Избавите нас от бед, святии чудотворцы, яко предстателие теплии, и молитвенницы о душах наших.

Разрушите мглу прегрешений моих, и безместных деяний, вашими к Богу молитвами.

*Богородичен:*

Яко стену нерушиму, и пристанище стяжахом, и душам тя совершенное спасение, и пространство в скорбех, о владычце! ныне нас от страстей и бед спаси.

*Песнь з~. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Смерти и тли и варварскаго пленения избавите, и огненнаго запаления свой град сохраните, к Богу вашими молитвами.

Заступники вас вемы, и твердыя хранители граду (с. 129) нашему, святителие господни: тем к вам прибегающе, милость приемлем, и бед избавляемся.

Яко стену и пристанище стяжахом вас, святии чудотворцы, и пространство в скорбех, подтверждение и спасение душам нашым.

*Богородичен:*

Заступницу тя живота вем, и хранительницу тверду, девице, напастей решащу молвы, и налоги бесов отгоняющу: и молюся всегда страстей мя избавити, всенепорочная.

*Кондак, глас г~. Подобен:*
Дева днесь:

Во святителех благочестно пожисте, и люди к богоразумию настависте, и добре Богу угодисте: сего ради от него нетлением и чудесы прославистеся, яко ученицы божия благодати.

*Икос:*

Первозваннаго наместницы, и российстии первопрестольницы, велицыи светильницы петре, алексие, ионо, филиппе и ермогене: Троице поборницы, православию наставницы, в мире благочестно пожисте, и учением своим вселенную просветисте. сего ради царствию небесному наследницы бысте, нетлением и чудесы прославистеся, яко ученицы божия благодати.

*Песнь з~. Ирмос:*

*От*
иудеи дошедше, отроцы в вавилоне иногда, верою троическою пламень пещный попраша, поюще: отцев Боже, благословен еси.

Наше спасение, якоже восхотел еси, Cпасе, устроити, прославляеши твоя угодники чудесы, вопиющыя ти: отец наших Боже, благословен еси.

Волителя милости, егоже роди Мати, молите, святии Христовы святителие, петре, алексие, ионо, филиппе и ермогене, избавити нас от прегрешений, и бед, и зол, зовущих: отец наших Боже, благословен еси. (с. 130)

Сокровище спасения, и источник исцеления, наставницы покаяния вы есте, божии угодницы, вопиющым: отец наших Боже, благословен еси.

*Богородичен:*

Сокровище спасения, и источник нетления тебе рождшую, и столп утверждения, и дверь покаяния вопиющым показа: отец наших Боже, благословен еси.

*Песнь и~. Ирмос:*

Царя небеснаго, егоже поют вои ангельстии, хвалите и превозносите во вся веки.

Помощи вашея требующыя не презрите, святии отцы и наставницы православия, поющыя и превозносящыя Христа во веки.

Неможение душ наших исцеляете, и от телесных болезней возставляете вопиющих, и превозносящих Христа во веки.

Исцелений богатство источаете к вам притекающым божиим угодником, и верно поющым и превозносящым Христа во веки.

*Богородичен:*

Напастныя ты прилоги отгоняеши, и страстныя находы, Дево: яко да тя поем, и превозносим чистую во веки.

*Песнь ф~. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

Точения слез не презрите, молим вас, святии отцы, петре, алексие, ионо, филиппе и ермогене, всем утешение подати блажащым вас.

Радости сердца наша исполните, вашими к Богу молитвами, святии отцы, и заступницы теплии.

Светильницы пресветлии, Троицы поборницы, петре, алексие, ионо, филиппе и ермогене, труды и подвиги вашими, (с. 131) мрак неведения отгоняшеся, благоверно вас ублажающих.

*Богородичен:*

Света твоего зарями просвети, Дево, мрак неведения отгоняющи, и лютых бед спасающи, иже благоверно Богородицу тя исповедающих.

*Светилен:*

Светозарныя светильники, паче солнечных лучь, от светоначальныя Троицы, и трисолнечныя единицы, паче естества смешены, богоносныя восхвалим отцы.

*Дважды.*

*Богородичен:*

Тебе песньми немолчными ублажаем, Дево, яже от Троицы единаго во чреве приемши, Богородице, божественными руками пресущное слово носивши, непреложно и неизменно.

*На хвалитех стихиры на д~, глас и~. Подобен: О*
преславнаго чудесе!

Имеяй душу милостиву, * и чист помысл, и сердце несмущенно, * и веру непорочну, * и любовь нелицемерну, * учительство изрядно, * и святительства достоинство, * и ныне ликом святителей сопричтался еси на небесех. * сего ради почитаем тя, святителю петре, * священными песньми благочестно вси ублажаем.

О пречестный отче, * досточудне премудре алексие, * ты иноческим житием Богу угодил еси. * тя Бог прежде избра от юности * пастыря овцам словесным, и учителя велика: * ты священником наказатель явился еси, * и всей стране российстей звезда пресветлая, * осиявающи чудесы всех, * верою припадающих к раце мощей твоих. * тем первосвятителей лик тя восприят: * с нимиже молися, * прося стаду твоему грехов оставление.

отче ионо богомудре святителю, * ты измлада Христа возлюбив, * и того любви прилепился еси, * и от него (с. 132) пресвятаго духа * божественными зарями сердце твое просветив, * световиден воистинну был еси. * темже иже ко храму твоему притекающыя, * прошения ко спасению сподоби, * и моли Христа Бога, спасися душам нашым.

Течение совершил еси, * и веру соблюл еси, * святителю блаженне филиппе: * сего ради Христос тя венча светлым венцем правды * и украси твое исповедание, досточудне. * тем небесное наследие прием, * спасу молися о воспевающих память твою.

*Глас з~:*

Сотворите в песнех суд написан: слава сия будет великому ермогену, той бо есть православия ревнитель и всея руси хранитель, яко орел, птенцы своя покрываяй.

*Глас и~:*

О пречестнии досточуднии отцы, петре, алексие, ионо, филиппе и ермогене! *порученный вам талант умноживше, * радости сподобистеся Господа своего, * и ныне предстоите с лики святителей, * украшени благодатию божественнаго сияния. * темже верою и любовию * пресветлую вашу память восхваляем, * Христа величающе, * прославльшаго своя угодники.

*Слава, глас з~:*

Добрии раби, блазии и вернии, и добрии делатели винограда Христова, вы тяготу дневную понесли есте, и данный вам талант возрастивше, и по вас пришедшым не завидевше. темже и дверь небесная вам отверзеся, внидите в радость Владыки Христа, молящеся о нас, святии учителие.

*И ныне:*
Богородице, ты еси лоза истинная:

*На литургии, Блаженна, песнь г~-я и з~-я. Прокимен:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Апостол ко евреем, зачало тл~е. Аллилуиа:*
Священницы твои облекутся в правду, и преподобнии твои возрадуются. *Стих:*
Внидем в селения его: *Евангелие матфеа, зачало а~и. Причастен:*
Радуйтеся, праведнии:

