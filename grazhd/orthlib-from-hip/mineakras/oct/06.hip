<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 133)

*Месяца тогоже в з~-й день.*

*Святаго и славнаго апостола фомы.*

*На вечерни поем,*
Блажен муж, *а~ антифон.*

*На*
Господи, воззвах, *стихиры, на и~, глас д~. Подобен:*
Яко добля:

Ребру прикоснувся, * всеблаженне, владычню, * добрых постигл еси крайнейшее: * яко бо губа воды оттуду почерпл еси * источник благих, * и жизнь вечную, * и напоил еси изсохшая сердца неведением, * божественнаго боговедения * источая догматы.

*Трижды.*

Верным неверствием твоим, * верных известил еси, * яко Бога и Господа всея твари, * начен богословити, * плоть понесшаго нас ради земных, * и крест же и смерть претерпевшаго, * и пронзение гвоздей, * и вопием ребр прободение, * от нихже жизнь почерпаем.

*Трижды.*

Фома чудный * источник отверзе догматов, * Владыко богомудрым: * ребру бо прикоснувся твоему, * сугубу действу, * существы сугубыми подобно научився и возопи: * ты Бог мой еси и Владыка, * ты и Господь славы, * мене ради плоть быв.

*Дважды.*

*Слава, глас з~:*
Студитово:

Яко слуга слова, и неизреченнаго воплощения его, глубину мудрости почерпл еси, фомо апостоле: тростию бо креста, возводя из глубины прелести, душы уловил еси. отнюдуже мрежею твоих догматов всю просветил еси вселенную, и светом знания индиан (с. 134) помраченныя душы просветил еси. тем славы Христовы светло наслаждаяся, того моли помиловати душы нашя.

*И ныне, Богородичен:*
Кто тебе не ублажит:

*Вход. Прокимен дне. Чтения три.*

*От соборнаго послания иоаннова чтение.*

[Глава а~] Еже бе исперва, еже слышахом, еже видехом очима нашима, еже узрехом, и руки нашя осязаша, о словеси животнем: и живот явися, и видехом, и свидетельствуем, и возвещаем вам живот вечный, иже бе у отца, и явися нам: еже видехом и слышахом, поведаем вам, да и вы общение имате с нами: общение же наше со отцем и с сыном его Иисусом Христом. И сия пишем вам, да радость ваша будет исполнена. И сие есть обетование, еже слышахом от него, и поведаем вам, яко Бог свет есть, и тмы в нем несть ни единыя. Аще речем, яко общение имамы с ним, и во тме ходим, лжем, и не творим истины: аще же во свете ходим, якоже сам той есть во свете, общение имамы друг ко другу, и кровь Иисуса Христа, сына его, очищает нас от всякаго греха.

*От соборнаго послания иаковля чтение.*

[Глава а~] Иаков, Богу и Господу Иисусу Христу раб, обеманадесяте коленома, иже в разсеянии, радоватися. Всяку радость имейте, братие моя, егда во искушения впадаете различна: ведяще, яко искушение вашея веры соделовает терпение: терпение же дело совершенно да имать, яко да будете совершени и всецели, ни в чемже лишени. Аще же кто от вас лишен есть премудрости, да просит от дающаго Бога всем нелицеприемне, и не поношающаго, и дастся ему. Да просит же верою, ничтоже (с. 134) сумняся: сумняйся бо уподобися волнению морскому, ветры возметаему и развеваему. Да не мнит бо человек он, яко приимет что от Бога. Муж двоедушен, неустроен во всех путех своих. Да хвалится же брат смиренный в высоте своей: богатый же во смирении своем, зане якоже цвет травный мимоидет: возсия бо солнце со зноем, и изсуши траву, и цвет ея отпаде, и благолепие лица ея погибе: сице и богатый в хождении своем увядает. Блажен муж, иже претерпит искушение, зане искусен быв, приимет венец жизни, егоже обеща Бог любящым его.

*От соборнаго послания иудина чтение.*

[Глава а~] Иуда Иисусу Христу раб, брат же иакову, сущым о Бозе отце освященным, Иисус Христом соблюденным званным: милость вам, и мир, и любы да умножится. Возлюбленнии, всяко тщание творя писати вам о общем спасении вашем, нужду воз\ъимех писати вам, моля подвизатися о преданней вере святым единою. Привнидоша ко нецыи человецы, (древле пред\ъуставленнии на сие осуждение,) нечестивии, Бога нашего благодать прелагающии в скверну, и единаго Владыки Бога, и Господа нашего Иисуса Христа отметающиися. Воспомянути же вам хощу, ведущым и вам единою сие, яко Господь люди от земли египетския спасе, последи неверовавшыя погуби: аггелы же не соблюдшыя своего начальства, но оставльшыя свое жилище, на суд великаго дне, узами вечными под мраком соблюде. Якоже содома и гоморра, и окрестныя их грады, подобным им образом преблудившя, и ходившя в след плоти иныя, предлежат в показание огня вечнаго (с. 136) суд под\ъемше. Вы же, возлюбленнии, поминайте глаголы преждереченныя от апостол Господа нашего Иисуса Христа: зане глаголаху вам, яко в последнее время будут ругатели, по своих похотех ходяще и нечестиих. Сии суть отделяюще себе (от единости веры, и суть) телесни, духа не имуще. Вы же, возлюбленнии, святою вашею верою назидающе себе, духом святым молящеся, сами себе в любви божией соблюдайте, ждуще милости Господа нашего Иисуса Христа, в жизнь вечную. И овех убо милуйте разсуждающе: овех же страхом спасайте, от огня восхищающе. обличайте же с боязнию, ненавидяще и яже от плоти оскверненую ризу. Могущему же сохранити вы без греха, и без скверны, и поставити пред славою своею непорочных в радости, единому премудрому Богу и спасу нашему, Иисусом Христом Господем нашим, слава и величие, держава и власть, прежде всего века, и ныне, и во вся веки. аминь.

*Аще настоятель изволит пети литию: стихира храма, и апостола, глас д~. Подобен:*
Яко добля:

Тростию благодати, * от глубины суетства * человеки извлекл еси, досточудне, * учителя манием * повинувся, фомо, * просвещшаго по всему твое разумение, * и апостола, и честна богоглагольника, * тя, всеблаженне, показавша, * того непостижимаго божества.

Духа сияние на тя сниде * во огненне виде, * и тя блаженне, божественное приятелище содела, * скоро отгоняща безбожия мглу, * и мир просвещающа * сиянием всемудрых твоих словес, * тайноглагольниче, * апостолов украшение, * Христов самовидче блаженне.

Молниями проповедания, * во тме седящыя * неведения, славне, просветив, * показал еси сыны * Владыки (с. 137) и Бога веры ради. * егоже страстем ревновал еси и смерти, * и славы был еси наследник, * яко мудр и богоглаголив, * яко ученик истины.

*Слава, глас в~:*

Оставив земная, последовал еси Христу, и знаменався дохновением святаго духа, послан быв от него в языки погибшыя, обращати человеки во свет богознания, апостоле фомо, и скончав подвиги божественныя твоея страсти и мук различных, душу твою Христу предал еси: того моли, всеблаженне, даровати нам велию милость.

*И ныне, Богородичен:*

Все упование мое на тя возлагаю, Мати божия, сохрани мя под кровом твоим.

*На стиховне стихиры, глас д~. Подобен:*
Дал еси знамение:

Якоже бисера тя, * из пучины из\ъят мирскаго смущения * Христос человеколюбец, * тобою обогатив обнищавшыя, * и нищетою лютых одержимыя, * фомо апостоле. * тем тя ублажаем, * и всепразднственную память твою во хвалении славим, * благочестно тя почитающе.

*Стих:*
Во всю землю изыде вещание их, и в концы вселенныя глаголы их.

Индийскую просветил еси всю землю, священнейше, * и боговидче апостоле: * просветив бо вся, * сыны соделал еси света и дне * тех в дусе, мудре. * идольския же храмы низложив, * воздвигл же еси благодатию, * Бога в славу и хвалу, церкви, блаженне * молитвенниче о душах наших.

*Стих:*
Небса поведают славу божию, творение же руку его возвещает твердь.

Рукою любопытною * божественныя ребра испытав, * и гвоздей язвы, * яже безсмертный нас ради под\ъят, * (с. 138) и неверие преложив радостне во благоверие, * фомо, возопил еси: * ты еси Бог и Господь, * и тя славлю человеколюбче, * страстьми источившаго верным безстрастие.

*Слава, глас з~. Анатолиево:*

Божественныя видя Христовы мудрости, умный показался еси кратир таинственно, фомо апостоле, в немже верных душы веселятся: божественною бо мрежею духа люди возвлекл еси из глубины отчаяния. темже о сиона яко река благодати изшел еси, твоя источающая божественныя догматы во всю тварь. тем Христовым страстем подобяся, в ребра прободен был еси, во мрак вшед нетления: того моли спастися душам нашым.

*И ныне, Богородичен:*
Богородице, ты еси лоза: *Тропарь, глас г~:*

Апостоле святый фомо, моли милостиваго Бога, да прегрешений оставление подаст душам нашым.

*Или сей, глас в~:*

ученик Христов быв, божественнаго собора апостольскаго сопричастник: неверствием бо Христово воскресение известив, и того пречистую страсть осязанием уверив, фомо всехвальне: и ныне нам проси мира и велия милости.

*Слава, и ныне, Богородичен:*

*На утрени на*
Бог Господь, *тропарь дважды. Слава, и ныне, Богородичен воскресн. По а~-й стихологии седален, глас е~. Подобен:*
Собезначальное слово:

Апостола вси и ученика Христова восхвалим песньми в память его: боголепно бо наша помышления, той язвы гвоздей осязав, известную веру изыскав, утверди в мире, и молит Cпаса, помиловатися душам нашым.

*Дважды.*
(с. 139)

*Слава, и ныне, Богородичен:*

Из тебе воплощеннаго Бога и Господи, нас ради истлевших согрешеньми, того моли присно, ущедрити ны, и отвратити ярость и гнев его, чистая, от вопиющих верою непрестанно величия твоя, благодатная.

*По в~-й стихологии седален, глас д~. Подобен:*
Вознесыйся:

Осязав ребра спасова, и почерп от них божий разум, славне апостоле, земныя привлекл еси неверием твоим верныя на веру: копиями же бодомь по всему телу, просвещаеши всех душы, похваляющих святое успение твое.

*Дважды.*

*Слава, и ныне, Богородичен:*

Надеждо непостыдная надеющихся на тя, едина рождшая паче естества плотию Христа Бога нашего: того со святыми апостолы моли, подати вселенней очищение прегрешений, и всем нам прежде конца жития исправление.

*По полиелеи седален, глас г~. Подобен:*
Божией вере.

Божия духа светозарением тму разрушил еси многобожия, и верных сердца просветил еси, воспев спасенная повеления, апостоле фомо премудре: Христа Бога моли, даровати нам велию милость.

*Дважды.*

*Слава, и ныне, Богородичен:*

Кийждо идеже спасается, тамо праведно и притекает: и кое иное таковое прибежище, яко ты, Богородице, покрывающее душы нашя;

*Степенна, а~-й антифон д~-го гласа. Прокимен глас д~:*
Во всю землю: *Стих:*
Небса поведают: *Всякое дыхание: Евангелие иоанна, зачало кс~з.*

*По н~-м псалме стихиры, глас д~:*

Христос великое солнце, лучу тя многосветлую, во индию посылает, мрачную лесть, таинниче, вскоре (с. 140) разгоняюща, фомо премудре апостоле, и люди просвещающа, Троицу почитати божественную, еюже вси сохраняемся.

*Канон Богородицы, со ирмосом на з~, и апостола, на и~, егоже краегранесие:*
Чудес полному фоме дивлюся. *Феофаново:*

*Глас д~. Песнь а~. Ирмос:*

Тристаты крепкия, рождейся от Девы, безстрастия во глубине души тричастное потопи, молюся: да тебе, яко в тимпане, во умерщвлении телесе победное воспою пение.

Безначальна сына божия, Бога слова явльшагося на земли зраком сущим по нам, егоже видел еси, славне, егоже и руки дланию и ребро осязал еси, умоли спасти паству твою.

Знатель тайных, и утробы истязуяй и сердца испытуя, Бог мой Иисус, тя, фомо всеблаженне, своего богоявления служителя и свидетеля, и апостола божественна прият.

Вод таинственных река ты показался еси, напаяющая, фомо, лице земли: церковный же сонм струями богознания, и шумом духа, многобожную прелесть отгнав еси.

*Богородичен:*

Смерти и тли потребительница сущи, нетления источник рождшая Христа, Богородице всепетая, и безсмертия украсившаго благодатию, человеческое естество, пречистая.

*Катавасиа:*
Отверзу уста моя:

*Песнь г~. Ирмос:*

Не мудростию, и силою, и богатством хвалимся, но тобою, отчею впостасною мудростию, Христе: несть бо свят, паче тебе, человеколюбче.

Добродетели добротою благолепен сый подобяся, самовидче, и чудесы, индиов зловидное светом божественным озарив, и верою просветил еси тех помрачение. (с. 141)

Зарею разжегся самодетельством духа, яко стрела богосветлая послан был еси, богоприятне, и мир просветил еси, фомо, чудесы.

Тайнонаучен божественныя мудрости догматом, якоже скорость молнии преходящия, апостоле фомо, светом просветил еси мира концы.

*Богородичен:*

Неискусобрачная Бога плотию рождши, страстей прилоги колеблема мя утверди: несть бо, пречистая, разве тебе помощницы.

*Седален, глас и~. Подобен:*
Премудрости:

Мрежею словес божественных рыбы уловив словесныя, сия принесл еси начаток Богу нашему: и в Христовы язвы желая облещися, подобник страсти его явился еси. тем сошедшеся по долгу чтим, апостоле славне, всепразднственную память твою, и согласно вопием ти: моли Христа Бога, грехов оставление даровати, чтущым любовию святую память твою.

*Дважды.*

*Слава, и ныне, Богородичен:*

Яко Деву и едину в женах, тя без семене рождшую Бога плотию вси ублажаем роди человечестии: огнь бо вселися в тя божества, и яко младенца доиши зиждителя и Господа. тем ангельский и человеческий род достойно славим пресвятое рождество твое, и согласно вопием ти: моли Христа Бога, согрешений оставление даровати, покланяющымся верою пресвятому рождеству твоему.

*Песнь д~. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей. (с. 142)

Величайшим чудес явлением начен, и догматов божественных славу светле излагая, вселенную об\ъял еси проповеданием взывающу: слава, Христе, силе твоей.

Яко самовидца тя слова, и теплаго служителя, и того славы и величествия свидетеля, и яко верна строителя, и апостола восхваляем тя, блаженне фомо всечестне.

Якоже невестный чертог, и скинию небесную, основание на камени краеугольнем утвердив, наздал еси, блаженне всеприснопамятне, зовущым: слава, Христе, силе твоей.

*Богородичен:*

Землю неоранную, клас жизни возделавшую и облак легкий, тучу жизнодавца источившую, всесвятую Деву именуем, зовуще: слава Христе, силе твоей.

*Песнь е~. Ирмос:*

Нечестивии не узрят славы твоея, Христе: но мы тя, единородне, отеческия славы сияние божества, от нощи утренююще, воспеваем тя, человеколюбче.

Осиян апостоле, славою Христовою, и ребро животворное осязав, почерпл еси неизследимую богословия пучину, и мир обогатил еси.

Не пришед к первому твоему входу фома, не веруя же учеником, веровав же последи, радуяся, возопи, тя Бога и Господа возвещая, многомилостиве.

Яко небо одушевленное славу твою, Христе, громом духовным фома возопи, исповедуя и Бога и Господа тя верным благовести.

*Богородичен:*

Победителя покажи, всенепорочная, ум страстей, и помышлений стремления покори сих, богоневесто, Бога рождшая, спасителя душ наших.

*Песнь з~. Ирмос:*

Пожру ти со гласом хваления, Господи, церковь вопиет ти, от (с. 143) бесовския крове очищшися, ради милости от ребр твоих истекшею кровию.

Всех неверие, фомо, душегубное, неверование твое, блаженне, исцеляет: ты бо несумненно гвоздей же и копия язвы испытал еси.

Испустил еси яко силен, Христе, апостола, яко стрелу из\ъощрену, в сердца враг твоих, жизнодавче, и корыстей об\ъятие тебе сих приведе.

Жертвы идольския, щедре, упразднил еси, заклан быв на древе, и заколении святыми богоглаголивых апостол, подражающих твоя страдания.

*Богородичен:*

О чудо, всех чудес новейшее! яко Дева во утробе всяческая содержащаго неискусомужно заченши не тесновмести.

*Кондак, глас д~. Подобен:*
Явился еси днесь:

Премудрости благодати исполнен, Христов апостол, и служитель истинный, в покаянии вопияше тебе: ты мой еси Бог же и Господь.

*Икос:*

Господню ученику, и великому тайноповедателю, фоме богоглаголивому петр возопи: видехом Господа. рече же той: аще не вижду аз язвы рук его, не уверую, вопияше близнец: тогда Владыка всех, якоже раб прииде, хотя спасти вся, и глаголет фоме: осяжи руки моя и ребра, и не не веруй: аз бо есмь Господь и Бог твой. он же с покаянием возопи: ты мой еси Бог же и Господь.

*Песнь з~. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

С вышними ликостояньми, яко апостол, радуяся (с. 144) ликуеши, блаженне, на небесех, воспеваеши же веселяся: благословен еси в храме славы твоея, Господи.

*От*
конец до конец протече твое вещание и глагол твоих божественных предложение, зовущыя научающее: благословен еси в храме славы твоея, Господи.

Храм был еси ты Троицы, прехвальне, темже и храмы идольския, и кумиры разрушил еси, апостоле, храмы же воздвиг во славу и хвалу Христа Бога.

*Богородичен:*

Законныя работы твоим рождеством избавихомся: ты бо, Богородице, избавителя неискусомужно нам родила еси. благословенна ты в женах еси, всенепорочная владычце.

*Песнь и~. Ирмос:*

отроки благочестивыя в пещи рождество Богородичо спасло есть. тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

С богом беседуя воплощшимся, плоть забыв явился еси блаженне, премирным же обожением обогатился еси, приближением к Богу боготворимь, и Господа пойте, зовя, и превозносите его во вся веки.

Любовию Христу сочетався, смерть с ним, блаженне, возлюбил еси, и со апостолом твоим идем, вещав, и с ним смерть приимем: Господа пойте, вопия, и превозносите его во вся веки.

Вас Христос апостолы, облаки вольнаго дождя показа, тучами наводняющыя божественнаго познания церкви премудрии, и напаяющыя поющих: Господа пойте дела, и превозносите его во вся веки.

*Богородичен:*

Пороков и скверн чиста, и всякия святыни еси храм, (с. 145) слово всесвятое вся освящающее, отцу собезначальное породила еси. тем тя, Дево, поем и превозносим во вся веки.

*Песнь ф~. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем, веселящеся, тя, Богородице, величаем.

Колесница светоносная явился еси, седящаго слова, на благолепнейшей твоей души и богоносней носима, ко спасению, славне, направляя поющих тя.

Твою преблаженную память совершающе, молим, всякаго треволнения избавитися, ходатайством дерзновения твоего, еже яко Христов апостол имаши, боговидче всечестне.

Днесь память твою вси, фомо апостоле, совершаем, освяти и прости, верою искушений, и обстояний, и страстей всяких избавляя, молитвами твоими.

*Богородичен:*

Красен прозябе клас от земли девическия, божие слово, имже питаемся, вернии, в немже и живем и составляемся. тем тя рождшую яко Богородицу величаем.

*Светилен. Подобен:*
Жены услышите:

Самовидче и апостоле Христа всещедраго, мир даровати всей вселенней, и победы воинству нашему, и прегрешений оставление и спасение испроси, тя фомо, восхваляющым, яко ученика богоглаголива.

*Слава, другий. Подобен:*
Духом:

Яко солнце востока индиом послася, фомо апостоле, пресветлое, апостолов славо: и тех омрачение светом словес твоих, и троическою верою просветил еси. тем святую твою и божественную празднуем память.

*И ныне, Богородичен:*

Молебницу ти приводим и теплую заступницу, (с. 146) пречистую матерь твою вернии по долгу. сподоби рабы твоя причаститися славы твоея, Христе, и праведных наследия, и пищи райския, и даждь царство небесное.

*На хвалитех стихиры на д~, самогласны, глас а~. Анатолиево:*

Христу последовал еси, фомо апостоле, и мира небрегл еси: и того учения в сокровищи твоем сокрыв, явился еси апостол. тем быв во языцех, и тех лестию и страстьми омраченныя душы, заповедьми спасовыми просветил еси, веровати в Троицу единосущную.

*Дважды.*

*Глас д~:*

Разума божественным огнем душу просветил еси, во всем владыце подражатель был еси, яко законен ученик, фомо апостоле: крестною бо тростию из глубины неведения нечестивых душы извлекл еси, тем и индиов омраченную совесть, божественнаго духа удицею уловил еси, Христа Бога присно моли, и нам избавитися от вражия помраченнаго вида, и спастися душам нашым.

Ловитвенную глубину оставив, ко крестней трости верою притекл еси, и тем вся уловил еси, фомо апостоле. тем и пречистая ребра слова рукою осязав, вонзеных гвоздинных язв перстом видети сподобился еси, Христа Бога прилежно моли всегда, спасти душы нашя.

*Слава, глас з~:*

На колеснице добродетелей ездя, яко колесничник илиа показался еси, божественнаго духа огнем разгараемь, фомо апостоле: глубину бо разумнаго моря изследуя, рыбы уловлял еси, преводя сих от смерти к животу. тем и верных душы просвещая, тростию крестною от смертоносныя прелести, к животу возвел еси: и (с. 147) со безплотными Христу предстоя, прилежно того моли о спасении душ наших.

*И ныне, Богородичен: Славословие великое. И отпуст.*

*На литургии, Блаженна, песнь г~ и з~-я, на и~. Прокимен, глас и~:*
Во всю землю изыде вещание их, и в концы вселенныя глаголы их. *Стих:*
Небеса поведают славу божию: *Апостол к коринфяном, зачало рл~а. Аллилуиа, глас а~:*
Исповедят небеса чудеса твоя, Господи. *Евангелие иоанна, зачало кс~е. Причастен:*
Во всю землю:

