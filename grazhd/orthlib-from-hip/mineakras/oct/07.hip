<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 147)

*Месяца тогоже в з~-й день.*

*Святых мученик, сергиа и вакха.*

*На*
Господи, воззвах, *стихиры на з~, глас з~. Подобен:*
Все отложше:

Все презревше * земное могутство, * и плоть возненавидевше, * Бога святаго возлюбисте: * и одеяние безчестное ругательне носяще, * с небесе приясте света одежду, * и ризу нерастерзаемую. * с неюже ликующе, * венценосцы пребогатии, * покров нам всем будите и одеяние, * жизни обнаженным, * змииным прельщением.

Сергие преславный, * и прехвальный вакхе, * сосуди духа, * потоцы источающе всем целения, * наши хранителие, * и крепцыи поборницы церкве бывше, * самовольныя жертвы, * и заколения честная, светильницы озаряюще светом благочестия концы, * разрешите тму належащую душам нашым, * и мрак злобный весь отжените.

Незаходимая селения, * и разумное веселие, * и свет невечерний, * и жизнь безпечальную и негиблемую, * от (с. 148) тленнаго телесе страдальцы славнии изшедше восприясте. * но молитеся сих и нам улучити, * страсти умертвившым, * и греха уклоншымся, * сергие и вакхе, * предстателе и пристанища верных, * со дерзновением молящеся * о душах наших.

*Слава, глас д~:*

Сергий и вакх, светлая мучеников и сугубая заря, мучителей бо свирепство низложисте, идольскую же лесть упразднисте, и богоразумия совершенную тайну, светлым гласом высоковещающе проповедасте: ихже молитвами, Христе, сих законодавче, подвигоположниче же и венцедателю, и нас сподоби на невидимыя и лукавыя силы, державно увязтися.

*И ныне, Богородичен, или крестобогородичен.*

*Подобен:*
Яко добля:

Распинаема Христа человеколюбца видящи пречистая, * и ребра ископоваема копием, * плачущи вопияше: * что сие, сыне мой; * что ти безблагодатнии людие воздаша, * за яже сотворил еси добрая им, * и тщишися безчадствовати мя, вселюбезнейший; удивляюся, благоутробне, * твоему вольному распятию.

*На стиховне октоиха. Слава, глас и~:*

укрепися Христовых мученик на враги ополчение: в нихже яко светильницы мирстии светят, благославнии и изряднейшии страстотерпцы, сергий и вакх. сим обрати плещи лукавое ополчение демонское. сим почудишася мучителие, и удивишася ангели, видяще безплотнаго от плотных попираема. верных же церковь всепразднственный праздник, и мирскую радость совершающи вопиет: иже немощию плотскою связавый крепкаго, молитвами святых твоих спаси душы нашя. (с. 149)

*И ныне, Богородичен, или крестобогородичен. Подобен: О*
преславнаго чудесе!

Что зримое видение, * еже моима очима видится, о Владыко. * содержай всю тварь, * на древо воздвижен быв, * и умираеши всем даяй жизнь, * Богородица плачущи глаголаше. * егда узре на кресте возносима, * из нея неизреченно возсиявшаго * Бога и человека.

*Тропарь, глас д~:*

Мученицы твои, Господи, во страданиих своих венцы прияша нетленныя от тебе Бога нашего: имуще бо крепость твою, мучителей низложиша, сокрушиша и демонов немощныя дерзости. тех молитвами спаси душы нашя.

*Или сей, глас е~:*

удобрение Христовых страстотерпец, и очи Христовы церкве, очи просветите душ наших, сергие многострадальне и вакхе преславне: молитеся ко Господу, яко да убежим тмы греховныя, и света явимся общницы невечерняго молитвами вашими, святии.

*На утрени, канон святых на з~, егоже краегранесие:*

Сергиа страстотерпца, и вакха приснопамятнаго пою. *Феофаново:*

*Глас а~. Песнь а~. Ирмос:*

Твоя победительная десница боголепно в крепости прославися: та бо, безсмертне, яко всемогущая, противныя сотре, Исраильтяном путь глубины новосоделавшая.

Сергие угодниче Христов, смолебника приим и спомощника вакха приснопамятнаго, с нимже страсти богомудренно совершил еси, слово мне мудрости вас поющу даруйте.

На недвижимем Христовы камени веры, святии мученицы, положивше основание, на твердем степени утверждени, забрало и столпи благочестия явистеся. (с. 150)

Глаголом веровавше Христовым, и к нему неклонно взирающе, все оплевасте преходящее благославие, святии, славы же присносущныя уязвени бысте рачением.

Рода, и отечества, и чести Христа ради обнажившеся, веселястеся: и одеяни в женолепное одеяние, мужемудренно нетления одеждею светло облекостеся.

*Богородичен:*

Милостива быти верным и благоуветлива, Богомати, умоли слова, егоже родила еси телесно к нам пришедшаго: тя бо предстательницу и спасение стяжахом.

*Песнь г~. Ирмос:*

Едине ведый человеческаго существа немощь, и милостивно в не воображся, препояши мя с высоты силою, еже вопити тебе, святый: одушевленный храме, неизреченныя славы твоея, человеколюбче.

Един ведый яко Бог вся прежде бытия, к нему ваша ныне видев предложения, мудрости словом, и божественнаго знания, и твердаго смысла обильно исполни, яко своя воини, блаженнии.

Законно угодницы Христу пострадати изволивше, тлеющую славу и текущую, и мира всего и миродержца, помыслом богомудрым, страстотерпцы мученицы, возненавидесте, любовию зиждителя.

Пречистыми ума приложении Господу предстояще, и от тамо сущия зари исполняеми, и неизреченнаго блаженства яве наслаждающеся, вас чтущыя от напастей страстотерпцы избавите.

*Богородичен:*

Смертию держимь первее адам, ныне избавися твоим рождеством, едина богоневесто: жизнь бо истинно впостасную, соединену плоти, чистая, по впостаси паче естества и слова родила еси. (с. 151)

*Седален, глас и~. Подобен:*
Премудростию:

Мучениколюбцы приидите, разумныя бисеры господни и страстотерпцы, сергиа почтим и вакха святыя, яко вражию лесть мужески поправшыя, и идольскую всю крепость разорившыя: темже достойно с небесе венцы победы приемше, со ангелы ликуют. к нимже вси возопием: молите Христа Бога прегрешений оставление даровати чтущым любовию святую память вашу.

*Дважды.*

*Слава, и ныне, Богородичен:*

В напасти многоплетенныя впад, от враг видимых и невидимых, бурею одержимь безчисленных согрешений моих, и яко к теплому заступлению и покрову моему, чистая, ко пристанищу притекаю твоея благости. темже, пречистая, из тебе воплощенному безсеменно молися прилежно о всех рабех твоих, непрестанно молящихтися, Богородице пречистая, молящи его присно, согрешений оставление даровати, воспевающым достойно славу твою.

*Крестобогородичен:*

Агнца и пастыря и избавителя агница зрящи на кресте, восклицаше плачущи, и горько рыдающи вопияше: мир убо радуется, приемляй тобою избавление, утроба же моя горит, зрящи твое распятие, еже терпиши за милосердие милости. долготерпеливе, Господи, милости бездно и источниче неисчерпаемый, умилосердися и даруй согрешений оставление верою поющым божественныя страсти твоя.

*Песнь д~. Ирмос:*

Гору тя, благодатию божиею приосененную, прозорливыма аввакум усмотрив очима, из тебе изыти Исраилеву провозглашаше святому, во спасение наше и обновление. (с. 152)

Светила два от запада возсиявша, противно землю тогда держаща нечестивому, творяща шествие, к твоему же востоку приидоша светоносному, Христе, и спасительному.

Ни огнь, ни мечь, ни гонения, ниже раны, благочестиваго разума о Бозе разлучи вас: жизнь бо преобидесте кончаемую, его ради, достославнии, и приясте блаженную сладость и негиблющую.

Светильницы истинно нелестнии, твердь церкве Христовы озаряют, светом божественнаго сияния, и душы благочестивых возвеселяют, чудес зари испущающе.

Вакх божественный, и преизящный сергий, летным пременением, благочестия рачители и мучениколюбцы, духовно на пиршество призывают, доблести своя предлагающе.

*Богородичен:*

оружие двери едемския хранящее уступает ныне верным: и приемлет светло честною кровию, из твоего чрева рождшагося, всенепорочная, знаменаныя видящее и благодатию.

*Песнь е~. Ирмос:*

Просветивый сиянием пришествия твоего, Христе и осветивый крестом твоим мира концы, сердца просвети, светом твоего богоразумия, православно поющих тя.

Прогнавше лесть истины оружием, и мучителей раны крепко претерпевше, и победителе бысте, от Христа венчавшеся, и ныне достойно веселитеся.

укрепляеми непобедимою силою и благодатию Троицы, двоица мученик низложи тмы князя, и тому порабощеныя: тем честно ублажаются.

Терпением, и душевным мужеством, и крепостию помысла, двоица мученик славная, превзыде всю гонителей горькую ярость, и со ангелы водворяется. (с. 153)

*Богородичен:*

Возсияла еси, Богомати, яко утро, солнце незаходимое, соединенное плотию по впостаси на руку носящи, истинныя правды: тем тя вси прославляем.

*Песнь з~. Ирмос:*

Обыде нас последняя бездна, несть избавляяй, вменихомся яко овцы заколения, спаси люди твоя, Боже наш: ты бо крепость немощствующих и исправление.

Исцелений источники, мученик мощи богатно источают: почерпем усердно убо, вернии, и страстотерпцы ублажим, славнаго сергиа, и вакха приснословущаго.

Ненавидяще беззаконных совселения, и прелесть упраздняюще, небесное шествие благостоянно, сергий и вакх шествоваху, и ко Христову достигоша пристанищу невлаемому.

Отверзаются страстоносцем мучеником врата небесная, благоговеюще страсти честней, подобней Бога нашего благодатней, и прогоняющей демонския полки.

*Богородичен:*

Истинно тя матерь божию, пречистая, мудрствующе возвещаем: безначальнаго бо сына единороднаго, прежде век возсиявшаго из отца, несказанно, Дево, родила еси.

*Кондак, глас в~. Подобен:*
Вышних ищя:

Разум на враги мужески вооруживше, всю тех лесть разрушисте, и победу свыше приимше, мученицы всехвальнии, единомысленно вопиюще: добро и красно еже быти с богом.

*Икос:*

На небесех, Христе, живуще, сергий же и вакх, и божественнаго света от тебе исполняеми, мене во тме неведения ходящаго предвари скоро, и страстей исхити, едине безсмертне, одежду мне покаяния низпослав, (с. 154) яко да светлым умом светоносный сих праздник воспою, и возопию веселяся: добро и красно еже быти с богом.

*Песнь з~. Ирмос:*

Тебе умную, Богородице, пещь, разсмотряем, вернии, якоже бо отроки спасе три превозносимый, мир обнови во чреве твоем всецел, хвальный отцев Бог и препрославлен.

Радуйся, двоице страстотерпцев славная: радуйся, победившая светло мучительская прещения: радуйся, совершившая течение блаженное: радуйся, пище, всегда внутрь пребывающая: радуйся, ясне предстоящая Богу, богоблаженная.

Всесветлии на земли ходяще, демонская очеса и лица гонителей, мученицы, омрачисте, светом благодати, и зарями страдания, хвальнаго воспевающе Бога и преславнаго.

Храми Бога бывше одушевленнии живущаго, и живуще страдальцы, силою божиею укрепляеми истинно, полки победисте врагов, всеблаженнии, крепкаго во бранех Бога песньми восхваляюще.

*Богородичен:*

Пречистый ты храм была еси, и пресвятый кивот, приемши творца неописаннаго, и непостижимаго во утробе твоей вместивши, единороднаго Бога слова, благословенная всечистая владычце.

*Песнь и~. Ирмос:*

В пещи отроцы Исраилевы, якоже в горниле, добротою благочестия чистее злата блещахуся, глаголюще: благословите вся дела господня Господа, пойте и превозносите во вся веки.

Иже росою древле отроком пламень прохладивый, стоящыя в подвизех укрепи твоя мученики, поющыя: благословите, вся дела господня, Господа, пойте и превозносите во вся веки. (с. 155)

Ядовитая и душевредная ласкания мучительская, умно страстотерпцы отразиша, Христу вопиюще и глаголюще: благословите, вся дела господня, Господа, пойте и превозносите во вся веки.

Действительны хранители нам, сергиа и вакха, истинно венечники Христос показа, хранящыя и поющыя: благословите, вся дела господня, Господа, пойте и превозносите во вся веки.

Направи мою, Владыко Христе, молитвами мученик, стезю добродетелей, и удобно тебе взывати сподоби: благословите, вся дела господня, Господа, пойте и превозносите во вся веки.

*Богородичен:*

Блажу тя истинную Бога нашего матерь, радуйся, со ангелом принося ти, чистая, всенепорочная владычце: тя бо непрестанно вся дела господня поют, и превозносят во вся веки.

*Песнь ф~. Ирмос:*

образ чистаго рождества твоего огнепалимая купина показа неопальная: и ныне на нас напастей свирепеющую угасити, молимся, пещь, да тя, Богородице, непрестанно величаем.

Всего Христа стяжали есте, мир бо весь того ради оставили есте: и ныне, мученицы, в небесных водворяетеся, лики вышних сил, и мужей блаженных видяще светлости.

Даеши сопряжение всеизряднейшее, похваления любовию тебе приносящым, благодать свыше, и прегрешений оставление, молящи единаго милосердаго, к немуже тщащеся, низоревностных небрегли есте.

Зарею трисияннаго божества просвещени, непобедимии мученицы, многобожное прелестное безбожие, и мучителей страх отринуша: и ныне нетленныя наслаждаются сладости райския. (с. 156)

Течение доброе совершивше, благочестиву же веру сохранити потщавшеся, недвижимое прияти сподобистеся царствие, преславнии мученицы, венцем доброты и благолепия увязени.

*Богородичен:*

О паче ума чудес твоих! божие бо слово плоть бывшее, едина родила еси преестественно, Мати Дево, всяческая божественным хотением содержащаго мудре, и окормляюща.

*Светилен. Подобен:*
учеником:

Светозарную двоицу страстотерпец, сергиа и вакха похвалим: ран бо стремления претерпеша, и гордыню низложиша всезлобнаго мучителя, троическою силою.

*Богородичен:*

Херувим явися славнейши, и серафим показася вышши, яко Бога рождши воплощенна, земным же показавша стези правыя наступати, ко спасению приводящыя.

*На хвалитех стихиры на д~, самогласны, глас а~. Германово:*

Давидски вопияху сергий и вакх мученицы: се ныне что добро, или что красно, но еже жити братии вкупе; не связуеми естества любовию, но веры нравом: темже святии врага попраша, и крест вземше Христу последоваша, и молятся царю и Богу, даровати душам нашым велию милость.

*Дважды.*

*Глас д~:*

Пророчески святым сошедшеся песнь возопиим: се ныне что добро, или что красно, по еже пребывати братии вкупе; не сродства последством, но веры совокуплением святаго духа: тленная бо отвергоша вся, вземше крест на рамена, и последоваша Христу, сергий и вакх доблии мученицы. на небесех же дерзновение имуще, молятся всегда о нас, даровати нам велию милость.

Обувыйся сергий во уготование евангельскаго мира, (с. 157) гвоздей обувения, кровию о ног текущею, змия наблюдающаго пяту нашу ослепи, и свидетельства венец прия. тем молитвами их, Христе Боже, пригвозди страху твоему плоти нашя, и помилуй нас.

*Слава, глас г~:*

Коль добро, и коль красно, самобратная мысль мученик твоих, Господи; ихже бо естество плотское братий не сотвори, сия вера братолюбная мудрствовати до крове сотвори. тех молитвами, Христе Боже, помилуй нас.

*И ныне, Богородичен, или крестобогородичен.*
Подобен: Велия мученик:

оружие сердце твое пройде, пречистая, егда сына твоего на кресте видела еси, и вопияла еси: не безчадну мя покажи, сыне мой и Боже мой, соблюдый мя по рождестве Деву.

*На стиховне октоиха. Слава, святых, глас в~. Анатолиево:*

Видящи древле церковь божия, вашя подвиги, мученицы всемирнии, днесь светло украшается, и верно празднует в памяти вашей, яко утварь царскую носящи срамоту, на божественныя вашя выя наложенную ругательне: еюже славы сподобистеся небесныя, и безконечнаго блаженства.

*И ныне, Богородичен, или крестобогородичен.*

Егда нескверная агница виде своего агнца, на заколение яко человека волею влекома, плачущи глаголаше: безчадствовати мя ныне тщишися, Христе, рождшую тя. что сие сотворил еси, избавителю всяческих; обаче воспеваю и славлю твою, юже паче ума и слова, крайнюю благость, человеколюбче.

*На литургии, блаженна октоиха, и святых, песнь г~, на д~. Прокимен, глас д~:*
Святым, иже суть на земли его, удиви Господь вся хотения своя в них. *Стих:*
Предзрех Господа предо (с. 158) мною выну, яко одесную мене есть, да не подвижуся. *Апостол к евреем, зачало т~л. Аллилуиа, глас в~.*
Се ныне что добро, или что красно, но еже жити братии вкупе; *Евангелие луки, зачало р~з. Причастен:*
Радуйтеся:

