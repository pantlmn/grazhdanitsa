<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 165)

*Месяца тогоже в ф~-й день.*

*Святаго апостола иакова алфеева:*

*И преподобнаго отца нашего андроника, и жены его афанасии.*

*На вечерни поем,*
Блажен муж, *а~-й антифон.*

*На*
Господи, воззвах, *стихиры апостола, на и~, глас д~.*

*Подобен:*
Дал еси знамение:

Возсиял еси, апостоле, * световиден яко солнце, * зарями духа, * и всю просветил еси вселенную, блаженне, богознанием, * и отгнал еси мрак многобожный, * божественным проповеданием. * тем твое пресветлое и достохвальное днесь * совершающе торжество, * благочестно тя славим.

*Трижды.*

Возгремел еси, премудре, вселенней, * учения священная и спасительная, * и всю очистил еси идолонеистовства * тварь, богомудре, * и просветил еси люди, * богознания сиянием. * идольская же требища * разоряя благодатию, * церкви на похваление Бога нашего воздвигл еси.

*Трижды.*

На высоте седяй * богознания, иакове, * приял еси духа благодать, * явльшуюся тебе огненным видом, * и языком огненным всю попалил еси яве, * злочестия тину многобожную. * тем тя яко апостола, и богоглагольника хвалим, * святое твое днесь совершающе торжество.

*Дважды.*
(с. 166)

*Слава, глас тойже, самогласен. Феофаново:*

Божественнаго духа яве благодать приемь, священнейшему лику апостольскому причтен, иакове, был еси. тем и с небес пришествие иногда сильное одохновение, огненным языком просветив тя, языческое отерновленное попалил еси безбожие: Христа Бога, богопроповедниче, моли, спастися душам нашым.

*И ныне, Богородичен:*
Иже тебе ради:

*Вход, прокимен дне, и чтения три, и литиа, ищи сего месяца в з~ день.*

*На стиховне стихиры, глас д~. Подобен:*
Дал еси знамение:

Приял еси, апостоле, над демоны * непобедимую власть и силу, * о имени Христове, * начала тмы сих отгонити: * и прошел еси землю, * просвещая якоже солнце, * и вся страны научи, * первое, славне, Христово проповедал еси * спасительное пришествие.

*Стих:*
Во всю землю изыде вещание их, и в концы вселенныя глаголы их.

Первей благости, * и естественному и пребожественному * житию подобяся, * муж был еси благ, иакове, по существу, * и благодати божественныя сын именуемь, * нравов твоих благостию, и ума чистотою, * Христов показался еси * ученик искренний.

*Стих:*
Небса поведают славу божию, творение же руку его возвещает твердь.

орган добре составлен, * божественным окормлением, апостоле иакове, быв, * языков званию ты вверился еси, * к познанию Христову наставляя * словесы и деянии: * и вся просветил еси, * исповедати истинное Иисусово божество, Cпаса душ наших. (с. 167)

*Слава, глас е~:*

Верно торжествуем пречестный день твоея памяти, иакове славне, не яко алфеева тя сына, но яко апостола Христова почитающе, и проповедника того неизреченнаго воплощения. темже владычню престолу со безплотными всегда предстоя, и апостол и мученик лики, прилежно молися спасти ны спасителю и Богу нашему.

*И ныне, Богородичен:*
Храм и дверь еси:

*Тропарь, глас г~:*

Апостоле святый, иакове, моли милостиваго Бога, да прегрешений оставление подаст душам нашым.

*Слава, и ныне, Богородичен воскресен.*

*Преподобному же андронику поем на повечерии канон.*

*Глас и~. Песнь а~. Ирмос:*

Колесницегонителя фараоня погрузи, чудотворяй иногда моисейский жезл, крестообразно поразив, и разделив море: Исраиля же беглеца пешеходца спасе, песнь Богови воспевающа.

Пред\ъочистив твою душу, андрониче, доблими добродетельми, и божественныя любве разжегся угльми, плотских уклонился еси распалений: росу бо божественную свыше имел еси, тя орошающую всегда.

Владычним повелением повинуяся, яко патриарх иногда авраам, отче, твою землю оставил еси, и сродники небрег: жены же и богатства далече быв, и в пустыню, блаженне, вселился еси уединяемь.

Господню заповедь исполнил еси, вся продав твоя, (с. 168) и нищым раздав, имиже куплю бисера обрел еси честнаго: и сей приемь, обогатился еси обильно богатным миров источением.

*Богородичен:*

Созидается волею во утробе твоей адамов содетель, и дланию носяй, Богородице, всяческая, твоими руками носится. о страшнаго таинства! и младенц является, всех святых Господь.

*Песнь г~. Ирмос:*

утверждей в начале небеса разумом, и землю на водах основавый, на камени мя, Христе, заповедей твоих утверди: яко несть свят, паче тебе, едине человеколюбче.

Изгнан от едема советом евиным адам, ты же веровав совету сопружницы твоея, мудре, рая был еси внутрь, и с нею радуешися всегда, блаженне андрониче.

Иже тайно и мудре устрояя вся добре слово, и земныя ко спасению направляя, от земли на небеса любимыя преставляет дети ваша два, стезю праву являя вам.

О маловременней и тлеющей небрегше любви, на земли сущым оставльше сию, связастеся любовию духовною блаженнии. темже ныне водворяетеся, идеже праведных селения.

*Богородичен:*

Безсосужденно херувим и серафим пребольши, яже Бога несказанно рождшая, и земным клятву на благословение преложившая, песньми всегда да почитается: та бо наше упование.

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Поты трудов твоих, от плоти твоея каплющии, священнейше андрониче, в воню мира преложишася.

Якоже финикс высокорасленный, ты в пустынях, отче, процвел еси, и Богу плодоносил еси сладчайшыя болезни трудов твоих. (с. 169)

Слезными одождении пустынную землю оросил еси, плодоносну же явил еси душу твою болезньми постническими.

*Богородичен:*

Не истощив Господи отеческих недр, в твою вселися утробу, отроковице, пречистую, и мир весь обнови.

*Песнь е~. Ирмос:*

утренююще, вопием ти, Господи, спаси ны: ты бо еси Бог наш, разве тебе иного не вемы.

Воспоим андроника песньми вси вернии, и того сопружницу афанасию прославим.

Отнюд, якоже есть писано, не дал еси сна твоима очима, ни дремания твоима веждома, андрониче.

Прослави миры тя Господи, блаженне, твоя труды восприемый, яко жертву сущне благоприятну.

*Богородичен:*

Единаго от Троицы родила еси, отроковице, страшно, и млеком питала еси, земных естество питающаго.

*Песнь з~. Ирмос:*

Ризу мне подаждь светлу, одеяйся светом яко ризою, многомилостиве Христе Боже наш.

Естественная слабость никакоже предложения притупи, еже стяжала еси к болезнем, о преподобная! страдания.

Пременивши одеяние яве, естество утаила еси: тем несумненно путь спасения совершила еси.

уведевши супруга твоего путьшествующа, емуже и последствовала еси, никакоже что к нему беседовавши.

*Богородичен:*

Глас гавриилов тебе, отроковице, ныне приносим: радуйся, Господь с тобою, благословенная, вопиюще ти.

*Седален, глас и~. Подобен:*
Премудрости:

Иго господне легкое вседушно на рамена восприем, (с. 170) тому последовал еси богоносе андрониче, и мирских мятежей добре возненавидел еси, в пустыню, блаженне, усердно вселься, идеже, течение постническое отче, без порока совершил еси, Богу совокупляяся. сего ради вопием ти: моли Христа Бога, грехов оставление даровати чтущым любовию святую память твою.

*Песнь з~. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Древле хвалящагося безмерно злоначальнаго одержати всю тварь, яко птичицу худу низложил еси, силою защитився духа и креста всеоружием.

Нося на рамех крест твой, последовал еси Господу вседушно, и славы его получил еси божественныя, яко исполнитель, андрониче, того заповедей.

Являет благодать миров еже ко Господу твое дерзновение, водам бо лиянию подобится, на спасение всегда верных проливаема.

*Богородичен:*

Да обожит мое естество, всесовершенный, неизреченно младенствует, из тебе, чистыя, происходит, иже словом приведый всяческая, и содержя и укрепляя.

*Песнь и~. Ирмос:*

Царя небеснаго, егоже поют вои ангельстии, хвалите и превозносите во вся веки.

Слезными струями напоив твою душевную ниву, пожал еси еже от чудодеяний воздаяние богатное.

Острупльшуюся душу мою согрешеньми, молитв твоих божественным врачеванием сию исцели, угодниче Господень. (с. 171)

*Троичен:*

Пребезначальную вернии воспоим благочестно Троицу всесвятую, из не сущаго приведшую всяческая.

*Богородичен:*

Даниил тя провиде гору, отроковице, несекомую, от неяже отсечеся камень, сокрушивый храмы идольския.

*Песнь ф~. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

Источаеши миров благодать неистощимую, и притекающым всем подаеши верно недугов разрешение, отче андрониче.

Преложился еси от привременных радуяся к вышним, и со отцы святыми вселився, нас память твою творящих, отче, поминай всегда.

Приими мое пение, о двоице преподобных! и отдание ми подаждь, твоим к Богу молением, прегрешений избавити мя.

*Богородичен:*

Прописа твою утробу древле, три отроки не опалившая пещь, отроковице чистая: ибо неопально прияла еси огнь божества.

*Стихиры, глас з~. Подобен:*
Все отложше:

Все отложивше * житейское томление, * и богатство возненавидевше, * и сладость текущую презревше, * крест взясте, * яко иго божественное, и Христу последовасте, и к небесному покою нудно вселистеся: в немже свеселящеся, * поминайте нас верою поминающих вы, * и любовию совершающих благоговейно, * священную и честную память вашу, святии.

Весьма возлюбльшая * тебе Владыку от души, во след тебе потече * двоица приснопамятная, * и единосопружная: * и вся красная и юзу нерешимую * яко паучину (с. 172) преторже, * тем и получи царствие твое безсмертне. * тех убо молитвами, * очищение, щедрый, подаждь нам согрешений, * и яви ны вышшыя страстей, * смущающих нашу душу Владыко, всегда.

Детей лишени бысте, * любезныя дружбы, * подвигом большим, * в житии пребывающе неутешни, * глас испущасте * доблественнейший иовль, взывающе: * Господь даде, Господь и паки взя. * тем и желаемое вами дело * удобно совершисте, * и к любезнейшым местом святым, * радостно преходяще явистеся, * сопруже священнейший.

*Слава, и ныне, Богородичен:*

Радуйся, кореню леторасленный, * радуйся, жезле божественный ааронов, * прозябый цвет неувядающий, * благоплодный раю, * древо жизненное, * от корене иессеева чистая процветши отроковице, * и земныя кормящи хлебом разумным. * радуйся, багрянице всечестная, * всех царя, богоневесто, * увязение светлое, * архиереев благолепие. * радуйся, едина пречистая.

*Крестобогородичен. Подобен: тойже:*

Агнца своего, * агница нескверная древле, и непорочная владычца, * на древе крестнем яко узре, * матерски восклицаше, * и дивящися вопияше: * чадо сладчайшее, * что зрение сие новое и преславное; * како сонм безблагодатный * судищу пилатову предаде тя, * и осуждает на смерть живота всяческих; * но воспеваю твое неизреченное, слове, снисхождение.

*На утрени, на*
Бог Господь, *тропарь апостола дважды.*

*Слава, и ныне, Богородичен:*
Тя ходатайствовавшую:

*По а~-й кафисме седален, глас в~:*

уловив языки апостол славный, и научив концы (с. 173) земныя тебе кланятися со отцем и духом, Христе Боже. того ради утверди церковь твою, и верным низпосли благословение твое, едине милостиве и человеколюбче.

*Дважды.*

*Слава, и ныне, Богородичен:*

Божественнаго быхом общницы естества тобою, Богородице приснодево: Бога бо нам воплотившагося родила еси. темже по долгу тя вси благочестно величаем.

*По в~-й кафисме седален, глас д~. Подобен:*
Скоро предвари.

Яко лучу солнце правды испусти тя Христос, просветити всю землю, апостоле славный иакове, божественными твоими молитвами озаряеши, и божественным светом невечерним всех просвещаеши, верою совершающих святую память твою.

*Дважды.*

*Слава, и ныне, Богородичен:*

Надеждо непостыдная надеющихся на тя, едина рождшая паче естества плотию Христа Бога нашего, того со святыми апостолы моли, подати вселенней очищение прегрешений, всем нам прежде конца жития исправление.

*По полиелеи седален, глас и~. Подобен:*
Премудрости:

Мрежею словес божественных рыбы уловляя словесныя, и сия принесл еси начатки Богу нашему, и во Христовы язвы желая облещися, подобник страстем его явился еси. тем сошедшеся по долгу чтим тя, апостоле славне, и согласно вопием ти: моли Христа Бога, грехов оставление подати чтущым любовию святую память твою.

*Дважды.*

*Слава, и ныне, Богородичен:*

Мысленная врата жизни, пречистая Богородице, притекающыя к тебе верно избави от бед: да славим пресвятое рождество твое, во спасение душ наших. (с. 174)

*Степенна, а~-й антифон д~-го гласа. Прокимен, глас д~:*
Во всю землю: *Стих:*
Небса поведают. *Всякое дыхание. Евангелие иоанна, зачало кс~з.*

*По н~-м псалме стихира, глас д~. Подобен:*
Жены услышите:

Яко таинник и апостол, и служитель изрядный Христа единаго Владыки, иакове богопроповедниче, сего моли подати православным победительная, и очищение, всехвальне, грехов, совершающым всесвятую память твою.

*Канон Богородицы со ирмосом на з~, и апостола на и~, егоже краегранесие:*

Христова ученка сына алфеева почитаю. *Феофаново.*

*Глас з~. Песнь а~. Ирмос:*

Яко по суху пешешествовав Исраиль по бездне стопами, гонителя фараона видя потопляема, Богу победную песнь, поим, вопияше.

Руку ми, даждь боговидче и учениче Христов иакове, честный твой праздник похвалити устремившуся, и свет сердцу моему твоими молитвами возсияй.

Струями божественныя мудрости напоен, река истекл, еси от рая сладости, и земное лице теченьми благочестия истинно яве напоил еси.

Священнейшему лику ученик Христовых счетался еси иакове, исполняя число двонадесятных: с нимиже владыце предстоя, нас поминай.

*Богородичен:*

Тя, пречистая Дево, небо прострый Господь, и землю основавый, небо земное нам явил есть, из тебе прошед плотию.

*Катавасиа:*
Отверзу уста моя:

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего. (с. 175)

Божественнаго духа яве прием зарю, во тме сущым яко утро показался еси светло, солнца мысленнаго возвещая всем явление.

Нога твоя ста явственно в правости, блаженне, у царя праваго же и благаго ликующи боголепно, и шествующи стезю небесную.

Сына безначальна божия, вся творящаго божественною властию, нелестна тайноучителя, знания истины тя научающа имел еси иакове.

*Богородичен:*

Марие, всех надеждо на тя надеющихся, рождши слово воплощенное нас ради, различных мя напастей и бед пречистая, избави.

*Седален, глас и~. Подобен:*
Премудрости:

Мудрость истинно учителя имев, тя научающую сущым паче ума, мудрость об\ъюродил еси еллинскую, богодухновенне: и языком был еси светильник божественный, благочестия словесы направляя безумныя. тем избавленнии тобою от прелести, достойно поем тя, и верно ублажаем, богоглаголиве иакове: моли Христа Бога, грехов оставление подати чтущым любовию святую память твою.

*Дважды.*

*Слава, и ныне, Богородичен:*

Солнца облаче разумнаго, божественнаго света светильниче златокованный, нескверная, неблазная, всенепорочная владычце, омраченную душу мою ослеплением страстей, безстрастия зарею просвети, молюся: и оскверненное мое сердце омый потоки умиления, покаяния же слезами, и от тимения мя очисти дел моих, да любовию зову ти: Богородице приснодево, моли Христа Бога, прегрешений оставление подати ми, тебе бо имею надежду раб твой. (с. 176)

*Песнь д~. Ирмос:*

Христос, моя сила, Бог и Господь, честная церковь боголепно поет, взывающи от смысла чиста, о Господе празднующи.

Сам тя Господь един святый, честному лику учеников, блаженне, сочета, честное и светлое жития твоего провидевый.

Чудес исполнен божественнаго духа быв богопроповедниче, чудотвориши бо недуги отгоняя, и лукавства духов человеки свободил еси.

Божественное сияние нашедшее сердцу твоему, блаженне, богосветло сие содела, и приятно паче ума дарований сотвори.

*Богородичен:*

Божественным твоим рождеством, Дево, всечистая ангельстии чини, и земных собори совокупишася: мироначальника бо, Христа, и Cпаса всех родила еси.

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Солнцу, блаженне, умному, собеседник быв, лучы ты оттуду приемля, еже по существу первый той есть, вторый по благодати был еси, славне.

ум чистейший имев, светло же и чисто сердце ты стяжав, воплощшагося Бога видел еси, непостижимаго разумом.

уступает ти, учениче, всяко пророчество, и всяко законоположение, пребогате: теми бо древле проповедаемаго, самовидно сподобился еси, блаженне, видети.

*Богородичен:*

Се, Дево, пророчески имела еси во чреве твоем, сущаго над всеми Владыку и Господа, и неизреченно сего, чистая, родила еси, Дева по рождестве нетленна пребывши. (с. 177)

*Песнь з~. Ирмос:*

Житейское море воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Ноги твоя красныя, мир нелестно, яко благовествующе мир сущо преестественный, и ум преимущий, учениче Христов всечестне.

Разумети таинство, и проповедати страшное божия воплощения сподобился еси, иакове, перводельныя лучы приемый от самаго высочайшаго, приснопамятне.

Неизреченнаго света сияя светлостьми достойно, верховный Христов апостоле, прилежно молися о творящих память твою, славне, пречестную.

*Богородичен:*

Всеми владычествующа тварьми, яко Бога благаго рождши, согрешений моих, пречистая, струпы до конца потреби, благоутробна содевающи рождшагося из тебе.

*Кондак, глас в~. Подобен:*
Твердыя:

Твердо мудрости догматы в душы благочестивых вложившаго, похвалами да ублажим, яко боговещателя вси иакова: престолу бо славы владычню предстоя, и со всеми ангелы радуется, моля непрестанно о всех нас.

*Икос:*

Яко ученик Христов и друг, невещественным ликом спребываяй присно, и светом озаряемь невечерняго светодаяния, ума моего тму разреши, всеблаженне: яко да твою светоносную память воспою, юже поет вся тварь благочестно празднующи днесь: всех бо верных наставник и светильник был еси, иакове, моля непрестанно о всех нас.

*Песнь з~. Ирмос:*

отроцы в вавилоне пещнаго пламене не убояшася, но (с. 178) посреде пламене ввержени, орошаеми пояху: благословен еси Господи, Боже отец наших.

Светлостьми и сияньми духа просвещеннаго, язык множество, семя божественное тя именует зовущи: благословен еси Господи Боже отец наших.

Мудростию украшен богодарованною ти, разорил еси мирскую мудрость, богомудренно зовый апостоле: благословен еси Господи Боже отец наших.

Во всю землю изыде вещание твое, апостоле иакове, еже возвестил еси, яко гром, всем странам, премудре, воплощенное слово, достойно проповедая.

*Богородичен:*

Святых святейши, Дево Мати, ты была еси, яко рождши Бога несказанно, егоже воспевающе, непрестанно зовем: благословен еси, Господи Боже отец наших.

*Песнь и~. Ирмос:*

За законы отеческия блаженнии в вавилоне юношы предбедствующе, царюющаго оплеваша повеление безумное, и совокуплени, имже не сваришася, огнем, державствующему достойную воспеваху песнь: Господа пойте дела, и превозносите во вся веки.

Священноученик небесным научен истинно, блаженне, таинством, прошел еси всю вселенную, апостоле, проповедая велегласно слово веры Христовы, и научая неизреченною благодатию: Господа воспевайте дела, и превозносите во вся веки.

Богат был еси и блажен, сподоблен всякаго блаженства, яко собеседник и сообитатель быв владыце, и конечное истинно жребием добре обогащся, и слову свеселяся воспеваше: Господа пойте дела, и превозносите во вся веки.

За мир молитвенник изящнейший ко спасу стани, (с. 179) блаженне апостоле, прося свыше богатнаго мира церквам, и хвалящым тя верно прегрешений оставление, и душам спасение вопиющым: Господа пойте дела, и превозносите во вся веки.

*Богородичен:*

Ты спасения всем ходатаица, Богомати, явилася еси, едина всепетая, Cпаса рождши божия Бога слова, избавльшаго нас древния клятвы, и благословение даровавшаго, верою зовущым: Господа пойте дела, и превозносите во вся веки.

*Песнь ф~. Ирмос:*

Не рыдай мене, Мати, зрящи во гробе, егоже во чреве без семене зачала еси сына: востану бо и прославлюся, и вознесу со славою непрестанно яко Бог, верою и любовию тя величающыя.

Явился еси миру якоже молния претекая, во тме древле и сени неведения седящыя, влекий ко свету незаходимому воплощшагося единороднаго сына, егоже самовидец и действенный слуга был еси, блаженне: егоже величаем.

Бурное, блаженне, от небесе носимое дыхание прием, и языком огнедохновенным обогащся, пожигаеши яко терние безбожную мирскую мудрость, свещательными зарями проповедания Христова сияя, и мрак разоряя богоблаженне.

Приими, богогласе апостоле иакове, молебную песнь, юже ти приносим, твою празднующе пречестную и пресветлую память: избави от грехов рабы твоя, верховный Христов апостоле, прилежно моляся, да достойно тя величаем.

*Богородичен:*

Яко неискусомужно во чреве твоем приемши слово, пребыла еси нетленна, пречистая Дево, и рождши нам еммануила, сущаго вкупе Бога и человека. сего сугуба естеством ведуще, тя величаем. (с. 180)

*Светилен. Подобен:*
Духом во святилищи:

Не яко сына алфеева, но яко ученика слова, разумеем тя, иакове апостолов славо: ибо божественное сияние явственно приял еси, и благодать чудес, отгоняти недуги от человек, верою совершающих всесвященную память твою.

*Дважды.*

*Слава, и ныне, Богородичен:*

Яко имущи благоутробие и милость великую, Богородице Дево, призри, пренепорочная, на мое смирение, и страстную бурю и печалей нахождения разжени, чистая, и огня геенскаго избави мя твоими молитвами:

*На хвалитех стихиры на д~, глас д~. Подобен:*
Яко добля:

Тростию благодати, * от глубины суетства человеки * извлекл еси, досточудне, * учителя манием * повинувся иакове, * просвещшаго по всему твое разумение, * и апостола, и честна богоглагольника, * тя, всеблаженне, показавша, * того непостижнаго божества.

*Дважды.*

Духа сияние на тя сниде * во огненне виде, * и тя, блаженне, * божественное приятелище содела: * скоро отгоняща безбожия мглу, * и мир просвещающа * сиянием всемудрых твоих словес, * тайноглагольниче, апостолов украшение, * Христов самовидче, блаженне.

Молниями проповедания, * во тме седящыя неведения, * славне, просветив, * показал еси сыны * Владыки и Бога веры ради: * егоже страстем ревновал еси и смерти, * и славы был еси наследник, яко мудр, и богоглаголив, яко ученик истиннейший.

*Слава, глас в~:*

Оставив земная, последовал еси Христу, и знаменався дохновением святаго духа, послан быв от него в языки погибшыя, обращати человеки в свет (с. 181) богознания, апостоле иакове: и скончав подвиги божественныя твоея страсти и мук различных душу твою Христу предал еси. того моли всеблаженне, даровати нам велию милость.

*И ныне:*
Все упование мое:

*Славословие великое. И отпуст.*

*На литургии: Блаженна апостола, песнь г~ и з~. Прокимен, глас и~:*
Во всю землю изыде вещание их, и в концы вселенныя глаголы их. *Стих:*
Небеса поведают славу божию: *Апостол к коринфяном, зачало рл~а. Аллилуиа, глас в~:*
Исповедят небеса чудеса твоя Господи: *Евангелие луки, зачало н~а. Причастен:*
Во всю землю изыде вещание их:

