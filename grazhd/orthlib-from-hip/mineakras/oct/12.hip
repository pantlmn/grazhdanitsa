<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 215)

*Месяца тогоже в в~и-й день.*

*Святых мученик, прова, тараха и андроника:*

*И преподобнаго отца нашего космы святоградца, и творца канонов, епископа маиумскаго.*

*В тойже день празднование святому иоанну крестителю господню, на память пренесения из мальты во град гатчину креста из части древа животворящаго креста господня: чудотворнаго образа божия матери, писаннаго святым евангелистом лукою: и десныя руки мощей святаго иоанна крестителя.*

*На*
Господи, воззвах, *стихиры мучеников, глас д~.*

*Подобен:*
Дал еси знамение:

В лице сокрушаемь, и по выи ураняемь, * и жезлием раздробляемь, * руками же изжигаемь, и главу, мучениче, * и рожны прободаемь люте, * ушима и (с. 216) устнама обрезуемь, * и оцтом напаяемь, * и зверем повергаемь, и мечем усекаемь мучениче, * веселился еси, тарахе.

Терпел еси биемь, и рожны прободаемь, * и лыстом отрезаемым, * очию лишаемь, * и зверем, всеблаженне, в снедь даваемь, * и огню приближаяйся, * и мечем главоусекаемь, * мучеников удобрение, * и церкве утверждение, * страдальче прове славный, ангелом равночестне.

огнем сожигаемь, * и воловыми жилами биемь, * струги стружемь, * по лыстом кроимь, *. и богословный урезаемь язык, * и зубы, мучениче, сурово, андрониче, искореняемь, * со зверьми же сплетаяся, * и скончаваемь мечи, * подвиг совершил еси, и венец приял еси.

*Ины стихиры преподобнаго, глас д~. Подобен:*
Яко добля:

Яко мудрости тя питателя, * и чистоты кормителя, * сокровище знания, иерарше космо, * богословника известнейшаго, учителя божественна, * верным просветителя * похваляем, блаженне, * моляще тобою Владыку, * от тли и бед и всякаго вреда * всем нам избавитися.

Воздержанием пожил еси, * бдением же и постом, * целомудрием и смирением, славне, * разумом всячески обогатился еси, * нижних и привременных, * и вышними светлыми: * и ясно возгремел еси недоуменное, * страшное же и великое, блаженне, всех царя * строения таинство.

Смиренномудр и кроток, * тих же и доброглаголив, * уветлив и незлобив, целомудрен и праведен, препрост и цел, * преподобне космо, ты быв, * иерарх от Бога священноявлен еси, * и упасл еси на злаце вод спасительных * стадо твое, богомудре: * тем тя ныне ублажаем. (с. 217)

*Слава, глас д~. Анатолиа:*

Воинствоваше Христу, яже на земли красная остависте, и крест на рамена вземше, мук ради многоплетенных тому последовали есте, и пред цари и мучители многими не отвергостеся его: ангели венцы победными главы вашя увязоша, дерзновеннии душею светло в чертог великий внидосте. прове, славо мучеников: тарахе, демонов губителю: и андрониче, победа верных: дерзновение имуще ко спасу всех, молитеся о душах наших.

*И ныне, Богородичен, или крестобогородичен: Подобен:*
Яко добля:

Агнца и пастыря тя * на древе яко виде, * агница рождшая рыдаше, * и матерски ти вещаше. * сыне возжеленне, * како на древе крестнем повешен еси, долготерпеливе; * како руце и нозе твои, слове, * пригвоздишася от беззаконных, * и кровь твою излиял еси, Владыко;

*На стиховне октоиха.*

*Слава, мучеников, глас а~: Андреа иерусалимлянина:*

Трирасленное собрание, равночисленнии святыя Троицы, якоже звезды светлыя от востока явльшеся, тварь созывают к священному торжеству, пров и тарах со андроником мудрым: плоти бо своя зверем предаша, и кровию землю обагривше, венценосцы на небесех со ангелы ликовствуют, просяще о нас человеколюбиваго Бога, прегрешений оставление даровати и велию милость.

*И ныне, Богородичен, или крестобогородичен.*

*Подобен:*
Всехвальнии мученицы:

Заколение твое неправедное, Христе, * Дева зрящи, * плачущи вопияше ти: * чадо сладчайшее, * како без правды умираеши; * како на древе висиши, * иже всю землю повешей на водах; * не остави мене едину, (с. 218) благодетелю многомилостиве, * матерь и рабу твою, молюся.

*Тропарь мучеников, глас е~:*

Святых мученик исправлением небесныя силы преудивишася, яко в теле смертнем, безтелеснаго врага, силою креста подвизавшеся добре, победиша невидимо: и молятся Господу, помиловатися душам нашым.

*Слава, преподобнаго, глас и~:*

Православия наставниче, благочестия учителю и чистоты, вселенныя светильниче, архиереов богодухновенное удобрение, феофане премудре, ученьми твоими вся просветил еси: цевнице духовная, моли Христа Бога, спастися душам нашым.

*И ныне, Богородичен, или крестобогородичен:*

*На утрени, канон октоиха един, и святых два.*

*Канон мучеников, егоже краегранесие:*

Воспою мученик твоих, Cпасе, славу. *Иосифово.*

*Глас и~. Песнь а~. Ирмос:*

Колесницегонителя фараоня погрузи, чудотворяй иногда моисейский жезл, крестообразно поразив, и разделив море: Исраиля же беглеца пешеходца спасе, песнь Богови воспевающа.

Мученическими украшени благодатьми, венцедателю Христу на небесех любовию, мученицы, предстоите, светом озаряеми трисолнечнаго сияния, и вся просвещаете верою вас блажащыя.

В гонении нечестия явистеся всю прогоняюще злочестивую прелесть, мученицы непобедимии, доблественными подвиги, яко добрии воини, яко церкве утверждения и яко истины держава.

Смысленным разумом, всемудрии, отразивше злобную бурю, и свирепеющееся море злочестия, духа (с. 219) тихостию, к пристанищем преидосте небесным, радующеся.

Душам мучеников ваши срадуются мученицы дуси на небесех истинно, прове и андрониче и тарахе блаженнии: мужески бо болезни мучения претерпесте, победами божественными прославляеми.

*Богородичен:*

Иже отцу и духу святому слово собезначальное, в девственную утробу восхотев вселися, и плоть невращно бысть, и пострадав волею, мученическая божественная воинства верою страдати устроил есть.

*Ин канон преподобнаго, егоже краегранесие:*

Косму похвалим песнотворца мудренно.

*Глас д~. Песнь а~. Ирмос:*

Моря чермную пучину невлажными стопами древний пешешествовав Исраиль, крестообразными моисеовыма рукама амаликову силу в пустыни победил есть.

удобрив добродетелей житие твое, отче космо, светом и блистании светяся света трисияннаго, владыце твоему яко предстоя, просветитися тя поющым, молися.

Нрав твой подобно являет тя, имея наречение: архиереев бо украшение, мудре, показался еси, и утверждение монашествующих, и мудрости обитель был еси.

Мудрости яко рачитель мудрейш, мудре очистил еси твою душу, всемирный космо, мирскаго смущения страсти отгнав, яко мглу омрачения.

*Богородичен:*

Марию непорочную и чистую отроковицу воспоим, яко божию матерь благоговейно согласно прославляюще: радуйся, чистая богоневесто, благословенная Мати Дево.

*Песнь г~. Ирмос:*

Небеснаго круга верхотворче, Господи, и церкве зиждителю, ты мене (с. 220) утверди в любви твоей, желаний краю, верных утверждение, едине человеколюбче.

Крепко гонителю противився, тарахе, и сокрушение лица терпя крепчайше, челюсти сокрушил еси мысленных львов, доблествен быв силою духа.

Великомудренным разумом, раны претерпел еси по хребту и чреву, мучениче прове, растязаемь и поджигаемь, и рожны перси, и богославная твоя уста биема.

Яко агнец вознесен быв, терпел еси болезни лютейших ран, мучениче андрониче, огня попаления, и искоренение зубов, и богословнаго твоего языка отятие.

Трисветлы яко звезды разумных сияний, всю, славнии, тварь просвещаете, тму отгоняще многобожия лести, страстотерпцы мученицы световиднейшии.

*Богородичен:*

Яко добру, яко красну, и яко избранну, чистая, слово, иже вся осуществовавшее, тя избрав, в твою непорочную и богоприятную утробу восхотев вселися пресущественный.

*Ин. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище, и утверждение.

Песньми красными, к песнословию Христову возвеселил еси невесту, ясно изложив Христовы божественныя тайны.

Законы ты воспитався Христовыми, отче космо, питал еси стадо вверенное тебе, православными повеленьми.

В себе огнем божественнаго рвения распаляему душу, преподобне отче космо, стяжав, вся ереси отгнал еси.

*Богородичен:*

Преидоша убо сени, Христос же истина возсия, плоть приим, Мати божия, от боку твоею, и спасе ны. (с. 221)

*Кондак преподобнаго, глас и~. Подобен:*
Взбранной:

украшен добродетельми, космо богодухновенне, церкве Христовы украшение был еси: песньми бо украсил еси сию, блаженне. но молися ко Господу, избавитися нам от всяких козней ратника, тебе зовущым: радуйся, отче требогате.

*Седален мучеником, глас и~. Подобен:*
Премудрости:

Святыя Троицы крепкою вооружившеся верою юношски, андроник, пров же и всемудрый тарах, многобожия лести державу потребиша, и люди в божественней любви привязаша. тем победныя приимше почести, ликом свеселятся сил безплотных, к нимже верою возопиим: молите Христа Бога, грехов оставление даровати, чтущым любовию святую память вашу.

*Слава, преподобнаго, глас тойже:*

Благочестием и верою воспитався, и премудростию, украсив ум и душу, всех избегл еси земных попечений, особь же пожив, и ум в неизреченная вложив, великия сподобился еси благодати. тем и божественную Христову церковь украсил еси песньми медоточными и ученьми, святителю отче наш космо: моли Христа Бога, грехов оставление даровати, чтущым любовию святую память твою.

*И ныне, Богородичен:*

Премудрость и слово в твоем чреве заченши неопально, Мати божия, миру родила еси мир содержащаго: и во об\ъятиях понесла еси вся носящаго, питателя всех, и творца твари. темже молю тя, всесвятая Дево, и верно славлю тя, избавитися ми от прегрешений: и в день суда, егда предстати имам пред лицем создателя моего, владычце Дево чистая, твою (с. 222) помощь тогда подаждь ми: вся бо можеши, елика хощеши, всепетая.

*Крестобогородичен:*

Агнца и пастыря и избавителя агница зрящи на кресте, восклицаше плачущи, и горько рыдающи вопияше: мир убо радуется, приемляй тобою избавление, утроба же моя горит, зрящи твое распятие, еже терпиши за милосердие милости. долготерпеливе, Господи, милости бездно и источниче неисчерпаемый, умилосердися и даруй согрешений оставление верою поющым божественныя страсти твоя.

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Закон твой соблюдающе слове, мученицы, беззаконных законы возненавидевше, небрещи тебе творца повелевающыя, демонскими ухищреньми, и все претерпевше треволнение мук, небесную тишину получиша.

Любя Христово иго носити подвыйное на выи твоей, еюже радуешися сокрушаемь: крест же жезл державныя, тарахе всеблаженне, силы имый, паличная умножения терпиши, взывая: силе твоей слава, человеколюбче.

Яко силен божественным быв духом, лыстов твоих болезненное мужественно, прове, сокрушение, и очес из\ъятие претерпел еси, просвещаемь знанием Троицы совершеннейше, и с вышними лики, мучениче, сочетаяся.

Юношски мучениче, предстал еси, андрониче, пред судищем противляяся врагу крепко. тем отрезая лысты твоя, сильнейша содеваше тя, главу его попирающа, и горнее тебе шествие сотворяюща. (с. 223)

*Богородичен:*

Едина Бога носиши во утробе воплощаема, еже быти всем подающаго. егоже на тризнищи не преклонно исповедающа пострадаша божественнии мученицы, Дево Богородице препетая, ангелов чудо, и демонов язва.

*Ин. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Пред\ъочистив око твоего сердца страстнаго смущения, космо иерарше, пение воспел еси красное и спасительное, и церковь просветил еси.

Целение всякаго уныния бывают твоя, космо, всехвальная любящым песненная наслаждения, догматами украшаемая, и сладкогласия добротами.

Недугующую, всеблаженне, церковь, хульными веленьми копронимовыми и буесловыми, исцелил еси писаньми, имиже сладкопесненно песнопел еси.

Яко чудны твоя песни, и всякаго, отче, исполнены разума, имиже явственно всем открыл еси Христовы тайны, страшныя истинно и пречудныя.

*Богородичен:*

Пресвятую воспоим Богородицу, воплощенное родившую божие слово во дву естеству, единей же впостаси, якоже косма божественный научи.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

Неуклоннии путешественницы стези узкия и жестокия бысте, напастей множество яко пены морския отревающе, яко неразседнии столпи, сердца страстотерпцы, яко на камени веры утвердивше. (с. 224)

Витийствуя божественная, и богословя спасительная учения, устен терпиши растерзания, ума крепостию заграждая уста, на Бога тарахе мучениче, вредословие глаголющая сотворшаго.

На четверо протязаемь, и ран язвами одержимь, душевное показуя доблественно востание. темже венценосец явлься с тождестрадальники, прове, царю всех предстоиши.

*Богородичен:*

Больши горних сил еси, слово порождши отчее, Дево, собезначальное и соприсносущное: егоже светлостьми, страстотерпцы озарившеся, безбожия нощь преидоша.

*Ин. Ирмос:*

Ты, Господи мой, свет в мир пришел еси, свет святый, обращаяй из мрачна неведения, верою воспевающыя тя.

Вещание твое, мудре, во вся концы протече, песньми возвеселяя божественными, космо, хвалящих тя.

Закон естественных паче рекл еси, рождшую пресвятую Богородицу пребожественное слово: тем тя ублажаем.

Песни дивныя сладостно поя, воспел еси неизреченное владычне, еже из Девы пречистыя, рождество, священнейше.

*Богородичен:*

Просветиша молния твоего рождества, всепетая, всю вселенную, и земля подвижеся от прелести к вере его.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

оружие сильнаго бывше верою, сердца зловерных мужески уязвисте, подвигшеся на ня доблественно страстотерпцы великоименитии.

Яко древле даниила в рове зверие устыдешася: (с. 225) тако и ныне крепких оружников веры на тризнищи устрашишася, укротившеся честными их страдании.

Прободеным твоим ребром, Владыко, тожде образуя тарах, приемлет в ребра прободение, и оцтом напаяется, и огнем в главу люте попаляется.

*Богородичен:*

Заченши без семене во утробе превечнаго, чистая, и родила еси плотию естеством безплотнаго, и млеком поила еси питающаго всех, Богомати неискусобрачная.

*Ин. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

Словеса твоя яко сот сладкий явишася, благочестивых сердца веселящя, поющих крещение спасово, сретение же симеоново и отпущение.

Не словесы, но вещми ты представил еси, востание, блаженне, лазарево из мертвых, и детей хваление, и зависть иудейскую в песнех.

Возвышение треблаженнаго древа украсил еси, воспев песнь веселия всяческаго исполнену и радости сущия, в пении того всеблаженне.

*Богородичен:*

Глаголом твоим богодохновенным, отроковице, последующе, тя блажим вси роди, Дево, яко Бога блаженнаго, блаженную бывшую родительницу.

*Кондак мучеников, глас в~. Подобен:*
Вышних ищя:

Троицы нам славу явиша доблии Христовы оружницы и мученицы, с тарахом пров же и андроник: обличиша бо все мучителей безбожие, верою доблественне страдальчествовавше.

*Икос:*

Ии~совы страсти доблественно подражавше, купно с (с. 226) тарахом мудрым пров же и андроник, радующеся пострадаша на тризнищи, беззаконных обличающе безбожие. тем и мы любовию чтуще память их, в песнех похвалим, и верно подвиги проповедаем: яко дивен бо Господь, светильники в мире прославив сия, верою доблественно страдальчествовавшыя.

*Песнь з~. Ирмос:*

Божия снизхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси Боже отец наших.

ушес отятие претерпел еси радуяся, тарахе славне, яко благопослушлив раб приклоншаго тебе ухо милостивнейшее, и молитвы твоя совершившаго, зовуща: благословен еси, Боже отец наших.

Протязаеми, мученицы, и муками раними, твердым смыслом пребеззаконнующым сопротивистеся, и победоносцы бывше, поете: благословен еси, Боже отец наших.

Исполнися дух твой божественныя росы и прохлаждения, егда руце огнем и главу попаляху ти, и якоже дети взывал еси, тарахе: благословен еси, Боже отец наших.

Кроплением, святии, честных кровей ваших, прелести углие погасисте, росу божественныя нам источающе благодати, и исцеления проливаете воды, хвалящым вашу память всегда.

*Богородичен:*

Истощевается во утробу твою, отеческих недр не оставль совершеннейшее слово, и плоть видится, и младенц раждается. емуже поем, Дево, радующеся: благословен еси, Боже отец наших.

*Ин. Ирмос:*

В пещи авраамстии отроцы персидстей, любовию благочестия (с. 227) паче, нежели пламенем опаляеми, взываху: благословен еси в храме славы твоея, Господи.

Веселится всяка душа, песнопения твоя богомудре отче, прочитающи, и верою зовущи: отец наших Боже, благословен еси.

Воистинну язык твой трость книжника скорописца, отче, бысть святаго духа, писавший великая чудеса слова.

Закон побеждается о тебе похвалений, отче, ни бо имать что хвалению достойно вещати, тебе владычняя изрекшу величествия.

*Богородичен:*

Кий тя язык земных достойно ублажит Бога рождшую, богоневесто; тем верою зовем: радуйся, Дево чистая, радуйся, препрославленная.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Просвещени язвами и красными добротами добротворнаго и чуднаго страдания, Господу предстоите венценосцы вси, света тамо сущаго испущаема богатно исполняеми, и любовию поюще непрестанно: отроцы, благословите, священницы, воспойте, людие, превозносите во вся веки.

В себе неистовяся пребезумный мучитель, яко побежден вашими противлении, вскоре повелевает уморити мечем вас, содетелю и избавителю поющыя: отроцы, благословите, священницы, воспойте, людие, превозносите во вся веки.

Троицы поборницы, добропобеднии мученицы, иже безбожия зиму разорше теплотою веры, верных предстолпие, цвети краснии умнаго рая, пристанища (с. 228) сущым в бури, непреклоннии столпи, андроник, и пров, и тарах почитаются.

*Богородичен:*

Со безплотными чинми, с мученик воинствы, со апостолы и пророки, вси всеми владычествующую тварьми владычцу, яко херувим святейшу, и едину божию чистую матерь благочестно поем, Христа превозносяще во вся веки.

*Ин. Ирмос:*

Руце распростер даниил, львов зияния в рове затче огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

Жезлом укрепляеми твоих догматов, славне, тя хвалящии, отвращаемся всяких еретических злоб, и песнопоем благочестно Христу, зовуще: благословите, вся дела господня, Господа.

Всех яко выше умом, космо, быв, вечерю написал еси, в нейже предал есть Господи живоносныя тайны, и предание страшное, безчеловечие же иудино, егоже и бежати нам научил еси.

Света невещественнаго зарями осияемь, космо всепреподобне, страсти пречистыя написал еси, и погребение и востание, и преображение Христово, научив вся воспевати: благословите, вся дела господня, Господа.

*Богородичен:*

Жезл из корене иессеева ты израстила еси, Дево пречистая, цвет Господа рождшая, нас благоухавшаго миродыхательными вонями страстей его: тем вси тя благословим, марие богоневесто.

*Песнь ф~. Ирмос:*

устрашися всяк слух неизреченна божия снизхождения, яко вышний волею сниде даже и до плоти, от девическаго чрева быв человек. темже пречистую Богородицу, вернии, величаем.

Возмогоша телесы тленными, нетленныя подвиги (с. 229) пристяжати доблественнии, и ангелом уподобишася, царство божие приемше недвижимое, пров, и тарах, андроник, Христовы угодницы.

Явистеся углие, огнем невещественным таинственне вжигаеми, и пожгосте вещественную лесть великомученицы: и возсиявше яко свет, тварь озаряете, и спасаете от страстей и бед душы нашя.

Днесь приносит празднство летнее светло и радостно церковь Христова, божественное сие ваше торжество: и веселятся с вами пророцы, апостоли, и вси мученицы, страстоносцы, победители великоименитии.

Взястеся в световидная райская, страстоносцы, селения, одеявшеся светлою ризою, юже исткасте многовидными муками, и престолу предстоите вседержителя, о всех прилежно молящеся.

*Богородичен:*

Пощади мя, Cпасе, рождейся, и сохранивый рождшую тя нетленну по рождестве: егда сядеши судити вся дела моя, беззакония и грехи моя презри, яко безгрешен, милостив яко Бог и человеколюбец.

*Ин. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества: тем веселящеся, тя, Богородице, величаем.

Богат, благороден быв, всеблаженне, добродетельными зарями сияя, и просвещая верныя, космо, тя хвалами почитающыя, и православно поющыя, тя величаем, трисвяте.

Законы сияя божественными, и теми, блаженне, твое стадо якоже на пажить живоносную наставив, яко подобаше, преподобне, к небесем преставился еси, плоды болезней твоих пожиная. (с. 230)

Показася тебе незаходяй свет, ныне преставльшуся тебе от привременных, яко очищенному праведно, яснее же и чистее егоже наслаждаяся, помяни тебе почитающыя, достославне.

*Богородичен:*

Тя пресвятую Деву и серафим славнейшу, рождшую Христа, Богородице, пребезначально возсиявшаго от отца, якоже писано есть, славословяще ублажаем.

*Светилен октоиха. И святых. Подобен:*
учеником зрящым:

Триплетенный лик страстотерпец, тараха и прова вси со андроником песньми хвальными увенчаем: строгания бо претерпеша и лютыя раны и болезни и со Христом царствуют.

*Богородичен:*

Херувим явилася еси славнейши, и серафим показалася еси вышши, яко Бога рождшая воплощенна, земным же показавшаго стези правыя шествовати ко спасению водящыя.

*На литургии, прокимен, глас д~:*
Святым, иже суть на земли его удиви Господь вся хотения своя в них. *Стих:*
Предзрех Господа предо мною выну: *Апостол ко ефесеом, зачало сл~г. Аллилуиа, глас д~:*
Воззваша праведнии, и Господь услыша их. *Евангелие луки, зачало р~з. Причастен:*
Радуйтеся:

