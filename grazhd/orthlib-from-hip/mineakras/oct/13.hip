<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 230)

*Месяца тогоже в г~и-й день.*

*Святых мученик, карпа и папилы.*

*И празднование пресвятей Богородице, в честь иконы ея нарицаемыя иверския.*

Служба сия писана в приложении.

*На*
Господи, воззвах, *стихиры, глас д~ Подобен:*
Яко добля:

И веригами связуеми, * и в темнице заключаеми, * и зверем в снедь издаваеми, * повешени и (с. 231) стружеми, * во огнь же вметаеми, * и божественную помощь с небесе приемлюще, * непоколебими пребысте, * любовию Владыки Cпаса всех, * карпе и папиле премудрии.

На камени веры * утвердив твое помышление, * неуклонный мудрованием мучениче папиле, * каменобиемь радовался еси, * божественному подобяся * мучеников начальнику архидиакону стефану, * яко служитель, и яко божиих таин слуга, * яко сочислен мучеником, * и ангелом собеседник.

На пути шествующе * свидетельства неуклонно, * железным обущам пригвождаеми, * врага и губителя жала, всехвальнии, * сокрушисте тверде, * и победами венчастеся: * тем вся Христова церковь * празднует святую вашу память, * светоносную и благознаменитую.

*Слава, глас з~:*

Яко достоин в боговидцех, небеса ты видел еси, преподобне, отверзена, и Господа на престоле седяща, и херувими и серафими окрест его, и от тебе паки мы просвещшеся, священное твое стадо, карпе, вопиет тебе: проси мира миру, и душам нашым велия милости.

*И ныне, Богородичен, или крестобогородичен.*

*Подобен:*
Тридневен:

На древе живот наш зрящи, всенепорочная Богородице, висящь, матерски рыдающи вопияла еси: сыне мой, и Боже мой, спаси любовию поющыя тя.

*На стиховне октоиха. Тропарь, глас д~:*

Мученицы твои, Господи, во страданиих своих венцы прияша нетленныя от тебе Бога нашего: имуще бо крепость твою, мучителей низложиша, сокрушиша и демонов немощныя дерзости. тех молитвами спаси душы нашя.

*Слава, и ныне, Богородичен:*
(с. 232)

*На утрени оба канона октоиха: и мучеников канон на д~, егоже краегранесие:*

Карпа и папилу песньми венчаваю. *Иосифово.*

*Глас а~. Песнь а~. Ирмос:*

Твоя победительная десница боголепно в крепости прославися: та бо, безсмертне, яко всемогущая, противныя сотре, Исраильтяном путь глубины новосоделавшая.

Карпа и папилы крепких истины свидетелей похваляюще память всесвященную, победители тыя соделавшаго Господа славы, боголепно воспоим.

Постническим прежде огнем искусившеся, страданием же второе, мученицы, явисте истинно душевное искушение, и паче злата божественными нравы возсиясте.

Силою божественною, к ранам, к повешению, ко огню и к смерти, славнии, устремившеся, гонителей крепость победисте, и нетленными венцы увязостеся.

*Богородичен:*

Двери света, от твоея нерастленныя утробы возсиявшаго, возсияй ми покаяния просветительныя лучи, и отжени грехов моих мрак, богорадованная.

*Песнь г~. Ирмос:*

Едине ведый человеческаго существа немощь и милостивно в не воображся, препояши мя с высоты силою, еже вопити тебе, святый, одушевленный храме, неизреченныя славы твоея, человеколюбче.

Плод принесл еси Христу приятен и священнейший, священнаго с тобою агафодора, раны и язвы претерпевшаго, и одолевша с плотию врагу безплотному, знания крепостию.

Неправедно сокрушаемь, мудре, повелением судящаго, (с. 233) и по ребром стружемь терпел еси: огнем же паки подпаляемь, струями кровными прелести угли погасил еси, карпе многострадальне.

Видети желая Христа, вися высоко, и огнем перси поджигаемь, доблественно терпиши, богомудре папиле, росою духа яве орошаемь, и божественными надеждами укрепляемь.

*Богородичен:*

Чертог нескверный божий, и гору несекомую, и кивот святый, и трапезу, вернии тя вси, чистая, проповедаем, и кадильницу невещественнаго угля, пресвятая Дево всенепорочная.

*Седален, глас а~. Подобен:*
Камени запечатану:

Плоды богознания возделав труды твоими, из корене безбожия исторгл еси остны: и мастию помазався богодетельною, упасл еси люди, священниче: и законно пострадав, сугубых почестей, карпе, сподобился еси. слава давшему ти крепость: слава венчавшему тя: слава действующему тобою всем исцеления.

*Слава, и ныне, Богородичен:*

Руце твои божественнии, имиже создателя понесла еси, Дево пресвятая, воплощшагося благостию простерши умоли его, избавити нас от искушений, и страстей, и бед, хвалящих тя любовию, и вопиющих: слава всельшемуся в тя, слава прошедшему из тебе, слава избавльшему нас рождеством твоим.

*Крестобогородичен:*

Агнца на кресте агница зрящи, с разбойникома распинаема тя, долготерпеливе слове, и копием в ребра прободаема, восклицаше вопиющи матерски: что странное и ужасное, Иисусе мой, таинство, несказанно совершаемое; (с. 234) како покрываешися гробом неописанный Боже; да мя рождшую тя не оставиши, сыне мой сладчайший.

*Песнь д~. Ирмос:*

Гору тя, благодатию божиею приосененную, прозорливыма аввакум усмотрив очима, из тебе изыти Исраилеву провозглашаше святому, во спасение наше и обновление.

Нерешимою связан любовию создавшаго, каменобиемь яве, папиле, мучениче Христов, победил еси метающыя терпением богодарованным ти, всехвальне, мужеумно с завистию боряся.

Ко всякому виду болезни, доблественнейшии, ополчистеся, к зверем ввержени бывше, купно тыя победисте, якоже даниил, божественными образы веры, карпе и папиле, мученицы славнии.

Сый злобы обретатель вселукавый, Христовы угодники немилостивно пожжению негасимому предает, ослабити их силу мнев: но испепелишася того коварствия.

*Богородичен:*

Пристанище спасения, Дево, тя имамы, иже в пучине лютых обуреваемии всегда: к тебе прибегаем, и на тя уповаем, да не убоимся невидимых врагов навета.

*Песнь е~. Ирмос:*

Просветивый сиянием пришествия твоего, Христе, и осветивый крестом твоим мира концы, сердца просвети, светом твоего богоразумия, православно поющих тя.

Ни бед гонения, ни глад, ниже смерть разлучи от любве Христовы богомудрых, но усерднейше воздания предзряще, неудобных нерадиша.

Вжиляеми божественною силою, претерпесте лютейшая провертения стоп, всехвальнии, путь шествующе свидетельства, и жала безбожия сокрушающе. (с. 235)

Неугасаемый светильник страдания носяще, претекосте невежества нощь, мученицы, и свету приближишася невечернему, яко дне истинно сынове верою.

*Богородичен:*

Зачала еси неискусомужно Бога невместимаго, родила еси преестественнаго создателя естества. велие таинство, недомысленное чудо, Дево едина пренепорочная.

*Песнь з~. Ирмос:*

Обыде нас последняя бездна, несть избавляяй, вменихомся яко овцы заколения, спаси люди твоя, Боже наш: ты бо крепость немощствующих и исправление.

Благоухают ваша добродетельства человеческим сонмом, злосмрадие отгоняще яве многобожия, достославнии: ибо божие ныне благовоние явистеся, мученицы.

Возгараемый пламень росою веры погасисте, блаженнии, и возжгосте желание тепле агафонике, сущей с вами благославными, с неюже мужественне страсти совершисте.

Обощряеми болезней приложеньми, карпе и папиле, доблии страдальцы, мечи истинно небокованнии явистеся, вражия ополчения секуще.

*Богородичен:*

*От*
тины страстей и от рова падении воздвигни мя, и управи раба твоего, чистая, исповедающаго тя Богородицу: ты бо еси присно падающих исправление.

*Кондак, глас д~. Подобен:*
Вознесыйся:

Яко сокровище многоценное Владыка, и источник источающь токи исцелений, сущым на земли подаде мощи вашя, недуги убо отемлющыя страстей различныя, благодать же дающыя душам непрестанно. темже согласно, любовию, ваше, мученицы божественнии, совершаем торжество. (с. 236)

*Песнь з~. Ирмос:*

Тебе умную, Богородице, пещь, разсмотряем, вернии, якоже бо отроки спасе три превозносимый, мир обнови во чреве твоем всецел, хвальный отцев Бог и препрославлен.

Юношески страстей пещь воздержания росою погасивше, огнь же кровьми страдания, второе мученицы, идольское огнище испепелисте, хвальнаго воспевающе Бога и препрославленнаго.

Станем, се отверзеся тризнище, не ослабеем, свыше Христос венцы терпения мучений ради яве подает живоначальною рукою, взываху страдальцы усердною душею, карп и папила.

Иже к Богу всеобразным, святии, мановением обожаеми яве, безбожных раны удобь претерпесте, якоже иному страждущу, истинно сами пребывающе, хвальнаго воспевающе Бога и препрославленнаго.

*Богородичен:*

Евы, чистая, нашея праматере, проклятство разрешила еси яве, благословения начаток рождши, всенепорочная отроковице браконеискусная, егоже благословят чини небеснии, хвальнаго отцев Бога и препрославленнаго.

*Песнь и~. Ирмос:*

В пещи отроцы Исраилевы, якоже в горниле, добротою благочестия чистее злата блещахуся, глаголюще: благословите, вся дела господня, Господа, пойте и превозносите во вся веки.

Светоносная днесь нам память мученик, светом целений озаряющи нас вопиющих, возсия: благословите, вся дела господня, Господа, пойте, и превозносите во вся веки.

украсился еси яко архиерей, яко божественный пророк, яко свидетель страстей, всеблаженне, Христовых, яко (с. 237) божественное знамение, воспевая, карпе всеблаженне: Господа пойте дела, и превозносите его во веки.

Токи твоих страдальческих кровей, потоки конечно безбожия потопльше, источник целений явишася вопиющым, папиле мучениче: Господа пойте дела, и превозносите его во веки.

*Богородичен:*

Священный тя божественных пророк лик проповедает матерь бывшую, всенепорочная, божию, емуже вси зовем: благословите, вся дела господня, Господа, и превозносите его во веки.

*Песнь ф~. Ирмос:*

образ чистаго рождества твоего огнепалимая купина показа неопальная: и ныне на нас напастей свирепеющую угасити, молимся, пещь, да тя, Богородице, непрестанно величаем.

Якоже приношения всецелая, яко жертвы совершенныя и непорочная, принесостеся творцу, всеблаженнии, мечем кончину приемше, и ныне венценосцы, на небесех жительствуете.

Столпи необоримии явистеся церкве, мученицы, и забрала, источницы воды исцелений проливающии, и светила светозарная и всесветлая, нощи из греха благочестивыя избавляющая.

уже к самем вселившеся светозарным селением и небесным, и светлостьми божественными просвещаеми, и радости присносущныя исполняеми, о папиле и карпе, за ны молитеся.

*Богородичен:*

Носиши на об\ъятиих, пречистая, херувимски яко престол, вся носящаго, плотию нас ради по нам обложившагося, и сугуба проста видимаго, егоже всегда моли о нас воспевающих тя.

