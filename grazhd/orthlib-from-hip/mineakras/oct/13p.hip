<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 618)

*Месяца тогоже в г~и-й день.*

*Служба пресвятей Богородице, в честь и память явления чудотворныя ея иконы, нарицаемыя иверския.*

*На малей вечерни,*

*На*
Господи воззвах, *стихиры, глас а~:*

Приидите, вси людие, верою сошедшеся, прославим владычцу Богородицу, заступницу рода нашего, и обстояще честную икону, любезно облобызаим ю, глаголюще: радуйся, пречистая Дево: радуйся, Мати Господа вышняго: радуйся, покрове и спасение душ наших.

Радуйся, афонская горо: слава бо господня на тебе возсия. яко бо многосветлая звезда прииде от востока к западу, в столпе огненне, явися икона Богоматере, озаряющи афон своим пришествием.

Якоже моисею в синаи купина явися иногда, огнем убо опаляема, и невредима пребывши: тако и всенепорочныя священный образ огнем одевается, и неопалимь пребывает, освящая взирающыя с верою на него.

Грядите радостно, иноков афонских лицы, почерпите благодать неоскудную от иконы Богоматере, (с. 619) огнем блистающияся, и приимите ю с верою и любовию: яко во стену и ограждение обителем вашым преславно даруется, да покрыет вас от всех враг видимых и невидимых.

*Слава, и ныне, глас е~:*

Приидите, людие, чудотворному и всечестному поклонимся божия матере образу, егоже дарова обители иверстей, яко стража неусыпна и необорима: ограждает бо святую обитель и вся живущыя на афоне своим покровом, и дарует обильныя дары исцелений от неистощимаго источника святыя иконы всем тую почитающым. темже воспевающе воззовем первообразней: радуйся, мирови помоще и утешение душ наших.

*Прокимен дне.*

*На стиховне стихиры, глас в~:*

Вместилище чистое света пречистаго, Богородице, славим тя и поем раби твои, яко явлением пречестныя твоея иконы нас освящаеши.

*Стих:*
Воскресни, Господи, в покой твой, ты и кивот святыни твоея.

Слава тебе, Христе царю, слава многому о нас милосердию: ибо даровал еси икону твоея пречистыя матере, благодати токи нам неоскудно изливающую.

*Стих:*
Клятся Господь Давиду истиною, и не отвержется ея.

Днесь, благовернии людие, светло празднуем, осеняеми иконы Богоматере пришествием, с верою приемлюще в ней стража нам неотступна, и (с. 620) возопиим Богородице: покрый нас от всякаго зла, и спаси душы нашя.

*Слава, и ныне, глас з~:*

Притецем к тихому пристанищу и заступнице рода нашего Деве Марии, поклонимся честному ея ангелы почитаемому образу, умильно зовуще: призри, благосердая Мати, на лютыя скорби, нас обдержащыя, и исцели болезни душ наших.

*Тропарь Богородице, глас а~:*

Дерзость ненавидящих образ Господень и держава нечестивых безбожно в никею прииде, и посланнии безчеловечно вдовицу, благочестно чтущую икону Богоматере, истязуют. но тая нощию с сыном икону в море пусти, вопиющи: слава тебе, чистая, яко непроходимое море плещы своя подаде: слава правошествию твоему, едина нетленная.

*Слава, и ныне: ин тропарь, глас тойже:*

*От*
святыя иконы твоея, о владычце Богородице, исцеления и цельбы подаются обильно, с верою и любовию приходящым к ней: тако и мою немощь посети, и душу мою помилуй, благая, и тело исцели благодатию твоею, пречистая.

*Ектениа, и отпуст.*

*На велицей вечерни,*

*на*
Господи воззвах, *стихиры на и~, глас е~:*

Красуйся, афоне: радуйся и веселися, обитель иверская: се бо грядет чудная икона Богоматере, ангелы по морю дориносима, светом неизреченным (с. 621) сияющи, мрак скорбей и печалей прогоняющи, и всех лучами своея милости озаряющи.

Тебе припадают, госпоже, иноков лицы и постников сословия, и любезно взирающе на святую икону твою, вопиют ти: прииди к нам, благая Мати, ущедри чтущыя тя, и даруй нам святый образ твой в залог милости и спасения.

О преславнаго чудесе! якоже бо моисею в синаи купина явися иногда, огнем убо опаляема, и невредима пребывши: сице и всенепорочныя богородительницы образ огнем одевается, но неопалимь пребывает, просвещая и нас сущих во мраце, и невредимы в пещи искушений и бед сохраняя.

Гряди, гаврииле, сниди немокренными ногами в море, и приими во об\ъятия икону Богоматере, на радость афону, на ограждение обители иверския, и всем Христианом во утешение.

Богородице Дево, державная помощнице, ныне обитель иверская о тебе хвалится и веселится, имущи тя заступницу непостыдну и стену нерушиму основание непоколебимо, стража неусыпна: не престай, госпоже, твоими молитвами и всегда избавляти обитель твою и вся люди от всех напастей.

Подаждь утешение рабом твоим, чистая, напастьми одержимым, и рог верных вознеси, богородительнице: спаси молитвами твоими обитель сию (с. 622) и грады православныя, укрепи на враги славящыя тя и вся верныя рабы, хвалящыя тя, защити.

Пречистая твоя икона, Богородице Дево, врачевство духовное всего мира явися: к нейже прибегаем, тебе покланяющеся, почитаем и лобызаем ю, и исцелений благодать получаем, недугов душевных и телесных страстей твоими молитвами свобождающеся.

Яко порфирою царскою и виссом, иконою твоею и твоего сына, Богородице, обитель иверская украсившися, днесь сияет чудесы, благодатию святаго духа паче света солнечнаго блистающися: в той бо на болящих и недужных исцеления изливаются, и всем даруется богатая милость.

*Слава, и ныне, глас и~:*

О Мати благая, госпоже Богородице Дево! не отрини нас смиренных раб твоих, пред\ пречистою твоею иконою недостойныя молитвы приносящих: буди теплая ходатаица о нас грешных к сыну твоему, избави нас от всех бед и искушений, да спасаеми тобою выну вопием ти: радуйся, благая вратарнице, двери райския нам отверзающая.

*Вход, прокимен дне, и чтения.*

*Бытия чтение.*

[Глава к~и] Взыде иаков от студенца клятвеннаго, и иде в харран. И обрете место, и спа тамо: зайде бо солнце. И взят от камения места того, и положи возглавие себе, и спа на месте оном. И сон виде: и се лествица утверждена на земли, еяже глава досязаше до небес, и ангели божии восхождаху и низхождаху по ней. Господь же утверждашеся на ней, и рече: аз Бог авраамов отца твоего и Бог исааков, не бойся: земля, идеже ты спиши на ней, тебе дам ю, и семени твоему. И будет семя твое яко песок земный, и распространится на море, и ливу, и север, и на востоки: и возблагословятся о тебе вся колена земная, и о семени твоем. И се аз с тобою сохраняяй тя на всяком пути, аможе аще пойдеши, и возвращу тя в землю сию: яко не имам тебе оставити, дондеже сотворити ми вся, елика глаголах тебе. И воста иаков от сна своего, и рече: яко есть Господь на месте сем, аз же не ведех. И убояся, и рече: яко страшно место сие: несть сие, но дом божий, и сия врата небесная.

*Исхода чтение.*

[Глава г~] Моисей бяше пасый овцы иофора, тестя своего, священника мадиамска: и гнаше овцы в пустыню: и прииде в гору божию хорив. Явися же ему ангел Господень в пламени огненне из\ купины: и видит, яко купина горит огнем, купина же не сгараше. Рече же моисей: мимошед увижду видение великое сие, яко не сгарает купина. Егда же виде Господь, яко приступает видети, воззва его Господь из\ купины, глаголя: моисее, моисее. он же рече: что есть, Господи; он же рече: не приближайся семо: (с. 624) изуй сапоги от ног твоих: место бо, на немже ты стоиши, земля свята есть.

*Исхода чтение.*

[Глава г~и] Обведе Бог люди путем, иже в пустыни, к чермному морю: пятаго же рода изыдоша сынове Исраилевы от земли египетския. И взя моисей кости иосифовы с собою: клятвою бо закля иосиф сыны Исраилевы, глаголя: присещением присетит вас Господь, и изнесете отсюду кости моя с собою. Воздвигшеся же сынове Исраилевы от сокхофа, ополчишася во офоме при пустыни. Бог же вождаше их, в день убо столпом облачным, показати им путь: нощию же столпом огненным, светити им. И не оскуде столп облачный во дни, и столп огненный нощию, пред\ всеми людьми.

*На литии стихиры, глас и~:*

Приидите, празднолюбцы и постников сословие, верою сошедшеся, хвалебныя песни принесем Марии приснодеве: днесь бо наста светлое торжество, явление честныя ея иконы иверския, юже обстояще со страхом и любовию, воспоим Богородице: радуйся, неисповедимая радосте всем: радуйся, образом твоим святым нас просвещающая: радуйся, всем похвало и утверждение: радуйся, спасение душ наших.

Что тя наречем, Богородице Дево; столп ли огненный, к вечному наследию нас ведущий; стену ли крепкую; яко православный род защищаеши: стража ли неусыпна; яко обитель твою охраняеши и спасаеши. (с. 625) темже от належащих бед избавляеми возопиим владычце: радуйся, благих виновная, известное Христиан упование.

*Слава, и ныне, глас е~:*

Радуется афон, ликовствует обитель иверская, торжествует и вся страна российская: божия бо матерь чудотворным своим образом милостивно нас посетила есть, дарует же нам в нуждах помощь, в скорбех утешение, в болезнех исцеление, в бедах избавление, и всем верным велию милость.

*На стиховне стихиры, глас д~:*

Славное иконы твоея явление, Богородице пренепорочная, славословим днесь, и твое заступление нам празднуем: яко бо Мати сущи живота, молиши о нас Христа Бога нашего. на тя крепкую надежду возложивших, путеводительнице неложная нашего спасения.

*Стих:*
Помяну имя твое во всяком роде и роде.

Отложим, вернии, печаль: се бо вторая неопалимая купина икона Богоматере, иноки афонскими зримая, на очищение грешных является.

*Стих:*
Слыши, дщи, и виждь, и приклони ухо твое.

Назнаменующи во странствии житейстем твое нам водительство, являешися, Богомати, в столпе огненне, да нас блуждающих путеводиши к вечным обителем. (с. 625)

*Слава, и ныне, глас е~:*

Приидите, вси монаси и мирстии, прославим пречистую Деву Богородицу: днесь бо, ради священныя иконы, в мори путие ея и стези ея в водах многих: от никеи бо в столпе огненне понт морский ко афону преходит, и дар пришествием своим верным подает. мы же, просвещаеми лучами благодати, ходатаицу спасения нашего ублажаем.

*На утрени,*

*по а~-й кафисме седален, глас а~:*

Пресветлаго зрака твоего явление радость приносит всем верующым, и обители иверстей дарует стража неусыпна и от бед избавление. темже поем ти, пречистая: покрывай нас присно покровом твоим.

*Слава, и ныне, глас и~:*

Сей день Господень, радуйтеся, людие: се бо светоносный облак на воздусе чудно простирается, и столпом огненным пред\ афоном является, едина и единаго на руках матерних держащи Христа, зиждителя вселенныя, во спасение душ наших.

*По в~-й кафисме седален, глас г~:*

Веселятся днесь светло афона паствы: песней множество слагают, любовию непорочную почитающе, величеством благодати красящеся, иже прияша пришествием иконы всенепорочныя отроковицы, зарями боговедения благочестно поющих озаряющия. (с. 627)

*Слава, и ныне, глас е~:*

Чудо преславное зрится днесь: в водах во огненосная богоотроковицы икона показуется, и знамения лучы испущает, и пребывание постников чудом спасает. сего ради благодарственно вопием: радуйся, благодатная.

*Величание:*

Величаем тя, пресвятая Дево, богоизбранная отроковице, и чтим образ твой святый, имже точиши исцеления всем с верою притекающым.

*псалом избранный:*
Помяни, Господи, Давида и всю кротость его:

*По полиелеи седален, глас и~:*

Величие твое кто исповесть, Богородице; явлением бо твоея иконы удивила еси вся православныя, многия недуги врачующи и болезни исцеляющи. о всемилостивая владычце, не лиши нас и ныне твоего заступления, но молитвами твоими защити и спаси православныя люди и силою твоею огради, да тобою хвалящеся и все упование на тя возлагающе, не постыдимся во веки.

*Слава, и ныне: тойже.*

*Прокимен, глас д~:*
Помяну имя твое во всяком роде и роде.

*Стих:*
Отрыгну сердце мое слово благо.

Всякое дыхание да хвалит Господа.

*Стих:*
Хвалите Бога во святых его:

*Евангелие луки, зачало д~:*
Во дни оны воставши Мариам: (с. 628)

*По н~-м псалме, Слава:*

Молитвами Богородицы, милостиве, очисти множества согрешений наших.

*И ныне, тойже. И посем,*
Помилуй мя, Боже:

*И стихира, глас з~:*

Егда явление чуднаго твоего образа приспе, тогда афонстии отцы, столп огненный на мори зряще, страхом одержими недоумеваху: гавриил же, яко вторый петр, по морю ходя, со слезами вопияше тебе: о пресвятая, прииди и сохрани достояние твое от враг ненаветно.

*Канон пресвятей Богородице на и~, ирмосы по дважды. Глас и~.*

*Песнь а~.*

*Ирмос:*
Колесницегонителя фараоня погрузи чудотворяй иногда моисейский жезл, крестообразно поразив и разделив море: Исраиля же беглеца пешеходца спасе, песнь Богови воспевающа.

*От*
скверных устен хваление приими, всенепорочная, якоже прежде сын твой, Бог же мой и Господь, прият две лепты вдовицы, и разрешение прегрешений моих подаждь, яко да по долгу величаю тя.

Ангельское пение подобаше тебе матери божией, творца бо сих родила еси странно. но и от нас приими, владычце, смиренныя сия молитвы, да поем Господеви: славно прославися в нашей немощи.

Огустеша воды, огустеша и волны посреде моря, носяща твою, Богомати, икону. утверди и (с. 629) мое подвигшееся сердце на камени заповедей Христовых.

Помощница и покровительница была еси, Дево, обители иверския, воев амиры с корабли их в мори погрузивши: но потопи в пучине милосердия сына твоего вся моя душевныя страсти и безчисленная моя прегрешения.

*Песнь г~.*

*Ирмос:*
утверждей в начале небеса разумом и землю на водах основавый, на камени мя, Христе, заповедей твоих утверди: яко несть свят паче тебе, едине человеколюбче.

утверди сердце мое во уповании на тя, Богомати, из\ъми всякую гордыню и превозношение из\ помраченнаго ума моего, да вопию: несть свят, яко Господь, и несть праведен, яко Бог наш.

Ты, о Богомати, немощствующыя препоясуеши силою, алчущыя насыщаеши: посети и мою немощь, и алчущаго и жаждущаго мене насыти животнаго хлеба, чрез\ твою девственную утробу сшедшаго с небесе на землю.

Возстави, владычце, от земли мене убогаго, и от гноища греховнаго воздвигни нищаго: даждь молитву мне молящемуся, да величая пою твое заступление.

Неплодствующий мой ум плодоносен покажи, благая Дево, от неплодове рождшаяся: ты бо плодоносие всех благ явлением иконы твоея подаеши. (с. 630)

*Седален:*

Светлое днесь заступницы нашея наста торжество: да взыграется тварь, да ликовствуют человечестии собори: созывает бо нас святая Богородица видети огненосную икону свою, лучами милости верныя просвещающую. темже радующеся вопием: спаси, госпоже, от глада, огня, меча и бед вся почитающыя явление иконы твоея.

*Слава, и ныне: тойже.*

*Песнь д~.*

*Ирмос:*
Ты моя крепость, Господи, ты моя и сила, ты мой Бог, ты мое радование, не оставль недра отча и нашу нищету посетив. тем с пророком аввакумом зову ти: силе твоей слава, человеколюбче.

Покры небеса добродетель твоя, Богомати, и хвалы твоея исполнися земля: но положи любовь державную крепости твоея и на мне отчаянном.

уготовляющи шествие чудней иконе твоей, даде бездна глас свой, воздвижеся солнце, и сияние ея яко свет бысть: но ты изшла еси на спасение людей, спасти твое наследие пришла еси.

услышавше слух пришествия твоего, иноцы убояшася, уразумевше же дела твоя ужасошася. но внегда смутитися души моей, милость твою помяни, владычце, да взываю: слава заступлению твоему, Богомати.

Ты еси моя крепость и сила, Богородице, тобою почию в день скорби моея, и из\ страны пришельствия взыду тобою в небесное наследие, и возрадуюся о Господе и Бозе спасе моем. (с. 631)

*Песнь е~.*

*Ирмос:*
Вскую мя отринул еси от лица твоего, свете незаходимый, и покрыла мя есть чуждая тьма окаяннаго, но обрати мя, и к свету заповедей твоих пути моя направи, молюся.

Виждь, чистая, от нощи утренюющыя люди паствы твоея, икону твою богохвальную обстоящыя, разрешения же грехов просящыя, и жития исправления, и божественныя славы причастия: не отрини убо нас от лица твоего, света незаходимаго Мати.

Всею душею и мыслию в пастве твоей вси сликующе, псалмы и песньми духовными и пением божественным икону твою почитают, прощения грехов просяще и душ спасения. ты же исцеление наше сущи, сия вся подаждь, владычце богоневесто.

Храм твой, Дево, яко рай другий показася ныне, яко древо жизни имея икону красоты твоея, юже вси усердно со благоговением и любовию целующе, взываем: владычце, мир даждь нам, владычце, стяжи нас, иного бо разве тебе утешения не вемы.

Реку тя сладкую и поток насыщения, манну небесную, из\ъобилие и благодать приснотекущую во обители твоей живущии стяжавше, поют рождество твое, отроковице.

*Песнь з~.*

*Ирмос:*
Очисти мя, Cпасе, многа бо беззакония моя, и из\ глубины зол возведи, молюся: к тебе бо возопих, и услыши мя, Боже спасения моего. (с. 632)

В скорби сердца вопию ти, владычце, житейскаго моря потопляемь бурею, к тебе яко тихому пристанищу прибегаю: возведи от тли живот мой.

Бездна последняя грехов обыде мя, и исчезает дух мой: но простри, владычце, высокую твою мышцу, и яко гавриила, и мене ко твоей иконе прибегающа невредима сотвори.

Не отрини мене до конца от лица твоего, Мати незаходимаго света, не попусти мне погрязнути в пучине беззаконий: но возведи мене от блата страстей, да взыдет из\ истления живот мой, и пожру тебе со гласом хваления и исповедания.

Храм носяй телесный весь осквернен, тебе, пречистому храму вечнаго слова, дерзаю в честнем храме твоем, пред\ твоею святою иконою, приносити смиренныя моя молитвы. ты же, яко милостивая, очисти мя твоим благоутробием.

*Кондак, глас и~:*

Аще и в море ввержена бысть святая икона твоя, Богородице, от вдовицы, не могущия спасти сию от врагов: но явилася есть хранительница афона и вратарница обители иверския, враги устрашающая и в православней российстей стране чтущыя тя от всех бед и напастей избавляющая.

*Икос:*

В столпе огненне явльшуюся Богоматере икону видевше, возопиша постников иверских лицы: о Владыко, сподоби нас прияти икону матере твоея, во (с. 633) утешение странствия нашего: ты же, гаврииле, дерзай и вниди в море, и приими во об\ъятия твоя сокровище нам являемое, да будет нам страж неусыпный, покров же и радость всем Христианом, и хранительница, от бед и напастей избавляющая.

*Песнь з~.*

*Ирмос:*
Божия снизхождения огнь устыдеся в вавилоне иногда: сего ради отроцы в пещи, радованною ногою яко во цветнице ликующе, пояху: благословен еси, Боже отец наших.

Согрешихом, беззаконновахом, неправдовахом пред\ Господем: но, владычце моя Богородице, яко благая, угаси огнь его праведнаго гнева твоим теплым ходатайством, да поем ему: отец наших Боже, благословен еси.

В пещи искушений и бед опаляемыя ороси, Богомати, струями твоих щедрот, да посрамятся врази наши, и да разумеют вси, яко ты едина еси владычца Богородица, по всей вселенней славимая.

Престоле царя славы, честнейшая херувим, одушевленный храме, в немже вселися Господь, твердь небесная, на нейже возсия солнце правды Христос, тя поем, Богомати, и превозносим во вся веки.

Ты еси веселие и в пустынех живущым, ты еси и стольнаго града утешение и похвала, Дево Марие, препетая и превозносимая во веки.

*Песнь и~.*

*Ирмос:*
Седмерицею пещь халдейский мучитель богочестивым неистовно разжже, силою же лучшею спасены сия видев, творцу (с. 634) и избавителю вопияше: отроцы благословите, священницы воспойте, людие превозносите во вся веки.

Поют тя ангельския силы, превозносит человеческий род, благословит тя вся тварь, пречистая Дево Богородице: приими и от мене недостойнаго приносимое тебе хваление.

Пойте иноцы афона, благословляй земле иверская, превозноси вся страно российская благую владычцу, реки чудес от своея чудотворныя иконы источающую. хвалим, благословим, покланяемся ти, Богородице, поюще и превозносяще во вся веки.

Подобием иконы иверския не точию святый афон просвещается, но и стольный град москва украшается, от того чудесную помощь приемля и источник утешения в нем обретая.

Еще и страна новгородская и инии грады и веси подобием иверския иконы твоея, владычце, освятишася, и чудесы просветишася, вопиюще: Господа пойте и превозносите во вся веки.

*Песнь ф~.*

*Ирмос:*
ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу ангелов и человек чиноначалия величают.

Тайна глубины рождества твоего ум ангельский ужасает, Дево, и пречистая икона твоя демоны прогоняет: не терпяще бо взирати на силу ея,(с. 635) бегают и исчезают. мы же той любезно покланяемся и облобызаем, и тя Богородицу величаем.

Приидите вси, поклонимся, припадем и возвеличим божию матерь, призревшую на нас смиренных, алчущыя исполняющую благ, и положившую с нами завет милости во явлении своея дивныя иконы.

Богородице Дево, упование Христианом, пробави и нашему роду милости твоя, бывшыя отцем нашым, покрый и соблюди нас от всякаго зла.

О всемилостивая Христианом помощнице, не может тя воспети достойно язык человеческий и ангельский, яко всея твари честнейшую и земных славнейшую: но приими милостивно сие приносимое тебе от нас моление, и спасай нас всегда, на тя бо уповаше возложихом.

*Ексапостиларий:*

Икону твою всечестную приим гавриил во об\ъятия, вопияше тебе владычце: о сладкая Мати царя Христа, буди покров твоей обители, радость же всем Христианом, и споручница жизни вечныя.

*Трижды.*

*На хвалитех стихиры на д~, глас д~:*

О несказанныя благости! о славнаго явления иконы Богоматере, яже сияет чудесы, и просвещает благодатию верно приходящыя! юже с веселием приемлюще, чистую богоотроковицу достодолжно песньми почитаем и ублажаем.

*Дважды.*
(с. 636)

О преславнаго твоего о нас, владычце, промышления! чудную бо твою икону афону посылаеши, и яко стража нам неусыпна тую подаеши милостивно, и утешение странствию нашему. темже познавше твоя честная чудеса, песньми тя величаем.

О преславнаго чудесе! како огненосная икона на волнах морских яко на колеснице носится, светлыми лучами благодати умы просвещающи; еяже торжество песньми почитающе радостно, славу возсылаем богородительнице.

*Слава, и ныне:*

Твой глагол исполняя, Богомати, преподобный гавриил немокренно по воде морстей пешешествова, и восприим священную икону твою, лик песненный состави. и торжество с постники афонскими совокупи. темже и мы удивляющеся вопием первовиновному: слава тебе, сотворшему дивная единому царю и Богу, молитв ради Богородицы! сохрани люди Христианския, и победы на враги даруй, яко всесилен.

*Славословие великое, и отпуст.*

*На литургии.*

*Блаженна от канона, песнь г~-я и з~-я.*

*Прокимен, песнь Богородицы, глас г~:*
Величит душа моя Господа, и возрадовася дух мой о Бозе спасе моем.

*Стих:*
Яко призре на смирение рабы своея, се бо отныне ублажат мя вси роди. (с. 637)

*Апостол к филипписиом, зачало с~м.*

*Аллилуиа, глас и~:*
Слыши, дщи, и виждь, и приклони ухо твое.

*Стих:*
Лицу твоему помолятся богатии людстии.

*Евангелие от луки, зачало н~д.*

*Причастен:*
Чашу спасения прииму, и имя господне призову

*Ведомо буди, яко празднование пресвятей Богородице святыя ради ея иконы иверския творится октовриа в г~и-й день и февруариа в в~и-й день, в стольном же граде москве еще и во вторник светлыя седмицы по уставу святаго благовещения.*

