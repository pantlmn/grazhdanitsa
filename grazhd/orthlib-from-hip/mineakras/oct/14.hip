<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 238)

*Месяца тогоже в д~и-й день.*

*Святых мученик, назариа, гервасиа, протасиа и келсиа:*

*И преподобныя матере нашея параскеви.*

Служба ея писана по сей службе.

*На*
Господи, воззвах, *стихиры святых, глас д~. Подобен:*
Яко добля:

Иже веры свидетеле подвиг совершивше, * победы венец прияша, * доблемудренный назарий, * и великий протасий, * с келсием мудрым, * богомудрый гервасий. * ихже воспоим яко доблия оружники, * яко вышняго царствия наследники, * и яко самовольная заколения.

Просветився смыслом светозарения духа, * священный назарие, * паче солнца во тме сущым возсиял еси душам, * божественною благодатию * поучая, просвещая, * наставляя светлейше, * единаго Господа и веровати и чтити, * воплощенна от Девы преславно, * и земныя осиявшаго.

С назарием возсия * приснопамятный келсий, * и славный протасий, и гервасий, * доблемудренно пострадавше, * и вся полки демонския * мужески на земли победивше. * тем точат исцелений струи, * и сердца напаяют богатно благочестивых * божественною благодатию.

Да восхвалится назарий, * и да почтится протасий, * и божественный келсий, и гервасий, * иже благославно пострадавше, * и лесть умаливше, * и ангельским ликом священно причитаеми, * и обожаеми по причастию божественному, * и победы венцы * от длани живоначальныя приемше. (с. 239)

Яко течение совершивше, * и веру соблюдше, * страдания венцы увязостеся, * и ангелом сочетастеся, * светло храбрствовавше, * и льстиваго врага о Христе поправше, * божественнии мученицы. * сего ради согласно сошедшеся, светоносную вашу память * совершаем веселящеся.

Богомудрый назарий, * божественным проповеданием * грады проходя просвети: * егоже подражав келсий, * славу стяжа божественных страдалец, * поправ льстиваго. * сия вси похвалами почтим, * яко звезды и светила сущым во тме, * и врачи душ наших.

*Слава, глас и~:*

Жертвы словесныя, назариа, и гервасиа, протасиа и келсиа похвалим, яко все мучителей неистовство со идолы упраздниша. тем молитвами их, Христе Боже, мир миру даруй, и душам нашым велию милость.

*И ныне, Богородичен, или крестобогородичен.*

*Подобен:*
Мученицы господни:

Не терплю, чадо, видящи тя на древе уснувша, бодрость всем подающаго. яко да древле преступления плодом, сном погибельным уснувшым, божественную и спасительную бодрость подаси, Дева глаголаше плачущи, юже величаем.

*На стиховне октоиха. Тропарь, глас д~:*

Мученицы твои, Господи, во страданиих своих венцы прияша нетленныя от тебе Бога нашего: имуще бо крепость твою, мучителей низложиша, сокрушиша и демонов немощныя дерзости. тех молитвами спаси душы нашя.

*Слава, и ныне, Богородичен: аще среда, или пяток, крестобогородичен.*
(с. 240)

*На утрени, оба канона октоиха: и святых, канон на д~, егоже краегранесие:*

Верно воспою мученики венценосныя. *Иосифово.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся, светло торжествуя, и воспою, радуяся тоя чудеса.

Верно пострадавше, и подвиг скончавше, победы венцем увязостеся, божественнии мученицы: божественную вашу память тем празднуем веселящеся.

Ветрилом вперяеми духа божественнаго, пучину немокренно преидосте, мученицы славнии, мучений, и ныне к божественному пристанищу вышния светлости вселистеся.

Крестом якоже бронями одеяни, блаженнии, врага безплотнаго поратовасте в теле, томления многоплетенная и смерть неправедную претерпевше.

*Богородичен:*

Едину вместившую превечнаго Господа во утробе, всенепорочную отроковицу воспоим, яко бысть небес пространнейши, Бога воплотивши благости ради.

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя, духовно утверди, в божественней твоей славе, венцев славы сподоби.

Яко гроздие божественнии бысте винограда божественнаго истинно, страдания изливающе вино нам, мученицы, духовно веселящее всех сердца благодатию.

Крепко противился еси гонителю, назарие мучениче Христов, повелевающу мерзским тебе богом жрети, пребогате, яко агня заколению готов был еси, славне. (с. 241)

Хваления вси согласие воспоим днесь верно, назарию, гервасию, протасию и келсию, истины свидетелем бывшым в дусе.

*Богородичен:*

Закона прообразоваше скиния тя быти хотящую, чистая, божие священное жилище: из негоже очищение наше, святыню даруяй всем нам, приидет.

*Седален, глас и~. Подобен:*
Премудрости.

Назариевы страсти и гонения, протасиевы болезни и раны чтуще, гервасиа хвалим, и келсиа, святыя Троицы сосуды честныя, светлыя звезды, верных предстолпия, нечестия истиннии потребителе, и столпи веры, и утверждение непоколебимо, имже верою возопиим: молите Христа Бога, грехов оставление даровати чтущым любовию святую память вашу.

*Слава, и ныне, Богородичен:*

Яко Деву и едину в женах, тя без семене рождшую Бога плотию, вси ублажаем роди человечестии: огнь бо вселися в тя божества, и яко младенца доиши зиждителя и Господа. тем ангельский и человеческий род достойно славим пресвятое рождество твое, и согласно вопием ти: моли Христа Бога, согрешений оставление даровати, покланяющымся верою пресвятому рождеству твоему.

*Крестобогородичен:*

Агнца и пастыря и избавителя, агница зрящи на кресте, восклицаше плачущи, и горько рыдающи, вопияше: мир убо радуется, приемля избавление, утроба же моя горит, зрящи твое распятие, еже терпиши за милосердие милости. долготерпеливе Господи, милости бездно, и источниче неисчерпаемый, умилосердися, и даруй согрешений оставление, верою поющым божественныя страсти твоя. (с. 242)

*Песнь д~. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Паче смысла святых мученик твоих любовь превосходит вся помышления, слове, борения и мужественныя подвиги, и натрижнения, яже подал еси законно им пострадавшым.

Един разум, в разных ураняеми телесех, Христовы оружницы преизлишно показаша, единаго Бога в тризнищи исповедаша, и многобожия лесть яве погубиша.

Назариа, протасиа, гервасиа и келсиа, честных мучеников, ангели борению подивишася, како в плоти безплотному сплетающеся, низложиша сего на землю мужественнейше.

Яко доблии воини, яко непобедимии мученицы, яко Христовы оружницы, и яко благочестия поборницы, небесная селения наследовасте, и ликом ангельским всегда свеселящеся.

*Богородичен:*

Не истощив отеческих пребожественный, пречистая Богородице, недр, в недрех твоих пречистых седит, божественное седалище всем благостынею готовляя, и славу присно пребывающую.

*Песнь е~. Ирмос:*

ужасошася всяческая о божественней славе твоей: ты бо неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя, мир подавающая.

Ранам тело твое, назарие, приобщися, узам многообразных мук: миро благовонное тем источает (с. 243) нам, облаговонствующее душы, верою несомненною тя почитающих, всехвальне.

Кропленьми кровей твоих погасил еси углие многобожия, страстотерпче: божественных чудес огнем же, всемудре, тину страстей лютых пожигаеши, божиею благодатию спасовою, назарие.

Цветы дыхающии, воню божия знания, богознания злачники, райская древеса благоплодная, предобрыя и светозарныя почтим мученики, и верно ублажим.

Да поется назарий, да величается келсий, купно с протасием, доблий да похвалится верою гервасий, церкве непреклоннии столпи, и основания нерушимая бывшии.

*Богородичен:*

оружие, древле едем стрегущее, плещы верным подает, чистая, знаменанным честною кровию, прежде источившеюся от ребр, копия прободением, из тебе возсиявшаго.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

Твоя шествия на водах быша, всеблаженне назарие, и не познашася сим следы твоя в дусе, егоже силою вся враги посрамил еси.

Телес страсти неисцельныя, божиею благодатию исцелил еси, мучениче назарие, миро благовонное источаеши же, твоим честным мощем приближающымся.

Яве божественный протасий, великий же с ним гервасий, богатство привременное и могутство поправше, вечныя славы сподобишися.

*Богородичен:*

Законы едина обновила еси естества, Дево, рождши (с. 244) Бога безсмертнаго, в плоть мертвенную одеявшася, да мертвыя оживит благостию.

*Кондак, глас в~. Подобен:*
Вышних ищя:

Светильницы светлии явльшеся божественнии мученицы, тварь светом чудес озаряете, недугов разрешающе глубокую нощь всегда, и Христу единому Богу молящеся непрестанно о всех нас.

*Икос:*

Яко светозарнии и божественнии светильницы, свету великому предстояще присно, богоблаженнии мученицы, и оттуду испущаемыми невечерняго божества сиянии, всегда просвещаеми и обожаеми, верою память вашу совершающыя божественную просветите, и омрачения и страстей и бед и злобы избавите, молящеся непрестанно о всех нас.

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

На камени божественнаго знания утвердивше стопы, славнии, сердец ваших вражиими ухищреньми не превратисте, воспевающе: препетый отцев Господи и Бог, благословен еси.

Свет невечерний страдавшым кровию вам возсия, и веселие яве вас прият великомученицы, воспевающих: препетый отец Господь и Бог, благословен еси.

Освятисте преусердно проходяще грады, блаженнии, исповедающе Христа пред мучители, и всем исцеления подающе требующым, благодатию духа всесвятаго.

*Богородичен:*

Светлейшую палату обрет Бог утробу твою, (с. 245) в сию вселися, сыны соделовая света, всенепорочная, зовущыя: отец наших Боже, благословен еси.

*Песнь и~. Ирмос:*

отроки благочестивыя в пещи рождество Богородичо спасло есть: тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

утренююще к возсиявшему из Девы преславно великому солнцу мученицы непобедимии, свет бысте, и прелести тму благодатию разористе: Господа пойте, вопиюще, дела, и превозносите его во вся веки.

Рим древле подвиги твоя проповедает, назарие многострадальне: константиноград поет чудеса, священныя твоя мощи верою содержая, Господа пойте, вопиющий, дела, и превозносите его во вся веки.

Божественный назарий источая мира благодати, повелевает всем притекающым верою почерпати, на просвещение и очищение, взывающым: Господа пойте дела, и превозносите его во вся веки.

Вас, доблия страстотерпцы, назариа, келсиа, протасиа, паки же гервасиа, молебники ко Господу крепчайшыя имуще, любовию зовем: Господа пойте дела, и превозносите его во вся веки.

*Богородичен:*

Плотию соединився тебе по существу, всем еже быти подаяй, всего мя обнови, всего назда обветшавшаго, пречистая, преступленьми. тем тя Деву поем, и превозносим во вся веки.

*Песнь ф~. Ирмос:*

Ева убо недугом преслушания клятву вселила есть: ты же, Дево Богородице, прозябением чревоношения, мирови благословение процвела еси. тем тя вси величаем. (с. 246)

Крепостию вжиляеми Христа, разоршаго злобу губителя, преклонивше сему выю, конец мечем приясте, разрешшеся от плоти, великоименитии: тем достойно блажими есте.

Красни язвами плотскими бысте, и ангелом уподобистеся: ныне же предстоите всех радующеся присно красоте, причастием яве удобряеми, краснейше, всечестнии.

Знаменьми и чудесы вас украси, и прежде конца всеприснопамятнии, и по конце Владыка, назарие, протасие, келсие, гервасие, непобедимии мученицы, тем достойно ублажаетеся.

Освятишася любовию вашею всяческая, совершающи память днесь: радуются мученицы, и вси пророцы с нами празднуют, с нимиже о нас молитеся благодетелю, всеблаженнии.

*Богородичен:*

Глас ти божественнаго гавриила приносим веселящеся, отроковице пречистая: радуйся обрадованная, мучеников, апостолов похвало, и всех верных спасение, Дево Мати, неискусобрачная.

*Светилен. Подобен:*
Духом во святилищи:

Претерпел еси яко безплотен нестерпимыя муки, назарие блаженне, мучеников слава, с гервасием мудрым, протасием же купно и божественным келсием. тем верою чтим всепразднственную вашу и честную память.

*Богородичен:*

Паче ума рождества твоего преславное чудо, удивляет всяк смысл, и земных и ангел: Дева бо сущи родила еси, и Дева пребыла еси, яко прежде рождества Дево. о страшнаго таинства! о рождества дивнаго! о чревоношения преславнаго! (с. 247)

*Служба преподобныя параскеви.*

*Вечер, кафисма обычная. На*
Господи, воззвах, *стихиры на з~. И на утрени канон на з~. Аще ли настоятель изволит, или где прилучится храм преподобныя параскеви, тогда поем:*
Блажен муж: *и стихиры, на и~: и стиховну. И на утрени поем якоже и прочым святым, имущым полиелей.*

*Стихиры, глас з~. Подобен:*
Все отложше:

Возсияла еси параскево, * добродетельми и видением * на тверди яко постница верна, * всесветлыми и славными зарями, * вся отгоняеши омрачения еретическая, * и просвещаеши верою и любовию * прилежащыя твоим учением. * темже светоносный твой праздник * совершаем любовию, * Христу со дерзновением молися * о душах наших.

Труды постническими * твою душу вооружила еси, * и плотская увядила еси взыграния, * и ум, славная, соделала еси * божественныя Троицы жилище: * и возвысилася еси, о параскево, * идеже нетление, * и покой праведных: * с нимиже ныне радуешися, * и во славе предстоиши Христу, * со дерзновением моляся * о душах наших.

Божественных слез твоих течении, параскево, * все потопила еси * демонское ополчение, * яко немощно сущо, * твоими всегда к Богу мановении, * и сильными восхождении: * и гордое возношение на землю низвергла еси, * и возвысилася еси в небесныя и благолепныя обители: * в нихже со ангелы водворяешися, * предстоящи Христу, * со дерзновением молися * о душах наших. (с. 248)

*Ины стихиры, глас и~ подобен тойже:*

Живущи по смерти, * параскево блаженная, * посещаеши вся * с верою притекающыя к раце твоей: * от лютых страстей * покрываеши всегда, и от бед избавляеши, * подаваеши же исцеления молитвами твоими, * и спасаеши от демонскаго нахождения * чтущыя святую память твою, * просящи от Бога * даровати прощение прегрешений.

Ангел земный * на земли явилася еси, * житие безплотное в земнем теле показала еси: * отца бо и матере далече отбегши, * причталася еси ко Христу жениху твоему, * в чертозе небеснем * богоневесто живущи, * в калликратии имаши селение крепко, * идеже исцеления подаеши * с верою притекающым ти, * и чудес благодать * всем источаеши.

Древле убо одождяше Бог * Исраильтяном манну с небесе: * днесь же имущым имя твое честное * сугуба бываше пшеница, * в раздаяние требующым. * и нас ныне в твоей памяти, * преподобная параскево, * хлеба небеснаго сподоби * прияти благодать, * в благодарение чудес твоих: * да радость душам и спасение получим * во святей памяти твоей.

*Слава, глас а~:*

Ты слезными излиянии плотских страстей ражжения угасивши, и божественнаго рачения огнь возгнещши, озарилася еси царя Христа безсмертием: и тому сочталася еси добрая дево, и с ним в чертог разумный ныне возшла еси, параскево, молися о душах наших.

*И ныне, Богородичен по гласу, или крестобогородичен.*

*Подобен:*
Прехвальнии мученицы:

Заколение твое неправедное, Христе, * Дева зрящи, * и плачущи вопияше ти: * чадо сладчайшее, * како без (с. 249) правды умираеши; * како на древе висиши, * иже всю землю повешей на водах; * не остави мене едину, * благодетелю многомилостиве, * матерь и рабу твою, молюся.

*Аще же поеши полиелей. И ныне, Богородичен:*
Всемирную славу: *Вход. Прокимен дне. Чтения три, преподобническая. Писаны сего месяца в первый день, савве вишерскому.*

*На стиховне стихиры, глас д~. Подобен:*
Званный свыше:

уязвившися желанием божественным * преподобная мати параскево, * вся суетная прелестнаго жития возненавидевши, * Христу последовала еси * горящим духа желанием, * мудрование плотское * умертвивши воздержанием, * и истинным умилением, * и совершенным смирением, * и прияла еси от Бога дар чудотворений неизреченных: * егоже моли, * спасти и просветити душы нашя.

*Стих:*
Честна пред Господем смерть преподобных его.

Ангельское возжелевши житие, * преподобная Мати параскево, * мимотекущее сие житие * яко сон вменила еси, подвизающися воздержанием, * и прилежными молитвами, * и пощением и бдением, * и низулеганием и чистотою, * сосуд пречист явилася еси духа божественнаго, * и светлых и неизреченных чудес дар от Бога прияла еси: * егоже, всеблаженная мати, моли, * спасти и просветити душы нашя.

*Стих:*
Блажени вси боящиися Господа, ходящии в путех его.

Настоящаго жития сего * прелестнаго и маловременнаго, * и скоро мимотекущаго * вся отвергла еси, * и пламень огня страстнаго угасила еси, * непрестанным умилением, * и совершенным смирением, * и прилежным молением, * безплотных чины достигла еси, * и зриши откровенным лицем славу божию: * егоже, преподобная параскево, моли, * спасти и просветити душы нашя. (с. 250)

*Слава, глас в~:*

*От*
корене благаго израсте шипок, иже от младенчества твоего возлюбила еси Христа, параскево, благодатию паче неже млеком воспитана бывши, и на камени стоящи плоть твою изнурила еси, и к Богу возвысившися разумом, и господне создалася еси добротетельми жилище, и с небесными ликовствуеши, Христова бывши обитель, моли спастися душам нашым.

*И ныне, Богородичен, или крестобогородичен. Подобен:*
Егда от древа:

Егда нескверная агница виде своего агнца, на заколение яко человека волею влекома, плачущи глаголаше: безчадствовати мя ныне тщишися, Христе, рождшую тя. что сие сотворил еси, избавителю всяческих; обаче воспеваю и славлю твою, юже паче ума и слова, крайнюю благость, человеколюбче.

*Тропарь, глас д~:*

Пустынное и безмолвное житие возлюбивши, и во след Христа жениха твоего усердно потекши, и того благое иго во юности твоей вземши, крестным знамением к мысленным врагом мужески вооружившися, постническими подвиги, постом и молитвами и слезными каплями, углие страстей угасила еси, достославная параскево: и ныне в небеснем чертозе с мудрыми девами предстоящи Христу, моли о нас почитающих честную память твою.

*Слава, и ныне, Богородичен:*
Еже от века утаеное:

*На утрени, на*
Бог Господь, *тропарь святыя, дважды.*

*Слава, и ныне, Богородичен.*

*По а~-м стихословии седален, глас д~. Подобен:*
Скоро предвари:

Жениха возлюбивши творца и Бога, жениха же (с. 251) тленнаго оставила еси, честная параскево, и, радующися, претерпела еси постныя подвиги: темже и венцы носящи, к божественному чертогу возшла еси, испрошающи всем грехов оставление.

*Дважды.*

*Слава, и ныне, Богородичен:*

Дево всенепорочная, яже пресущнаго Бога рождшая, со преподобною того непрестанно моли, оставление прегрешений, и исправление жития дати нам прежде конца, верою и любовию поющым тя по долгу, едина всепетая.

*По в~-м стихословии седален, глас а~:*

Непорочная агница честная, Господеви сочтася таинственно в чистем житии, добротою богоданною себе украсивши. темже и прият благодать исцеления, уврачующи страсти притекающих к ней, силою духовною.

*Дважды.*

*Слава, и ныне, Богородичен:*

Матрь тя божию молим вси, Деву воистинну и по рождестве явльшуюся, любовию прибегающии к твоей благости: тебе бо имамы грешнии предстательницу, тебе стяжахом в напастех спасение, едину всенепорочную.

*Посем,*
Хвалите имя господне.

*псалом избранный преподобническ. Припев:*

ублажаем тя, преподобная мати параскево, и чтем святую память твою, ты бо молиши за нас Христа Бога нашего.

*По полиелеи седален, глас и~:*

Пред\ъизбранная от Бога, преподобная мати параскево, жития треволнений, и мятежа мирскаго страстных помышлений избегши, ко пристанищу жития достигла еси, и со ангелы песнословящи избавителя Христа Бога, моли непрестанно о нас, да благодать и милость дарует нам, чтущым любовию святую память твою.

*Дважды.*
(с. 252)

*Слава, и ныне, Богородичен:*

Радуйся, ангелом радость мира приемшая. радуйся, рождшая творца твоего и Господа. радуйся, сподобльшаяся быти Мати божия.

*Таже степенна, а~ антифон, д~-го гласа: Прокимен:*
Дивен Бог во святых своих, Бог Исраилев. *Стих:*
В церквах благословите Бога, Господа от источник Исраилевых. Всякое дыхание: *Евангелие матфеа, зачало р~д. По н~-м псалме, стихира, глас и~:*

Всяк язык да подвижится к похвалению Христовы красныя невесты, чистыя голубицы, позлащенныя духом святым: та бо, возлюби пустынное житие, бысть ангелом собеседница, девственная похвала, юже ангели восхвалиша, и человечестии роди блажаще вопием: радуйся, заступнице сущым в бедах, и обуреваемым пристанище, преблаженная параскево: ты бо последовала еси твоему жениху Христу, подающему миру велию милость.

*Канон Богородицы, со ирмосом на з~. И преподобныя в~ канона, на и~.*

*Глас и~. Песнь а~. Ирмос:*

Яко по суху пешешествовав Исраиль по бездне стопами, гонителя фараона видя потопляема, Богу победную песнь, поим, вопияше.

Моего разума твоими молитвами мрак отжени, параскево преподобная, да воспою славную твою память, и светоносную, и блаженную, песньми.

Яко река устремися от сиона, славная параскево, напоила еси зело божественными струями верных сонмы, вопиющи: Господеви поим песнь новую.

Божественными сиянии душу твою озаривши, параскево, сладострастие плоти воздержания попалила еси огнем, поющи истинную песнь Христу.

*Богородичен:*

Светлыми лучами твоего сына, Богородице, просвети (с. 253) омраченную мою душу, и страстей смущение твоими, чистая, укроти ходатайствы.

*Ин. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Ликующи, мати, на небесех, и твоему жениху Христу предстоящи присно, со ангелы, и пророки, и со апостолы, и со женами преподобными о нас молися.

Пост возлюбивши и чистое смирение, дево, Бога истиннаго возвеселила еси: тому непрестанно о нас молися.

Радостный ти Христов глас прииде, на земли мольбу деющей, мати честная, и радости наполнилася еси, сего песньми за ны молящи.

*Богородичен:*

Чини тя ангельстии и человечестии, безневестная Дево, хвалят непрестанно: зиждителя бо их яко младенца, на руку твоею понесла еси.

*Катавасиа:*
Отверзу уста моя:

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Ты исполнилася еси, мудрая мати параскево, божественнаго духа, и явилася еси питающи богатно благочестия сладостию, животным словом, зрящыя к тебе.

*От*
повелений божественнаго сияния, просветила еси вся, блаженная параскево, отгнавши всю еретическую злобу, жизнодавцу Христу воспевающи: свят еси Господи.

На гору божественных добродетелей востекла еси параскево, и во облак видений приникши, сочеталася еси с богом, разумныя скрижали приимши закона благодатнаго.

*Богородичен:*

Се лествица иаковля, юже виде иногда утверждену, (с. 254) на нейже утверждашеся Бог, светоносна, чистая, явися девствующи.

*Ин. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Испроси, параскево, невесто Христова славная, грехов прощение подати, верою хвалящым тя.

Бегающи удалилася еси, и вселилася еси в пустыни и горах присно, и вертепех, Богу угождающи.

Обрела еси, егоже возлюбила еси от души, пречестная параскево, в широте пустыни сокровище потаеное.

*Богородичен:*

Тебе вси стяжахом прибежище, и стену нашу, Христиане, и тя славим немолчно, Мати безневестная.

*Седален, глас д~:*

Явилася еси преподобная параскево, церкви яко иное солнце, озаряющи сию молниями чудес твоих, и просвещающи верою вопиющыя ти: радуйся, постниц похвало, и дев удобрение.

*Дважды.*

*Слава, и ныне, Богородичен:*

Пречистеи руце твои, Девомати, простерши, покрый уповающыя на тя, и сыну твоему зовущыя: всем подаждь, Христе, милости твоя.

*Крестобогородичен:*

На древе видящи воздвижена сына твоего, пречистая, утробою матернею разтерзаема, жалостно взывала еси: увы мне, како зашел еси, свете мой безлетный;

*Песнь д~. Ирмос:*

Христос, моя сила, Бог и Господь, честная церковь боголепно поет, взывающи от смысла чиста, о Господе празднующи.

Пощением, преподобная параскево, себе очистивши, вся (с. 255) света исполнилася еси, и вся боговместна показалася еси, и вся явилася еси духу сопричастна.

Гладом уморяющи люте, злое юности играние, параскево блаженная, и постническия терпиши болезни, от совести чисты о Господе веселящися.

Облиставши, славная, жития исправлении, обощрена явилася еси яко Христов мечь, ссецающи демонская ухищрения божественным духом укрепляема.

*Богородичен:*

Светильник всесветлый, божественная трапеза, божие селение, кивот, и жезл процветши в мире Христа, ты явился еси, Мати Дево.

*Ин. Ирмос:*

услышах, Господи, смотрения твоего таинство, разумех дела твоя, и прославих твое божество.

Нескверно зерцало и свято помыслом себе сотворши, яко светило присно сияющи посреде постниц, славная.

В телесном обнажении, солнечным попалением сгарала еси за любовь жениха твоего: и мраза студеность претерпела еси.

Всенощным бдением, и молитвами крепкими и стенаньми, плоти увядила еси движения, преблаженная мати.

*Богородичен:*

Христа, егоже родила еси, пречистая Дево, того умоли, рабом твоим даровати прегрешений оставление.

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Светоподательными твоими блистаньми, параскево, мрачную тму потребила еси еретическую: и богознания светом озарившися, просвещаещи мира концы.

Тебе вси заступницу имуще, достойно славим, (с. 256) параскево: ты бо явилася еси ангелов собеседница, и дев украшение, мати преподобная.

Явилася еси, мати параскево, светозарна, заблуждших путеводительница, влающихся правительница, и колеблющихся в лютых твердость, и стена нерушима.

*Богородичен:*

Доброта иаковля, юже возлюби Бог, и вселитися избра, земных слава, и прибежище грешащих, Богородице, ты явилася еси.

*Ин. Ирмос:*

утренююще, вопием ти, Господи, спаси ны: ты бо еси Бог наш, разве тебе иного не вемы.

Дне и мира сопротивная ведящи, желания люботворца демона любити не восхотела еси.

Мня преодолети твоей любви и чистоте: но смех явися козньми прелукавый.

Погребоша твое тело, якоже нетлеемо: ты бо яко безплотна пожила еси, богоневестная.

*Богородичен:*

Деву по рождестве поем тя, Богородице, ты бо Бога плотию миру родила еси.

*Песнь з~. Ирмос:*

Житейское море воздвизаемое зря напастей бурею, в тихому пристанищу твоему притек, вопию ти: возведи от тли живот мой, многомилостиве.

Сияеши яко солнце, богозарны лучы, преблаженная параскево, чудес испущающи, похваляющым твоя постныя труды, и дивныя подвиги.

Пречистую владычцу Богородицу похваляющи честно, языком твоим, богомудрая параскево, воспевши словеса светозарная, верных сонмища мудре сердца умащающи.

Написанный всечестный и святый образ любезно лобызаеши, безбожных же писания потребляеши, и тех (с. 257) богомерзская и безбожная повеления поплеваеши, и возвещаеши честь и поклонение образа Христова.

*Богородичен:*

Вся хотением своим составивый Бог, и содержай всяческая, описанием телесе на твоих руках держится, пречистая, иже божественным существом неописанный.

*Ин. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Мирския молвы попрала еси, мира содетелю предстоиши, возлетевши крилы златоукрашенными, Мати, от трудов пощения и молитв, богоблаженная.

Богоугоднаго твоего ради жития, пречестная, яко дар освящен отечеству подаешися твоему, параскево, к западу пришедши, всеславная.

Несказанно житие измлада возжелевши, невидима бо бо в земли потаена, восходящи, преподобная, на удивление бысть, Богу явльшу тя.

*Богородичен:*

Да избудем от лютых прегрешений молитвами твоими, Богородице чистая, и да улучим божие сияние, из тебе неизреченно воплощеннаго сына божия.

*Кондак, глас з~:*

Святую вси заступницу сущым в бедах, благочестно воспоим параскеву всечестную: та бо житие оставльши тленное, и нетлеемое прият во веки: сего ради славу обрете, чудес благодать, божиим велением.

*Икос:*

Приидите, постническое сословие, приидите чистоты рачителе, приидите празднолюбцы, всяк возраст, (с. 258) песньми духовными похвалим пустыннолюбную горлицу, постников похвалу, дев украшение, молчальников удобрение, печальных утешительницу, болящих посетительницу, и сущым в бедах скоропослушную помощницу, богомудрую параскеву, точащую всем исцеления: обрете бо благодать чудес божиим велением.

*Песнь з~. Ирмос:*

Росодательну убо пещь содела ангел преподобным отроком, халдеи же опаляющее веление божие, мучителя увеща вопити: благословен еси, Боже отец наших.

Исправляющи ты слово жениха Христа, тому невозвратным желанием последовала еси, господоименитая параскево, вопиющи: благословен Бог отец наших.

Доброты тлеющия, параскево преподобная, небрегла еси, смотряющи тамо сущаго воздаяния, и прияла еси славу нестареющуюся, божию красоту и веселие.

Реки твоих словес медоточных, параскево, человеком душы веселия божественнаго исполняеши, хвалословящым песньми Бога препрославленнаго.

*Богородичен:*

На тебе содеяся великое, Девомати, таинство: сын божий из чрева твоего воплотися, и всем явися, емуже веселящеся поем: отцев Боже, благословен еси.

*Ин. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Зайде якоже солнце, преподобная мати, просвещаеши же чудесы, верою теплою и любовию поющих: благословен Бог отец наших.

Исполнишася вся страны твоего благоухания, во (с. 259) обретение мощей твоих, имже верою пети повелеваеши, преподобная: благословен Бог отец наших.

Обретаешися, мати, хромым исправление: ибо ногою болевый, скакая вопияше, зовый немолчно: благословен Бог отец наших.

*Богородичен:*

Се, юже прорече, Дево, духом святым великий исаиа, во чреве Бога заченши, родила еси: и благословен, пречистая, плод твоего чрева.

*Песнь и~. Ирмос:*

Из пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. тя превозносим во вся веки.

По законе отчи, закон отеческий, всеблаженная, истинно носящи, демонская лица поплевала еси, господне воображение благочестно лобызающи, еже приим в мире явившася от Девы отроковицы: егоже превозносим во веки.

ум божествен, и духа пресвятаго гусль всесочетанна, славий добропеснивый, верных похвала верховная, православия столпе, и утверждение мудрое, церковное правило, монахинь слава, и всех преподобных удобрение явилася еси, поющи Христа во веки.

Мироположница духа пресвятаго, мати, показалася еси, излиянием мира благовонных твоих и мудрых учений, потребляющи прелести злосмрадную тлю, и благовонствуя нравом твоим, параскево, честную церковь зовущи непрестанно: песньми тя превозносим Христе, во веки.

*Богородичен:*

Божия гора тучная, еяже праотец Давид уяснив древле поя пророчески, ты явилася еси Дево, от неяже отсечеся камык краеугольный Христос, и сокруши крепость идольскую: того непрестанно поем, и превозносим во веки. (с. 260)

*Ин. Ирмос:*

Царя небеснаго, егоже поют вои ангельстии, хвалите и превозносите во вся веки.

укрепльшися умом, безплотных желанием, вдала еси тело посту, и живеши во веки.

Пребогатая в женах явися, блаженная параскево, поющи творцу: тя превозносим во веки.

Сущу разслабленному в лета многа, честная, исцеления подаде недуга: тем тя воспеваше преподобная во веки.

*Богородичен:*

Сошедшаго с небес, и в ложесна девическая всельшася Господа, пойте и превозносите его во веки.

*Песнь ф~. Ирмос:*

Бога человеком не возможно видети, на негоже не смеют чини ангельстии взирати: тобою бо, всечистая, явися человеком слово воплощенно. егоже величающе, с небесными вои тя ублажаем.

Пособствующу тя по Христове церкви, человекоубийца зрети не могий, искушения тебе простирает: обаче непреклонна пребывши, мысленным врагом противилася еси доблественно, покланяющися образу Христову, богомудрая параскево.

украшена несказанною, богомудрая, доблестию, и упещрена сияньми светлейшими, радостно, преблаженная, предстоиши престолу зиждителя Бога, идеже празднующих глас, богомудрая параскево.

Твоих подвигов достойную прияла еси почесть, и венценосица ныне на небесех со ангелы ликовствующи, идеже пророческий сонм, и апостол, и мученик воистинну воинства многа, идеже патриархов ликостояния, поминай нас, преподобная мати параскево. (с. 261)

*Богородичен:*

Поборствующи людем верным бо бранех, воинству нашему на сопротивныя даждь победы, богородительнице, покрывающи от всякаго навета врагов, Мати Бога слова неискусобрачная чистая, да твоего сына поюще, тя величаем.

*Ин. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

Не престай молящи Христа, мати преподобная, избавити ны от бед рабы твоя, иже от души поющыя тя и величающыя.

Красота дев явилася еси, преподобная, яко ангельскому житию поревновала еси: не престай молящи о отечестве твоем.

Сочеталася еси со безплотными ликостоянии, и владыце предстоиши радующися, с мудрыми девами, сему молящися о мире.

*Богородичен:*

Радости исполни мя и веселия, Дево, яко приимши вину радости: ты бо источила еси всем радование.

*Светилен. Подобен:*
Жены услышите:

Яко божественный свет, параскево, песненно церкви явилася еси, красотою сию озаривши светом лица твоего, предобрая невесто Христова: к немуже непрестанно молися о всех нас.

*Дважды.*

*Слава, и ныне, Богородичен:*

Древле дарованную ми ризу банею крещения осквернив страстным блужением, ужасаюся окаянный, час помышляя воистинну божественнаго суда, Дево всенепорочная, предстани тогда, и избави мя страшнаго прещения.

*На хвалитех стихиры на д~, глас и~. Подобен: О*
преславнаго чудесе!

Грядите вси, богомудрии, * от земли дальния, * раце (с. 262) прикоснувшеся преподобныя, * и прошения своя от души приносяще, * приимите избавление * от страстей различных: * инии же грехов разрешение, * и к Богу присвоение, * и всяку пользу нам ко спасению.

*Дважды.*

Пощения путь восприемши, * житейския бури избегши, * параскево славная, * ово убо с мудрыми девами, * светоносна вошла еси во дворы Господа твоего: * ово же уневестившися ему, * источаеши исцеления притекающым к тебе, * и от душевных недуг избавляеши, * иже к Богу твоими молитвами.

Надеждею Христовою и верою возмогши, * стяжания родителей отбегши, * и со безплотными ликуеши, * преподобная мати параскево славная. * темже исцеление точиши по смерти: * твоя бо мощи показашася всяким благоуханием исполнены, * еже Христос тебе дарова, егоже возлюбила еси, * егоже возжелела еси, * и той тя прослави, преподобная.

*Слава, глас и~:*

отечество и сродство и имение оставльши, параскево, и нечестия вся мирская возненавидевши, Бога единаго возлюбила еси, емуже и пощением уневестилася еси, и была еси святаго духа жилище, от негоже светолитием просветившися, того моли спасти душы нашя.

*И ныне, Богородичен:*
Владычце, приими молитву раб твоих:

*Славословие великое. И отпуст. Аще ли не поем полиелеа, тогда поем стиховну во октоихе.*

*Слава, преподобней, глас в~:*

Преподобная мати параскево, измлада себе самую возложивши Христу Богу, и от него укрепляема, плотския страсти покорила еси, и хуждшее поработила еси лучшему: темже и венец триплетенный прияла еси, моли спасти душы нашя. (с. 263)

*И ныне, Богородичен, или крестобогородичен.*

*Подобен:*
Егда от древа:

Егда нескверная агница виде своего агнца, на заколение яко человека волею влекома, плачущи глаголаше: безчадствовати мя ныне тщишися, Христе, рождшую тя: что сие сотворил еси, избавителю всяческих; обаче воспеваю и славлю твою паче ума и слова крайнюю благость, человеколюбче.

*На литургии, блаженна, от перваго канона песнь г~: и от втораго песнь з~. Прокимен, глас д~:*
Дивен Бог во святых своих, Бог Исраилев. *Апостол к галатом, зачало с~и:*
Братие, прежде пришествия веры: *Аллилуиа.*
Терпя потерпех Господа и внят ми. *Евангелие матфеа зачало р~д:*
Рече Господь притчу сию: уподобися царствие небесное десятим девам: *Причастен:*
Радуйтеся праведнии о Господе.

