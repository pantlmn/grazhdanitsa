<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 343)

*Месяца тогоже в к~а-й день.*

*Преподобнаго отца нашего илариона великаго.*

*И пренесение мощей иже во святых отца нашего илариона, епископа меглинскаго.*

Служба его писана по сей службе.

*На*
Господи, воззвах, *стихиры на з~, глас д~. Подобен:*
Званный свыше:

Кроток душею и сердцем, * егда тя божественное рачение уязви, * и священными восхождении, * отлучитися мирских смущений покори, * тогда вооружився (с. 344) силою креста, * на демоны устремился еси, * всеблаженне, борением, * и сплел еси победы диадиму. * и ныне водворяешися во светлостех святых, * с нимиже и нам испроси * просвещение и мир, * и согрешений избавление.

Светодательными зарями, преславно, отче достославне, * исцелений твоих, * просвещаеши подсолнечную, * недугов разрешаяй тму глубочайшую. * тем тя солнце иное познаваем, * и монашествующих утверждение, * и наставника спасаемых божественным духом. * и ныне память совершаем твою, * светлую и спасительную, иларионе, * прегрешений тобою * разрешение приемлюще.

Воздержанием, * телесныя страсти, отче, * покорил еси разумному души, * и безстрастия крилы украшен, * благодать приял еси целити, преподобне, * человеков немощи, * и отгонити духов лукавствия, * и спасати притекающыя к тебе. * темже лицы тя блажат * монашествующих, достославне, * и почитает вся тварь, * иларионе, подвиги твоя.

*Слава, глас в~. Анатолиа:*

*От*
юности твоея нося совершенства мудрость, возложив на себе, иларионе, иго Христово, и житию поревновал еси божественнаго антониа, равными мерами добродетели подобяся: изсушил еси плоть скачущу аки жребя, яко должно бе души покорити, постное течение совершив. но, о блаженнейше отче, и чудодейственне богоносе, память твою любовию совершающым, проси очищения и велия милости.

*И ныне, Богородичен, или крестобогородичен. Подобен:*
Егда от древа:

Древу крестному тя, Иисусе, пригвождена, зрящи, неискусобрачная, плачущи глаголаше: чадо сладкое, почто (с. 345) оставил еси мене, рождшую тя едину; свете неприступный пребезначальнаго отца, потщися и прославися, яко да славу получат божественную, иже божественныя страсти твоя славящии.

*На стиховне октоиха. Слава, глас и~. Самогласен:*

Духа святаго исполнен быв преподобный иларион, демонския козни упраздни: крестом бо вооружився, и в нем дерзая, вся недуги словом исцели, душевныя убо страсти, телес же всякую язю. того молитвами Христе, низпосли нам мир, яко человеколюбец.

*И ныне, Богородичен, или крестобогородичен. Подобен: О*
преславнаго чудесе!

Юница нескверная, * юнца видящи на древе * пригвождаема волею, * рыдающи жалостне, * увы мне, вопияше, * любимейшее чадо. * что ти сонм воздаде * безблагодатный еврейский, * хотя мя обезчадствовати от тебе вселюбезне;

*Тропарь, глас и~:*

Слез твоих теченьми пустыни безплодное возделал еси, и иже из глубины воздыханьми, во сто трудов уплодоносил еси, и был еси светильник вселенней, сияя чудесы, иларионе, отче наш: моли Христа Бога спастися душам нашым.

*Слава, и ныне, Богородичен, или крестобогородичен.*

*На утрени оба канона октоиха, без мученичнов: и святаго на з~, егоже краегранесие:*

Светлость пою, всеблаженне, твоих чудес. *Феофаново.*

*Глас в~. Песнь а~. Ирмос:*

Во глубине постла иногда фараонитское всевоинство преоруженная сила, воплощшееся же слово всезлобный грех потребило есть: препрославленный Господь, славно бо прославися. (с. 346)

Светоносное и световидное житие твое, блаженне, прерадостно благохвалити усердствующа, твоея светлости тихостию просвети мя, молюся, и греха, отче, уныние отжени.

Всенравно, блаженне, к Богу радуяся приступил еси, вне плоти и мира быв: и ум немутен, утвержден воздержанием соблюл еси, божественным безстрастием отсюду присвояяся.

Светлыми ты зарями просвещаемь безначальнаго и несозданнаго божества, отча не брел еси зловерия, и многомятежнаго невежества того отвратився, единей Троице сочетался еси.

*Богородичен:*

Возсиявый солнце из тебе, Мати приснодево, из отца прежде век невидимый, и видимым же преславно описуемь телом, благочестия светом человеки просветил есть.

*Песнь г~. Ирмос:*

На камени мя веры утвердив, разширил еси уста моя на враги моя, возвеселибося дух мой, внегда пети: несть свят, якоже Бог наш, и несть праведен, паче тебе, Господи.

Ядовитых страстей востания, лечбою постничества обложен, изсушил еси, приснопамятне, взывая: несть свят, якоже Бог наш, и несть праведен паче тебе, Господи.

Кожныя мертвенныя ризы острогав ножем воздержания, исткал еси ризу спасения вопия творцу твоему: ты еси Бог наш, и несть свят паче тебе, Господи.

укрепляемь надеждею вечных, и Богу приводимь, богоносе, дланьми богомудраго антониа, егоже подражая светильник был еси, преславными чудесы светяся, преподобне.

*Богородичен:*

Иже вся вообразивый хотением божественным, в человека вообразитися сподобися, созидаяся во утробе (с. 347) твоей, Богородице. емуже ныне зовем: ты еси Бог наш, и несть праведен паче тебе, Господи.

*Седален, глас и~. Подобен:*
Премудрости:

Антониа божественнаго духовне добродетельному житию поревновав, на рамена твоя взял еси крест Господа твоего, оставив жития все попечение, и страсти умертвив, духом пожил еси. тем и тварь преславными исполнил еси чудесы, преподобне, духа благодатию: иларионе, отче наш, моли Христа Бога, грехов оставление даровати, чтущым любовию святую память твою.

*Дважды.*

*Слава, и ныне, Богородичен:*

Яко Деву и едину в женах, тя без семене рождшую Бога плотию, вси ублажаем роди человечестии: огнь бо вселися в тя божества, и яко младенца млеком питаеши зиждителя и Господа. тем ангельский и человеческий род, достойно славим пресвятое рождество твое, и согласно вопием ти: моли Христа Бога, согрешений оставление даровати покланяющымся верою пресвятому рождеству твоему.

*Крестобогородичен:*

Агнца и пастыря и избавителя агница зрящи на кресте, восклицаше плачущи, и горько рыдающи вопияше: мир убо радуется, приемляй тобою избавление, утроба же моя горит, зрящи твое распятие, еже терпиши за милосердие милости. долготерпеливе, Господи, милости бездно и источниче неисчерпаемый, умилосердися и даруй согрешений оставление верою поющым божественныя страсти твоя.

*Песнь д~. Ирмос:*

Пою тя, слухом бо, Господи, услышах и ужасохся, до мене бо идеши, мене ищя заблуждшаго. тем многое твое снизхождение, еже на мя, прославляю, многомилостиве. (с. 348)

умертвив плоти мудрование, поток беззакония мятежи, преподобне, и демонских козней избежав, к тихости божественнаго духа, с праведными, отче, воспочил еси.

Водными слез течении напляемь, преподобне, душевную ниву многоплодну, деланием яве спасовым, отче, показал еси, постников умножив составления.

Причастием святаго духа укрепляемь, богоносе, лукавствия духи низложил еси, и силою Христовою немощныя исцеляеши, пророческою обогатився чистотою.

*Богородичен:*

Храм тя и чертог одушевленный, и мысленную трапезу и светильник, Богомати благословенная, разумеем, из неяже сущым во тме свет возсия, отча существа сияние.

*Песнь е~. Ирмос:*

Просвещение во тме лежащих, спасение отчаянных, Христе Cпасе мой, к тебе утренюю, царю мира, просвети мя сиянием твоим: иного бо, разве тебе, бога не знаю.

Яко молния, чистотою жития и жительством, безплотным подобяся, просияв в мире, тмы предстателя отгониши, богоблаженне, благочестия светом просвещаемь.

Всяческими светяся, богомудре, чудодействы, и благодатию божественною озарен, всем познался еси сокровище исцелений любящым, отче богоприятне, яко другий некий пророк божий познаваемь.

Светлостию твоих, отче, кротких исправлений, мрачныя вражия силы прогнал еси: и от тех ярости исхитив к тебе прибегающыя, божественными твоими учении к вере просветил еси.

*Богородичен:*

Едину нам во дву существу видимую впостась, (с. 348) едина благословенная родила еси неизреченно, божия Бога слова, воплощшася за милость неизглаголанную. сего убо моли, сохранити поющыя тя.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Единоначалию служа божества безначальнаго, многоначалие обличил еси, идольское нечестие упразднив, богомудре, благодатию.

Прозяб, отче, яко финикс процвел еси в церкви, всеблаженне богомудре, плодов сладостию верных возвеселяя исполнение.

Низложитель явился еси непобедимь лукавых духов, всеславне, богатотворная дарования от Христа получив, блаженне.

*Богородичен:*

Неискусомужно Дево, родила еси, и вечнуеши Дева, являющи истиннаго божества, сына и Бога твоего образы.

*Кондак, глас г~. Подобен:*
Дева днесь:

Яко светильника незаходимаго, умнаго тя солнца, сошедшеся днесь восхваляем в песнех: возсиял бо еси сущым во тме неведения, вся возводя к божественней высоте, иларионе. темже вопием: радуйся, отче, всех постников основание.

*Икос:*

Возлюбив Христовы божественныя заповеди, и возненавидев всего мира наслаждение, пришел еси усердно к тому, и был еси светильник, просвещая вся концы блистанием духа. тем припадая молю тя: просвети и моя очи душевныя, воспети твоя подвиги, яже показал еси на земли ради будущия жизни. еяже (с. 350) ныне наслаждаяся, поминай вопиющих ти: радуйся, отче, всех постников основание.

*Песнь з~. Ирмос:*

Богопротивное веление беззаконнующаго мучителя высок пламень вознесло есть: Христос же простре богочестивым отроком росу духовную, сый благословен и препрославлен.

Глагол вещание твое, и чудес благодать божественная во всю изыде землю, всеблаженне, богочестия зарею всем сияя верно исцелений тишину.

Крестом ограждаемь спасовым, неврежден пребыл еси, безумно окусившуся демонскому свирепству о тебе, всемудре: весть бо вышний Бог соблюдати своя угодники.

Яко столп непоколеблен, небесовысокий, яко стена неподвижима явился еси постом, просвещая чудесы, и дая исцеления, и источая божественныя догматы от источника приснотекуща богодохновенных писаний.

*Богородичен:*

облак Дева, тя правды солнце роди, и Дева пребывши, дебельству плоти приобщившася, человека бывша за благоутробие и снизхождение: егоже воспеваем яко препрославлена.

*Песнь и~. Ирмос:*

Пещь иногда огненная в вавилоне действа разделяше, божиим велением халдеи опаляющая, верныя же орошающая, поющыя: благословите, вся дела господня, Господа.

Престол истинно чувствия был еси, божественным разумом просвещаемь, и божиим повелением богомудренно наставляемь, и добродетелию светяся зовый: благословите, вся дела господня, Господа.

Колесница таинственная, носящая имя господне, явился еси, преподобне, светлостию дел, и чудес явлением, и чистотою жития, взывая: благословите, вся дела господня, Господа. (с. 351)

Сыноположен божественною благодатию, снаследник Христов был еси, и богатство небесное и царство непреемное приял еси, богоглаголиве, зовя: благословите, вся дела господня, Господа.

*Богородичен:*

Миро умное истощенное, Дево, именуема сына чревоносила еси, курением божества земныя благовонствующа, и от тли избавляющаго взывающыя: благословите, вся дела господня, Господа.

*Песнь ф~. Ирмос:*

Безначальна родителя сын, Бог и Господь воплощся от Девы, нам явися, омраченная просветити, собрати расточенная. тем всепетую Богородицу величаем.

Святых жилища проходити сподобился еси, житие совершив свято, преподобне: и яко сущу праведну тебе трисветлый возсия свет, и того сопруг веселие прияше.

Трудов воздаяние от Христа прием, и жизни вечныя яве причастився, и паче ума благолепия добротами, отче, преизяществован, о поющих тя ко владыце молися.

Яко кедр высоковерхий добродетелию возвышаемь, во дворех, богоносе, божиих наслажден был еси, и яко заключен оград, яко благоцветый рай явился еси, и яко источник кипящий исцелений дарования.

*Богородичен:*

Чертог была еси паче ума воплотившагося слова, Дево богородительнице, одеяна славою добродетелей и украшенна. тем тя, всенепорочная, Богородицу возвещаем.

*Светилен. Подобен:*
Жены услышите:

Мирскаго пристрастия яко страстна уклонился еси, и безпищием плоть увядив, обновляеши брозды держащих, и славою обогатился еси чудодействуя изрядная, пастыреначальников верх, богоприятне иларионе. (с. 352)

*Богородичен:*

Во двух хотениих и естествах, всенепорочная, единей же впостаси раждаеши Бога неизреченно, нас ради обнищавшаго до креста хотением, и даровавшаго нам божества богатство, Богомати Дево.

*На стиховне октоиха. Слава, глас в~. Самогласен:*

Тихое твое, отче, и чистое житие видев Христос, кроткое и молчаливое, обитель сотвори в тебе, и был еси жилище божественное. и сего ради со ангелы на небесех водворяешися, блаженне.

*И ныне, Богородичен, или крестобогородичен. Подобен:*
Егда от древа:

Егда нескверная агница виде своего агнца, на заколение яко человека волею влекома, плачущи глаголаше: безчадствовати мя ныне тщишися, Христе, рождшую тя, что сие сотворил еси, избавителю всяческих; обаче воспеваю и славлю твою, юже паче ума и слова, крайнюю благость, человеколюбче.

*На литургии: Блаженна октоиха, на д~: и святаго песнь г~, на д~. Прокимен, глас з~:*
Честна пред Господем смерть преподобных его. *Стих:*
Что воздам Господеви о всех, яже воздаде ми. *Апостол к коринфяном, зачало рп~и. Аллилуиа, глас з~: и*
Блажен муж бояйся Господа. *Евангелие луки, зачало к~д. Причастен:*
В память вечную. (с. 353)

*Служба илариона, епископа меглинскаго.*

*Вечер,*
Блажен муж:

*Стихиры, глас в~:*

Киими похвальными венцы ныне составим ликование, в честнем празднице твоего пренесения, иерарше; духовно празднующе молимся, молися, православному воинству победительная на враги даровати: тебе бо тепла молитвенника ко владыце стяжахом, подающаго миру велию милость.

Киими похвальными добротами воспоим, во архиереех славнаго, и в вере великаго, и в пеленах доброразсуднаго, во учении языка сладкаго, учением церковь обогащша святителя илариона, егоже венцы венчает Христос Бог наш, имеяй велию милость;

Киими духовными песньми воспоим архиереа, учением к богоразумию всех наставльшаго, источника чудес пречудна, церкви светильника пресветлаго, и учителя премудра меглинския земли, и всея российския прекрасное удобрение; егоже ради Христос врагов шатание низложи, имеяй велию милость.

*Слава, глас з~:*

Архиереев похвалу, священников всех украшение, к Богу молитвенника непрестаннаго, источника чудес преиз\ъобильна, днесь любовию сошедшеся меглинстии народи, иерарха илариона похвалим: честныя мощи обстояще, благодарныя гласы тому приносим, глаголюще: радуйся, архиерее иларионе, светильниче светлый! озари (с. 353) изрядное достояние твое, православныя люди, о нихже непрестанно Христу молися, мирно житие даровати: да вси честное твое пренесение любовию почитаем, и молимся, моли спастися душам нашым.

*И ныне, Богородичен:*
Кто тебе не ублажит: *Вход. Прокимен дне. Чтения три, писаны в е~ день.*

*На стиховне стихиры, глас в~. Самогласны:*

Христово стадо словесных овец, на злаце благочестия добре упасл еси, иерарше. темже и по преставлении церковных твоих чад не оставляй, но посещай: и святей Троице со архиереи предстоя, моли спасти вся, честное твое пренесение любовию почитающыя, иларионе прехвальне.

*Стих:*
Священницы твои облекутся в правду, и преподобнии твои возрадуются.

Тезоименитаго ради твоего жития, и сладости языка, и разсуждения доброразсуднаго, пастыря тя людем добре вручает Христос: егоже моли спасти, и ущедрити вся, пресветлую память твою празднующыя, иларионе преславне, молитвениче о душах наших.

*Стих:*
Восхвалятся преподобнии во славе, и возрадуются на ложах своих.

Днесь преславно, святителю, от своих ко своим же честно преходиши, да своим шествием вся освятиши, и радостию наполниши, память твою любовию празднующыя, и честное прехождение твое верно славящыя, и прилежно вопиющыя: моли, молимся, спастися душам нашым.

*Слава, глас и~:*

Град освятися, народи благословишася, церковь первородных духом ликовствует, в пренесение честных твоих мощей, иерарше иларионе, с людьми зовущи: (с. 355) ты моя крепость и утверждение, ты моя доброта, и тобою хвалюся, молися спасти вся, любовию всемирное твое пренесение присно славящыя.

*И ныне, Богородичен по гласу. Тропарь, глас г~:*

Чудо явився извещения, делы возсиял еси добродетелей божиих: монашествующих лики упасл еси, архиерейская седалища изчистил еси: еретическаго же нападания не усумневся, церкви Христовы воздвигл еси, преподобне иларионе, умер яко спя: тело же твое цело и нетленно соблюдено бысть, и подает цельбы болящым от различных недуг, и демоны прогоняет. сего ради молим тя, моли спастися душам нашым.

*На утрени по а~-м стихословии седален, глас д~:*

Богу освятил еси твою жизнь, всеблаженне, быв изряден священнодейственник воистинну Христов священне. темже по многих потех и болезнех радуяся к невещественным преставился еси селением, ныне источаеши нам струи исцелений.

*Дважды.*

*Богородичен:*

Дево всенепорочная, пресущнаго Бога рождшая, со безплотными того непрестанно моли, оставление прегрешений, и исправление жития дати нам прежде конца, верою и любовию поющым тя по долгу, едина всепетая.

*По в~-м стихословии седален, глас и~:*

Слезными струями страстей взыграния неуставная потопил еси: пучина бысть долготерпения, преподобне, к тишине ведый долготерпения.

*Дважды.*

*Богородичен:*

Паче естества и слова, владычце, всех питателя родила еси, и питаеши от сосцу твоею, во время (с. 356) готовяща трапезу. егоже прилежно, пречистая, о нас моли.

*По полиелеи седален, глас и~:*

Великим добродетелем поревновал еси, иларионе, сим последуя воздержанием, преподобне, верховен явился еси, и стадо воображенное поты воздержательными упасл еси, углие врага неверия стрелами словес погасил еси, и еретическая шатания.

*Дважды.*

*Слава, и ныне, Богородичен:*

О тебе радуется, благодатная, всякая тварь, ангельский собор, и человеческий род: освященный храме, и раю словесный, девственная похвало, из неяже Бог воплотися, и младенц бысть, прежде век сый Бог наш: ложесна бо твоя престол сотвори, и чрево твое пространнее небес содела. о тебе радуется, благодатная, всякая тварь, слава тебе.

*Степенна а~-й антифон д~-го гласа. Прокимен:*
Честна пред\ Господем смерть преподобных его. *Стих:*
Что воздам Господеви о всех: *Евангелие иоанна, зачало л~з. псалом н~. Стихира, глас в~:*

*От*
юности, отче, имея совершенную мудрость, и возложив на ся иго Христово, житию поревновал еси святых отец, равными мерилы добродетели подобяся, усушил еси плоть скачущу, яко жребца: яко должно бе, души покорил еси постное течение совершити, блаженне отче, память твою совершающым проси очищения грехов, и велия милости.

*Канон Богородицы со ирмосом на з~: и святаго на и~, егоже краегранесие:*
Внимай о червленных словесех.

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся, светло торжествуя, и воспою, радуяся тоя чудеса. (с. 357)

Повелением Владыки твоего подобяся, иерарше, кроток и смирен, иларионе, был еси, и отсюду ублажаемых, чину быти сподобился еси. темже днесь преславное твое пренесение почитаем.

Благочестиваго корене пресветлая преславно прозябе отрасль, архиерее иларионе, в добродетели совершенно пожив, и сосуд чист духа святаго, отче, был еси.

Ядовитых страстей возгорения, лечбою постничества обложен, изсушил еси приснословый.

*Богородичен:*

Возсия солнце из тебе Мати приснодево, иже от отца прежде век невидимый, и видимь преславно описуется телесем, благочестия светом человеки просвети.

*Катавасиа:*
Отверзу уста моя:

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя, духовно утверди, в божественней твоей славе, венцев славы сподоби.

Благословением твоим вся возмогл еси, укрепляющу Христу тя, отче, оляденевшыя иногда людей бразды душевныя, премудрыми твоими ученьми, иерарше, очистил еси, и плодоносны сотворил еси.

Фарисейское кичение от юности, отче, возненавидев, мытареву же смирению поревновав, кроток и смирен, отче, ко всем был еси: сего ради тя вси, яко вину и образ благих почитаем.

Исполни радости и веселия, тебе присно, иерарше иларионе, любящыя, и торжественная твоему честному пренесению, в песнех всегда поющыя.

*Богородичен:*

Тя заступление неблазнено, Богомати, стяжахом, (с. 358) надежду на тя возлагающе спасаемся, и к тебе прибегающе сохраняемся.

*Седален, глас д~. Подобен:*
Вознесыйся:

Молитвам и милостыням, архиерее иларионе, присно прирадев, милостив к требующым, отче, независтен был еси. темже тя почитающыя от сопротивных зол избавляй, да вси твое пренесение любовию почитаем.

*Дважды.*

*Слава, и ныне, Богородичен:*

Свет рождши, пречестный, от отца возсиявший прежде век, просвети, отроковице, душу мою и ум, далече от мене отгонящи тму страстей, да тя ублажаю присноблаженную, верных упование.

*Песнь д~. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя. слава, Христе, силе твоей.

Епископа тя меглинская страна, преславно, архиерее иларионе, стяжавши, тобою красуется, с князи и архиереи, и со всенародным множеством Христа, воспевает, сим присно тебе даровавшаго.

Всея меглинския земли первопрестольник, архиерее иларионе, был еси, и вся твоим учением просветил еси. тем память твою почитаем, и пренесение твое почитающе вопием: моли, о всех поющих тя.

Принес дар Богу тобою, множество спасаемых, твоему учению присно последующих, и Христа во хвалении воспевающих, тебе всем даровавшаго.

*Богородичен:*

Крепкое тя оружие на враги предлагаем, и скорбей всяких и лютых обстояний отреваем вред, и еретическаго возмущения избегаем, Мати божия. (с. 359)

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Многогрешнаго нерадением иждившаго житие не возгнушайся, архиерее, но твоими молитвами очисти, твое пренесение песньми трудолюбно славяща.

Пахомиа ангельскому видению сподобльшася, сего правилу навык, многажды без сна в молитве всю нощь пребыл еси: отонудуже сподобился еси горняго звания.

Смирен нрав, и высоко еже по Богу житие стяжал еси, иерарше. темже всевидящее око, видев твое доброе произволение, славна тя всем концем показа Христос Спас наш.

*Богородичен:*

Едину тя, всенепорочная, от родов пречистую обрет, вселися в тя, и человеки обожи: темже яко матернее дерзновение к нему стяжавши, моли о иже верою Богородицу именующих тя.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

На смирение нас свыше милостивно назирая, верно тебе присно славящих, молися всякия скорби избавити, тебе тепла предстателя к Богу стяжавших.

Селение явился еси прекрасное духа святаго, богодохновенными ученьми твоими, обильно питая словесная твоя чада: отонудуже по преставлении спребываеши любящым тя, иерарше.

Возсияв яко финикс процвел еси в церкви, (с. 360) всеблаженне, богомудре, плодов сладостию верныя веселяя.

*Богородичен:*

Неискусомужная Дево родила еси, и пребываеши Дева, являеши истиннаго божества, сына и Бога твоего образы.

*Кондак, глас г~. Подобен:*
Дева днесь:

Яко светоносна явися, архиерее, память твоя, тму разруши уныния, и свет облиста даров небесных, вся созывающи на радость: от Бога бо, иларионе, благодать обрел еси, и монахов был еси степень.

*Икос:*

*От*
юности божественное твое житие, иерарше, добре исправив, и внимательным оком всегда к вышним зря, и тамошних непрестанно желая, отнюдуже великия ради добродетели, и премудрости языка, архиерейства саном украшен быв, церковь и люди твоими учении обогатил еси. темже течение благочестно совершив, к Богу преславно духом прешел еси, нам честныя мощи в память оставив. ихже ныне честное пренесение празднующе, молимся победительная на враги верным людем даровати, яко да в тишине богоугодно поживше, тебе радостною душею, благодарно воспоем глаголюще: радуйся, отче иларионе, архиереев всея российския земли удобрение, и монахов был еси степень.

*Песнь з~. Ирмос:*

Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Свыше от Бога дар тезоименитый граду, и всей земли дан бысть, архиерее иларионе, удивляя учением вся Христу вопиющыя: препетый отцев Господь и Бог благословен еси. (с. 361)

Архиереев пресветлая доброта, отче, пребыл еси, и Христовы церкве столп и утверждение. темже поминай честное твое пренесение славящыя, преславне.

Крестом знаменуяся Христовым пребыл еси неврежден, суетно покусившуся демонскому свирепству на тя, богомудре: весть бо вышний Бог соблюдати угодники своя.

*Богородичен:*

облак Дева, тя правды солнце роди, дебельству плоти приобщившася, человека бывша за благоутробие и снизхождение: егоже поим яко препрославлена.

*Песнь и~. Ирмос:*

отроки благочестивыя в пещи рождество Богородичо спасло есть. тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

Божественное пребывание святаго духа, отче, был еси, темже и в житии сем, яко вне мира быв, к тамошним рачение имея. темже и вся научил еси Христу вопити: дети, благословите, священницы, пойте, и превозносите его во веки.

По Бозе заступника тя превелика, архиерее, духовная твоя чада стяжавше, всякия сопротивныя вещи тобою да избавимся, и в тишине поживше, Христу воспоим: благословите, вся дела господня, Господа.

Колесница таинственная носящи имя господне, явился еси, святителю, светлостию дел, и чудес явлением, и чистотою жития, взывая: священницы, пойте, и превозносите его во веки.

*Богородичен:*

Миро умное истощенное, пречистая Дево, именуема, сына родила еси, благовонием божества всю землю (с. 362) благовонствующа, и от тли избавляюща поющыя: священницы, пойте, и превозносите его во веки.

*Песнь ф~. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Светлый священный праздник преставления твоего, архиерее иларионе, светлее же пренесение твое, егоже славяще тебе величаем.

Источник благочестия явился еси архиерее, церковная твоя чада напаяеши: тем сошедшеся благочестно, во священное твое пренесение, любовию тя почитаем.

Святых жилища проходити сподобился еси, житие совершив, преподобне, свято: яко сущу ти праведну, тебе пресветлый возсия свет, и того сопруг веселие приял еси.

*Богородичен:*

Плотию из тебе всенепорочная, одеявся, и в мире яко человек пожив, древле вся мучащаго божественною силою низложи.

*Светилен. Подобен:*
Жены услышите:

Архиерее иларионе, воистинну тезоимените, достойно звание от дел приим, данный тебе талант добре умножив, и внутрь чертога быв, идеже со священными живеши, помяни твое пренесение славящыя.

*Дважды.*

*Богородичен:*

Призри, чистая, на достояние твое, и непобедимо сие соблюди заступлением, царствия управи скиптр и утверди, языки укроти, излей мир в концы мира.

*На хвалитех стихиры на д~, глас д~. Подобен:*
Дал еси знамение:

Житие нескверно, * терпение, кротость, * и любовь (с. 363) нелицемерну, * воздержание безмерное, * всенощное стояние, * умиление божественное, * веру и надежду истинну, * с милованием, отче, стяжав, * яко ангел пожил еси на земли с телом, иларионе блаженне, * молитвенниче о душах наших.

*Дважды.*

Земный ангел, * небесный человек, был еси, святителю, * источник умиления, * пучина чудес, * грешником поручник, маслина воистинну божия плодовита, * елеем трудов твоих умасти лице, * иларионе чудне, * верно восхваляющым тя.

умертвил еси божественными разумении плоть, * телесных страстей превыше был еси, * смешен с дольными: * начертание из\ъображая * в себе божественныя доброты, * познан был еси, * весь световиден * действом святаго духа, иларионе отче наш, * монашествующих украшение.

*Слава, глас з~:*

Еще от юна возраста Богу освящен был еси, архиерее, мудрости рачителю: темже потщался еси тленными вечнующая стяжати, воздержания броздами себе обложив, плоть духу повинул еси: темже и по честнем твоем преставлении, совокупляяся с небесными ликостоянии, ихже житию во плоти поревновал еси. Христа, емуже от юности послужил еси, моли спастися всем, честное твое пренесение присно славящым песньми.

*И ныне, Богородичен:*
Богородице, ты еси лоза:

*Славословие великое. И отпуст. На литургии служба святительская.*

