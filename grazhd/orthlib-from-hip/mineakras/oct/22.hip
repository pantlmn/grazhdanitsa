<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 364)

*Месяца тогоже в к~в-й день.*

*Святаго равноапостольнаго аверкиа епископа, иерапольскаго чудотворца:*

*И святых седми отроков, иже во ефесе:*

*В тойже день празднуем пресвятей Богородице чудотворныя иконы казанския.*

Служба ея писана по сей службе.

*На*
Господи, воззвах, *стихиры святителю, глас в~. Подобен:*
Егда от древа:

Божественных учений блистаньми разрушил еси многобожную нощь, отче аверкие, утро же возсияв, сыны дне совершил еси, во мраце сущыя прежде, иерарше, чудеса преславная показав: тем святую твою память верою празднуем вси, песнословяще тя, богодохновенне.

В сосуде единем чудодействуя, вино бо и елей, отче, и вид другий совокупил еси, блюдома внегда требовати несмешена божественною благодатию: теплых же вод дарование, молитвою истещи сотворил еси, недуги исцеляя всяческия, приходящих тебе верою, и блажащих тя, аверкие.

Весь прилежа Богу, божественных исполнитель учений явился еси, аверкие: благодать же прием от высоты, преподобне, недуги отгнал еси различныя человеком: требища идольская разорил еси: знание насадил еси божественное, неведением окаянно прежде бедствующым, блаженне.

*Ины стихиры мучеников, глас д~. Подобен:*
Яко добля:

Пребеззаконная веления, * Богу покоршеся, * отроцы блаженнии небрегоша, * и связани бывше, * разрешиша (с. 365) прелести соуз, * и сан мирский отвергше, * прияша славу, яже тех преславно совершившу, * и горняго исходатаившу * царствия наслаждение.

К подвигом себе страдания, святии, * крепко обучивше, * скрыстеся в вертепе, * моленьми непрестанными * ко Господу молящеся, * крепость подати и силу, * имиже судьбами человеколюбец весть: * уснути в мире всем вам, * богоначально повелевает.

Богособранный полк, * лик блаженный, * мученическое собрание неудобопоборимое, * церкви божественней красное торжество, * нерастерзное совокупление, * воинство непобедимое, * незыбленное благочестия основание, * приидите вси воспоим усердно, * благочестия свидетели.

*Слава, глас г~. Иоанна монаха:*

Архиерее преподобне, всеблаженне отче, чудотворче, угодниче Христов, аверкие, пророческим житием возсиявый, и апостольских сподобился еси даров, спасу служа со ангелы непрестанно, моли избавитися от всякаго прещения душам нашым.

*И ныне, Богородичен, или крестобогородичен. Подобен:*
Велия креста:

оружие сердце твое пройде, пречистая, егда сына твоего на кресте видела еси, и вопияла еси: не безчадну мя покажи, сыне мой и Боже мой, соблюдый мя по рождестве Деву.

*Тропарь, глас д~:*

Правило веры, и образ кротости, воздержания учителя, яви тя стаду твоему, яже вещей истина. сего ради стяжал еси смирением высокая, нищетою богатая, отче аверкие, моли Христа Бога, спастися душам нашым.

*И святых тропарь, глас тойже:*

Мученицы твои, Господи, во страданиих своих венцы прияша нетленныя от тебе Бога нашего: имуще бо (с. 366) крепость твою, мучителей низложиша, сокрушиша и демонов немощныя дерзости. тех молитвами спаси душы нашя.

*На утрени канон октоиха един. И святителя канон на д~, егоже краегранесие:*

Аверкиеву воспою великую славу. *Иосиф.*

*Глас в~. Песнь а~. Ирмос:*

Грядите, людие, поим песнь Христу Богу, раздельшему море, и наставльшему люди, яже изведе из работы египетския, яко прославися.

Зарею светлою трисолнечнаго божества озарен быв, аверкие, свет был еси, сущыя во тме просвещая, и все демонское разрушая омрачение.

Житие на земли имел еси, преблаженне, небесное, с плотию яко безплотен жительствовав, и страсти умертвив, и священства дар прием.

Имея в тебе, отче, слово вещающо, безсловесия разрушил еси суемудренных, демонския храмы, и кумиры прелестныя низложив.

*Богородичен:*

Витийстии языцы глаголати недоумеют твоего паче слова зачатия: Бога бо родила еси плотию, всечистая, нам уподобльшася за благостыню.

*Ин канон мучеников.*

*Глас и~. Песнь а~. Ирмос:*

Колесницегонителя фараоня погрузи, чудотворяй иногда моисейский жезл, крестообразно поразив, и разделив море: Исраиля же беглеца пешеходца спасе, песнь Богови воспевающа.

Седмичным числом чествуеми святии отроцы седмь, светлии звезды, на тверди церковней сияюще, иже свидетельством на небесная всельшеся, помяните верою чтущыя вас. (с. 367)

Седмосветлым сиянием духа, воображающе златозарную свещу, мученицы седмочисленнии, мрак умалили есте прелести, и светом благочестия вся ныне седмеросугубно просвещаете.

*Богородичен:*

На тя, Дево, надежду полагаю спасения моего, греховныя тины всего мя омый, и чиста мя соделай, сыну твоему изящне благоугождающа, и деюща того всесвятую волю.

*Песнь г~. Ирмос:*

утверди нас в тебе, Господи, древом умерщвей грех, и страх твой всади в сердца нас поющих тя.

И словесы священными, и показании чудес, аверкие, преславно, прелести море плавающыя, спасения ко пристанищу наставил еси.

Цельбы содевая, совершая изрядная, демонов отгоняя мечтания, спасения, всем виновник, богатым предстатель ты был еси.

Слово священное, житие божественное, нрав чудесы сияющь, жизнь твоя, отче, славна, и смерть честна бысть.

*Богородичен:*

Сый Бог прежде невидимый, видимь бысть, Дево за благоутробие из чрева твоего воплощаемь: тем тя верою ублажаем.

*Ин. Ирмос:*

утверждей в начале небеса разумом, и землю на водах основавый, на камени мя, Христе, заповедей твоих утверди. яко несть свят, паче тебе, едине человеколюбче.

Явльшеся на земли седмосветлии, яко светильницы добродетелей, и подвигов зарею, и чудес блистаньми светло просветивше, свет богознания всему миру просиясте.

*От*
пелен матерних возложившеся творцу, того ради небрегосте о славе и чести царской, и богатстве (с. 368) мимотекущем, от негоже нетленных честей славу получисте.

*Богородичен:*

умерщвленный мой ум, жизни действом явльшияся из тебе миру воздвигни, язвы и образы потребльши греховныя, едина богородительнице, всенепорочная.

*Кондак отроков, глас д~. Подобен:*
Вознесыйся:

Прославивый на земли святыя твоя, прежде втораго и страшнаго пришествия твоего, Христе, преславным востанием отроков, показал еси воскресение неведящым е, нетленна одеяния, и телеса явив, и царя уверил еси вопити: воистинну есть мертвых востание.

*Икос:*

Чудное и высокое отроков воскресение видев иерарх ефесский иногда, удивився разумом, пишет со тщанием вернейшему царю тех востание: приити сподоби державе твоей, владыко, зде, да видиши Бога твоего силу, юже показа тебе. абие востав великий победоносец, шествие творяше радуяся, вторый явився илиа колесничник, вопия: воистинну есть мертвых востание.

*Седален святителя, глас и~. Подобен:*
Премудрости:

Иерарх явился еси мастию честною обложен, отче, богодетельно, и вся совершая благодатию, священнейше, даров же божественных и чудес светлостию украшаемь, святым и божественным духом, всехвальне, недуги исцеляя, и демоны попаляя, и множества прельщаемых обращая, аверкие. сего ради вопием ти: моли Христа Бога, грехов оставление подати, чтущым любовию святую память твою.

*Слава, отроков, глас д~. Подобен:*
Скоро предвари:

Яко столпи суще церкве Христовы, стены разористе неверствия крепко, седмобратнии мученицы. тем прежде (с. 369) смерти еллинскую ярость, и паки по смерти еретическую бурю разрушисте, молящеся о душах наших.

*И ныне, Богородичен:*

Чистая, всенепорочная и неискусомужная, яже едина безлетнаго сына и слова божия в лето рождши: сего со святыми и честными патриархи, и мученики, и пророки, и преподобными моли, даровати нам очищение и велию милость.

*Крестобогородичен:*

Дево всенепорочная, Мати Христа Бога, оружие пройде твою пресвятую душу, егда распинаема видела еси волею сына и Бога твоего: егоже, благословенная, молящи не престай, прощение прегрешений нам даровати.

*Песнь д~. Ирмос:*

Пою тя, слухом бо, Господи, услышах и ужасохся: до мене бо идеши, мене ищя заблуждшаго. тем многое твое снизхождение, еже на мя, прославляю, многомилостиве.

Вельми престол, преподобне, украсил еси, святителю, великими бо чудесы прелепотствовал еси, и житием светлым. сего ради превеликий Бог наш вельми тя прослави.

Милости волителя Господа ведый, богоносе, тепле его умолил еси, на исцеление и спасение многих, теплых вод всечудное сотворити истечение.

Плодовиты безчадныя сотворил еси божиею благодатию, совершил еси помышления: вложив бо тем, аверкие, слова семя яве, яко добрый сеятель пожал еси класы сторицею, блаженне.

*Богородичен:*

Исцелила еси сокрушение, всенепорочная, и древнее окаянство земнородных, рождши Господа и царя Христа, понесшаго недуги нашя за благоутробие неизглаголанное, богоневесто. (с. 370)

*Ин. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Братским совокупляеми союзом, и божественным желанием распалаеми, согласием истиннаго, мученицы господни, исповедания и веры, посрамисте мучителей суемудренный разум, и прелести многобожное учение.

За Христа и со Христом гоними, в вертепех, горах же и пропастех земных скрываеми, того ради сном живоносным вместо смерти уснули есте на лета должайшая, явственно утверждающе общее земных воскресение.

*Богородичен:*

Да образ засыпанный страстьми, обновиши богатством благостыни, в девственную вселился еси утробу, из неяже мудрость храм божий создал еси, еюже с человеки пожил еси, щедрый, и спасл еси мира концы.

*Песнь е~. Ирмос:*

Просвещение во тме лежащих, спасение отчаянных, Христе Cпасе мой, к тебе утренюю, царю мира, просвети мя сиянием твоим: иного бо, разве тебе, бога не знаю.

Поставив твоя ноги на камени сердца, богомудре, падшыя погибелию, и чести камению подающыя, блаженне, божественными словесы чествовати научил еси камень, Иисуса Христа и Бога нашего.

Врача различно недугующих, путевожда всех прельщенных злосоветием, мироположницу честных дарований, приятелище божественнаго духа, священноучителя почтим аверкиа.

Вино, повелением твоим, в едином сосуде со (с. 371) елеем, виды же другия вложенныя, во время свое несмесно преславно изливаются, преиз\ъобилующую благодать твою являюще яве, священне.

*Богородичен:*

Закони в тебе преславно, Дево, обновляются: раждаеши бо безсеменно Бога Cпаса, и пребываеши девствующи паки, странно чудо! тем тя матерь еммануилеву благочестно возвещаем.

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

умертвившеся миру, вся житейская красная отринули есте, живот держащему живот свой предавше, живоносный сон на долга лета влекуще, общаго воскресения образ.

Страдальцы житием явистеся, долгая гонения претерпевше, в гладе и жажди, в разных бедах, и скорбех и злоимуществах, за Христа терпяще, и богатящеся сущо воспокоением.

*Богородичен:*

В тебе стене обогащаемии, и предстательством твоим сохраняемии, твоею божественною славою хвалящеся, тя ублажаем: ты бо, пресвятая, душам нашым источаеши веселие и радость.

*Песнь з~. Ирмос:*

В бездне греховней валяяся, неизследную милосердия твоего призываю бездну. от тли, Боже, мя возведи.

*От*
востока к западу пришел еси, демонския и лютыя страсти царицу, преподобне, отрешая, силою духа.

Странен мира явился еси, священнейше, странная и (с. 372) страшная совершая чудеса, и ходя в телеси, и отсюду отшед, аверкие.

Молниезрачен, отче, видимь, демонския победил еси полки, терпети не могущыя твоего, аверкие, прещения, богодохновенне.

*Богородичен:*

Тобою, всесвятая богоневесто, умерщвленнии жизни сподобихомся, и тлению работающии, нетлением яве обогатихомся.

*Ин. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Любовию, яже к Богу, ефесскаго отечества, мудрии, род светлый, богатство же пресветлое и славу пречестную оставили есте, наследие небесное произбравше.

Седмочисленный страдальцев лик божественне совокупляемь, низложи врагов множество многочисленное, и славу прияша исповедания, и венцы страдания.

*Богородичен:*

Возсия от сиона вышняго благолепие, приятием плоти, по соединению неизреченному, из тебе, неискусобрачная, одеян, и мир просвети.

*Кондак, глас и~: Подобен:*
Яко начатки:

Яко священника превеликаго, и апостолов совсельника, церковь почитает тя вся верных, аверкие: юже твоими молитвами соблюдай, блаженне, непобедиму и необуреваему от всякия ереси, и нескверну, яко приснопамятный.

*Икос:*

Мира всего суету помышляя, мира учуженный, и страсти Христовы подражая, плотския страсти умертвил еси, и крест твой взем, последовал еси, блаженне, (с. 372) творцу твоему, и пребывая с ним, ныне молися за чтущыя тя истинно, яко приснопамятный.

*Песнь з~. Ирмос:*

образу златому, на поле деире служиму, трие твои отроцы небрегоша безбожнаго веления, посреде же огня ввержени, орошаеми пояху: благословен еси, Боже отец наших.

Яко божественный пастырь, яко чудес самотворец: слепым еже зрети молитвою, отче, подал еси, и слышати глухим, очищение же прокаженным, и благотечение хромым, воспевающым: благословен еси Боже отец наших.

Проповедает твое чудодеяние, мудре, во век, теплых вод искипение, и столп у гроба твоего лежащий, егоже от рима великаго града принесе лукавый дух, изгнанный тобою, отче аверкие.

Людем смиренным вождь был еси, высок в видениих и действиих же и силах явився, священнейше, и высочайшаго царя угодник. емуже взываем: благословен еси Боже отец наших.

*Богородичен:*

Родися из тебе, егоже роди отец прежде денницы, во двою существу и хотению, яко Бог же и человек, отроковице, знаемь всем верою зовущым: благословенная Бога плотию рождшая.

*Ин. Ирмос:*

Божия снисхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси, Боже отец наших.

Богу покаряющеся, божественным законом, наказуеми отроцы, разумом правым, пребеззаконная повеления мучителей злых укорили есте, смертию жизнь (с. 374) приобретше и нетление, мертвым обогащшеся телом.

Смертную чашу за творца пити желающе верно, безсмертия ради и нетления, погребение претерпесте телес, из\ъясняюще востание, преславным востанием вашим, мученицы.

*Богородичен:*

Яко утро возсияла еси, правды солнце имущи, от тмы мира неведения из\ъимающаго, боговедением. емуже поем, пречистая: благословен еси Боже отец наших.

*Песнь и~. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте дела, яко Господа, и превозносите во вся веки.

Преславный пастырь, неистощимый источник исцелений, церкве столп, верных утверждение, великий светильник, многосветлый священноучитель, да почтится аверкий.

Ты якоже финикс псаломски процвел еси во дворех Бога живаго: умножился еси яко кедр, и яко маслина, мудре, показался еси, мастию дел твоих, всех умащая лица верою.

Горы верху действительным жительством явственне, якоже град познался еси стоящь, и погружшийся древле прелестию град твой, преподобне, града вышняго являеши наследника.

*Богородичен:*

Се одр соломонов, егоже обстоят сильнии, богодохновеннаго писания ныне прорицания, на немже Христос Бог воплощением божественным почил есть, благословенная и обрадованная.

*Ин. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и (с. 375) избавителю вопияше: отроцы, благословите, священницы, воспойте, людие, превозносите во вся веки.

Седмерично облиста память ваша днесь, солнечных лучь образно, просвещающи, мудрии, подсолнечную страдальческими светлостьми, чудодейственными же блистаньми, и божественных догматов зарями, имиже уверяете всем востание телес, и мертвых нетление.

Авимелехово прежде на селе сохранение положи Бог, яко не видети града иногда запустения. вас же соблюде леты множайшими в вертепе спящыя, на уверение всех воскресения, отроцы, веков седмочисленных равночисленнии светильницы.

*Богородичен:*

Освятившися духом, Богородице всенепорочная, истинно прияла еси во чреве безначальнаго сына и присносущнаго, в тебе, чистая, воплощеннаго, на благодеяние верою вопиющих: отроцы, благословите, священницы, воспойте, людие, превозносите во вся веки.

*Песнь ф~. Ирмос:*

*От*
Бога Бога слова, неизреченною мудростию, пришедшаго обновити адама, ядию в тление падшаго люте, от святыя Девы неизреченно воплотившагося нас ради, вернии, единомудренно песньми величаем.

Яко светозарно твое житие, яко красны ноги, яко зело чудно еже к Богу маание же вкупе и ближность, яко величайшая благодать свыше данная тебе, мудре, сего ради верою почитаем тя, аверкие.

Тя сожительника всех святых мученик, и ревнителя божественных ученик, патриархов равночестна, пророков и преподобных, и небесных слуг собеседника, верою славим, аверкие. (с. 376)

Пресвятая твоя память простирающися в мире, просвещает человек душы светом богатым в благодати, юже совершающе любовию, страстей нас и тмы напастныя молитвами твоими избави, молимся, аверкие.

*Богородичен:*

Светла тя светильника пророк провиде, свещу божественную истинно в себе носящую, всесвятая Дево, единаго пресущнаго Бога, за благоутробие милости из тебе вочеловечшася.

*Ин. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

удивися о сем всяк земнородный, почудися же и всяк ум: яко мертвии, по многовременнем погребении в вертепе лежаще, аки в вечер уснувше, и утре обычно востающе явишася, уверяюще мертвых общее востание.

Седмочисленнии мучеников светлии светильницы, ефеская светила присносветлая, мира всего молитвенницы, и предстателе теплии, общаго воскресения проповедницы и хранителие верных, испросите тишину нам и спасение, и мир всем концем.

*Богородичен:*

Яко Мати пострадавшаго о нас, душетленных мя страстей избави, яко милосердая, разреши прегрешений узы. яко благая, ублажи ныне озлобленную мою душу демонскими прилоги, Дево Богородице, да пою тя всепетую.

*Светилен. Подобен:*
Жены услышите.

Потещи тя понуди блазноделатель демон к риму граду, вшедый в цареву дщерь лукавно, из неяже (с. 377) изгнав пса, обремененна послал еси, и столп носяща во иераполь, аверкие богогласе.

*Слава, мучеников:*

оружием честнаго твоего креста ограждшеся страстотерпцы твои, слове, противныя силы крепко победиша, и мучителей посрамиша, и о тебе пострадаша, и тебе, Христе мой всецарю, сцарствуют купно.

*И ныне, Богородичен:*

О таин твоих! о чудес твоих! како по рождестве Дева пребыла еси, яко прежде рождества; како Бога вместила еси, нигдеже вместимаго; но воистинну несказанна суть твоя вся, благословенная марие.

*На литургии: Блаженна октоиха, на д~: и святаго, песнь г~-я, на д~. Прокимен, глас а~:*
уста моя возглаголют премудрость, и поучение сердца моего разум. *Стих:*
услышите сия вси языцы: *Апостол к евреем, зачало ти~и. Аллилуиа, глас в~:*
уста праведнаго поучатся премудрости: *Стих:*
Закон Бога его в сердце его, и не запнутся стопы его. *Евангелие иоанна, зачало л~з. Причастен:*
В память вечную:

*Служба явлению иконы пресвятыя владычцы нашея Богородицы казанския.*

*уставися же сей праздник праздновати, в царствующем граде москве, избавления ради от ляхов, в лето #зрк~а.*

*Вечер,*
Блажен муж:

*На*
Господи, воззвах, *поставим стихов и~, и поем стихиры, глас д~. Подобен:*
Яко добля:

Яко прекрасная слова палата, * и престол светоносивый Богородице владычце, * сопрестольное слово отчее * во (с. 378) твоих ложеснах вместила еси, * и рождши свет незаходимый, * наше омрачение просветила еси: * лесть змиину отгнала еси, и тление потребила еси: * жизнь вечную миру даровала еси твоим рождеством: * врата рая отверзла еси, * и вся благая человеческому естеству даровала еси: * но и ныне, госпоже, * твоими молитвами, * избавляй рабы твоя от всех бед.

Яко велика сущи царица и Мати, * на небеси превысоких сил царя, * пречистыя твоя руки простерши, * молебно за ны предстоиши, * и на земли яко державная помощница * божественною твоею иконою * и духом с твоими рабы пребываеши, * и весело спасаеши, * и избавляеши от всякия напасти * благочестно Богородицу тя исповедающыя.

Яко златозарный рай, * и место прекрасное, и богопросвещенное, * и древо святое. духом святым осененное, * вместилище света невечерняго, * тебе ведущым, * ясно немерцающися божественною лучею, * младенцем твоим светиши всей твари, * егоже молящи, царице Богородице, * спаси град твой и люди, * к тебе прибегающыя от всех бед.

Яко порфирою царскою и виссом, * иконою твоею, и твоего сына, Богородице, * церковь божия просветившися, * красуется чудесы. * днесь явлением вся созывает праздновати, * паче сияния солнечнаго * благодатию святаго духа блистающися, * на болящих и недужных исцеления * источники источающи, * и всем дарующи богатую милость.

*Ины стихиры, глас и~:*

Высокий царю непостижимый, со отцем седяй на престоле и божественным духом, благоволивый родитися на земли от Девы неискусобрачныя, Иисусе: ущедряя твое создание человеческое естество, неизреченными добротами, приими твоея матере приносимыя тебе за ны молитвы, (с. 379) и не помяни беззаконий наших, но помилуй и спаси душы нашя, яко милосерд.

*Дважды.*

Преклонив небеса царь славы, сниде обновити адама, преступлением всего истлевшаго, вселися в тя, чистая Дево, и родися, ключей девства не рушив, и на руках твоих смирен младенец, иже архангелов царь ношашеся: и ныне твою молитву приемлет, и прошение твое во всем исполняет, Богородице, яко твой сын и Бог. емуже усердно молися, да спасет душы нашя, яко милосерд.

Паче скинии моисеевы, по образу небесному сотворенныя, всю тя Бог освяти, Богородице, духом святым, весь вселися в тя, всего человека оживи: тем и твоя икона, паче аароня кивота, наполнися благодати божия, источает освящение душам и телесем. ейже любезно покланяющеся, просим от тебе великия милости, да спасеши душы нашя, благословенная помощнице.

*Слава, и ныне, глас и~:*

Приидите, возрадуемся державней заступнице рода нашего, царице Богородице: приидите к тихому ея чудному, почитаемому ангелы, честному поклонимся образу. дарует бо Богородица верным обильныя дары целебныя от неистощимаго источника святыя иконы неоскудную благодать источающи: тмы избавляет нас, искушений и бед, и всякаго греха, благочестно и богоприятно прославляющих и чтущих светлую и чудную Богоматере святую икону. тем воспевающе воззовем первообразней: радуйся, любезная миру помоще, во спасение душ наших.

*Вход. Прокимен дне. И чтения г~, писаны сего месяца в а~-й день, покрову Богородицы.*
(с. 380)

*На литии стихиры, глас в~, самогласны:*

Яко воистинну древняго кивота пречистнее, егда Давид собрав чины ликовствоваше, ныне твоя, Богородице, икона, ейже предстоят архиереев собори, и с чинми ангел священницы и все Христоименитых людей множество, достойно блажат тя матерь божию, и прославляют раболепно, и чествуют и покланяются, и молятся тебе по Бозе, да мир умириши в православии, и церковь утвердиши, и спасеши от всех зол твоя рабы, яко едина благословенная.

Предстоят ти, госпоже Богородице, пред твоим, пречистая, образом, архиереев сословие, и священницы, и вси людие, монаси и простии, ведуще тя воистинну помощницу сильну и непобедиму, моления тебе приносити от всея души подвизают, и поущают на молитву к Богу, требующе твоея помощи, да простреши богоносныя твоя руки, и умолиши за мир. вонми и услыши, владычце, и подаждь утешение рабом твоим, дондеже не одолеют ны грехи нашя тяжкия и лютыя: твоея бо всегда требуем вси помощи.

*Глас и~:*

Первее написавшейся твоей иконе, евангельских таин благовестником, и к тебе, царице, принесенней, да усвоиши ту, и сильну соделаеши спасти чествующыя тя: и порадовалася еси яко сущи милостива, спасения нашего содетельница. яко уста и глас иконе бывше, якоже и Бога внегда зачинающи во чреве, песнь воспела еси: се от ныне ублажат мя вси роди! и на ту зрящи глаголала еси со властию: с сим образом благодать моя и сила. и мы истинно веруем, яко се рекла еси, госпоже, сим образом с нами еси: тем (с. 381) благоговейно предстояще, покланяемся тебе раби твои, посети ны твоими матерними щедротами.

*Глас з~:*

Гора еси великая и преславная, паче горы синайския, Богородице: она бо не терпяше снития славы божия во образех и сенех, огнем возгарашеся, и громи и молнии тамо быша. ты же весь божественный огнь сущь божие слово, во чреве твоем неопально носила еси, и от сосец твоих млеком питала еси, манием носящаго вся, и матернее дерзновение к нему имущи, помози, владычце, верно празднующым твой честный праздник, и не забуди милостивно посещающи: прияла бо еси от Бога дар, строити и покрывати Христоименитое стадо, рабы твоя.

*Слава, и ныне, глас з~:*

Тебе вси роди человечестии хвальныя дары приносят, владыце, и молятся яко царице и матери божии: пророцы тя премудро проповедаша, левити благословиша, апостоли и мученицы исповедаша, священницы покланяются, архиерее проповедают, монаси и простии благоговеют, богатии и убозии, сироты и вдовы, и всяк возраст, и всяко преспеяние, старческое и младенческое, под кров твой державный с верою прибегаем: покрый и соблюди, госпоже, молитвами твоими, и спаси от бед душы нашя.

*На стиховне стихиры, глас в~:*

Вместилище чистое света пречистаго, Богородице, како тя раби достойно воспеваем; яко явлением пречистыя твоея иконы, и превечнаго младенца, вся освещаеши.

*Стих:*
Помяну имя твое во всяком роде и роде.

О Дево нескверная богорадованная! что ти когда (с. 382) таково благодарение принесем; яко блаженнаго твоего рождества всесияющею лучею, всех от тления к жизни возвела еси.

*Стих:*
Слыши дщи и виждь, и приклони ухо твое.

О Дево госпоже, Мати зиждителева! небесных еси чинов радование, и человеческому роду благословенная помощнице: моли о спасении душ наших.

*Слава, и ныне, глас е~:*

Воспоем людие светло Давидскую песнь отроковице невесте божии, и матери царя Христа: предста царица одесную тебе, Владыко, рясны златыми одеяна, и преукрашена божественными благолепотами. сию убо яко избранную и добрую в женах, паче всего мира удобрив, благоволил еси родитися из нея великия ради милости: и сию помощницу людем твоим даровал еси, спасати и покрывати от бед всемогущею твоею и божественною силою, еяже молитвами, Христе Боже, помилуй нас.

*Тропарь, глас д~:*

Заступнице усердная, Мати Господа вышняго. за всех молиши сына твоего Христа Бога нашего, и всем твориши спастися, в державный твой покров прибегающым. всех нас заступи, о госпоже царице и владычце! иже в напастех и скорбех, и в болезнех обремененных грехи многими, предстоящих и молящихся тебе умиленною душею, и сокрушенным сердцем, пред пречистым твоим образом со слезами, и невозвратно надежду имущих на тя, избавления всех зол. всем полезная даруй, и вся спаси, Богородице Дево: ты бо еси божественный покров рабом твоим. (с. 383)

*На утрени, на*
Бог Господь, *тропарь трижды.*

*По а~-м стихословии седален, глас г~:*

Людие благочестивии, правовернии собори Христоименитии, приступите верно вси, божественному припадающе божия матере образу: тая бо исцеление болящым радостно подает: уязвляет же злославная яко стрела от лука, нас всех веселит световидно, и благодатию озаряет молитвами своими.

*Слава, и ныне:*

Всю тя Бог освяти Деву добрую, и непорочную в женах, пророки прообразив честно, иереи благословив, во святая святых всели: ангелом воспита, с небесе пищу хлеб подая, сам же преблагий, единородное Бог слово, вселися в тя, и плотию пройде из тебе: темже ти покланяемся и чтим, яко воистинну истинную сущую Богородицу.

*По в~-м стихословии седален, глас д~:*

Да ликовствует светло верных все множество, рыдает же демонское воинство, видяще многоименныя сияющя праздники божия матере, ублажаему божию матерь божественными песньми: идеже бо богоприятно славится преблагословенная Богородица владычца, богоизбранная отроковица, неприязни падение, Христианом же крепкое утверждение.

*Слава, и ныне:*

О всеблагословенная Богородице владычце, богоизбранная отроковице, светлое пророческое сбытие, апостольская похвало, и мученическое исповедание и венче, ангелы чтимая, и человеческими роды многопетая, и всего мира вожделенная помощница. избави рабы твоя осуждения будущаго, и езера огненнаго, едина благословенная.

*По полиелеи седален, глас а~:*

Правоверно чтущыя тя людие к тебе (с. 384) прибегающа и иконе твоей святей любезно покланяющася, о божия Мати, спаси, и не даждь в расхищение сопостатом, ниже наидут на ны вся злая, же грехи нашя уготоваша нам, ниже беззакония наша превзыдут на главы нашя, но да твоя матерная к Богу преодолеет за ны богоприятная молитва.

*Слава, и ныне:*

Пречистая твоя икона, Богородице Дево, врачевство всему миру духовное: к нейже прибегающе, тебе покланяемся, и почитаем, и лобызаем, и чтим. исцелений благодать почерпающе от нея, и недуг телесных, и душевных страстей, твоими молитвами свобождаемся.

*Таже степенна, а~-й антифон д~ гласа. Прокимен:*
Помяну имя твое во всяком роде и роде. *Стих:*
Слыши дщи и виждь, и приклони ухо твое. Всякое дыхание: *Евангелие луки, зачало д~. По н~-м псалме стихира, глас и~.*

Приидите возрадуемся: *Писана на Господи воззвах.*

*Канон одигитрию пресвятыя Богородицы, со ирмосом на з~.*

*Творение иеромонаха игнатиа.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

Радостно, чистая, ныне наставшее хваление приношаю, радуяся, и тихим гласом, одигитрие, вопию ти: радуйся, и исполни мя разума, пети начинающа.

Христа родившая, радость нам вечную, о радуйся, всепетая, православных надеждо, одигитрие, всепетая девице. радости исполни мя, мирови желанная.

Ликуют вси человецы и ангели, всегда согласно вопиюще, на небеси и на земли, одигитрие: радуйся девице, (с. 385) радости бо рождеством твоим всяческая исполнила еси.

Радость, одигитрие, со страхом ти вопиющих радости сподоби, Мати сущия радости, избавляющи скорбей всяческих, и всех помилуй, к тебе прибегающих.

*Ин канон праздника на и~, глас тойже.*

*Песнь а~. Ирмос тойже.*

Благоговеют ти, Богородице, ангелов начальницы, и святых чини честно служат, праведнии красуются, небесных ходатаицу блажат тя: купно же и земля и небо в веселии светло восхваляют тя, и мы грешнии милости просим: озари наша сердца, владычце, воспети песнь святыя твоея иконы явлению.

Приидите, соберитеся, Христоименитии людие, умы тайно очистившеся, во святую церковь матере Христа Бога нашего: источает бо нам неоскудно от святыя иконы источник духовен, целебен душам и телом, песнь вопиющым: благословен из тебе рождейся Бог наш.

Дивит, пренепорочная, и ужасает всяк слух странно чудо божественнаго твоего рождества: како херувимскаго творца зачала еси; како огнь нестерпимый во утробе носила еси; како сущую жизнь плотию облекла еси, и живот всему миру родила еси Бога купно и человека;

Под кров твой, Дево госпоже, прибегаем вси роди человечестии: просвети ны светом рождества твоего, грешныя рабы твоя молящыяся прилежно, и кланяющыяся пречистей твоей иконе, просяще от тебе прияти великия милости.

*Катавасиа:*
Отверзу уста моя:

*Песнь г~. Ирмос:*

Твоя песнословцы, Богородице, живый и независтный источниче, лик себе совокупльшыя духовно утверди, в божественней твоей славе, венцев славы сподоби. (с. 386)

Христа вышняго царя, о радуйся, непоколебимая, чистая, и одушевленная палато! радуйся одигитрие, радуйся, тобою бо нерушим наш град сохраняется.

Вместити егоже не возможе тварь, во утробу неискусобрачную, одигитрие девице, телесно вместила еси: темже ти радуйся, поем, по долгу величающе.

Радость многопетая мирови, радостно ти поюще присно, вечнующия, чистая, радости сподобляемся, твоими матерними молитвами к рождшемуся из тебе, одигитрие.

Златую тя стамну, и свещник, и жезл, и трапезу, чистая, призываем, одигитрие: и глас еже радуйся, тебе присно привношаем, с симиже имены.

*Ин. Ирмос тойже.*

Кую ти достойную похвалу наше принесет конечное неможение; яко явлением пречистыя твоея божественныя иконы, независтныя источники целебныя источаеши, верно прибегающым к тебе рабом твоим.

Божественныя твоея иконы святое явление, Богородице Дево, яко светозарное возсия нам солнце, преславных чудес лучи пущающи, тмы лютых обстояний отгоняющи, священными твоими, владычце, предстательствы.

Исполнила еси благодати иногда первописанную твою икону, госпоже Дево Богородице: и ныне таже благодать истинствует сиянием веры чудес, яко тоя ради первописанныя, ко спасению верно к тебе по Бозе прибегающым.

Покланяемся, Богородице, твоему пречистому образу, и пресладкому твоему младенцу, превечному и незаходимому свету Христу, имже спасла еси от лютых зол и тления смертнаго все человеческое естество.

*Седален, глас и~. Подобен:*
Премудрости:

Божественнии слова апостоли, евангелиа Христова велегласнии (с. 387) вселенныя благовестницы, божественную церковь создавше в пресвятое твое имя, Богородице, и к тебе, госпоже, приходят моляще тя приити на тоя освящение. ты же, о Богомати, рекла еси: идите с миром, и аз с вами тамо есмь. они же шедше обретают тамо на стене церкве, твоего, владычце, образа подобие, божественною писано силою шаровными подобии, и видевше поклонишася ти и прославиша Бога. с нимиже и мы божественней твоей покланяемся иконе, просяще от тебе великия милости: даруй согрешений оставление рабом твоим, едина благословенная.

*Слава, и ныне, тойже.*

*Песнь д~. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Радуйся чудо чудес, одигитрие владычце. радуйся, всех радосте градов и весей, непобедимое Христианское в бедах хранилище, и предградие, и на враги побеждение.

Радуйся, радуйся людей православных похвало, и Христолюбивых воинств покров пребываеши всех царице. радуйся одигитрие, прибежище всем нам и утверждение.

Радуйся, всем скорое в бедах избавление. радуйся, готовое всем скорбящым утешение, радуйся всепетая, радуйся, одигитрие всеблагословенная, всем немощным исцелительнице.

Радуйся, еяже величия вся тварь славити убо спешит по достоянию, но не возмогает, одигитрие: и сего ради зовет ти: радуйся, владычце, боговместимое жилище.

*Ин. Ирмос тойже.*

Почтим людие чистыя в чистоте икону Девы Богородицы, и тоя божественнаго младенца, Христа Бога нашего, и (с. 388) лобызаем и прославляем со страхом и трепетом: почитаем бо икону благочестно, паче же почитаем самую тую сущую чистую Богоматрь.

Давид божественный и чудный пророк издалече провидя, глагола: лицу твоему помолятся богатии людие. мы же вернии покланяемся, и лобызаем честную икону, душами купно и телесы освящаемся.

Евангелиа Христова богогласный списатель лука, божиим мановением всенепорочный твой написует образ, Богородице, и младенца превечнаго на руках твоих вообразив: к немуже притекающыя напастей и бед избавляеши, и вся покрываеши, и спасаеши твоею милостию.

Ты еси похвало и венец святым всем, о царице! ты упование наше и помощнице по Бозе, и на тя надежду спасения нашего возложихом вси. тебе молимся, яко божии матери: одожди грешным рабом твоим богатыя твоя душеспасительныя милости.

*Песнь е~. Ирмос:*

ужасошася всяческая о божественней славе твоей: ты бо, неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Благостыни бездно и щедротам еси, радуйся одигитрие девице. радуйся, всем радость творящи верным. о радуйся сущым в бедах, скорбящым пребыстрая заступнице!

Радости от исполнения величия чудес твоих зряще исполняемся вси, не зряще, и слышаще же вернии: темже радуйся тебе присно, всюду и вси, одигитрие, поем.

Христа Бога нашего, о радуйся, одигитрие, жилище, и дом неизреченней и пребожественней, Дево, славе его! (с. 389) о радуйся, палато преукрашенная! радуйся граде одушевленный, присноцарствующий!

Радость неоскудную тя разсмотряюще, яко море, отроковице, одигитрие девице, радующеся вси, радуйся, вопием ти: и поюще, божественных даров невидимо присно от тебе ожидаем.

*Ин. Ирмос: тойже.*

Всяко, пречистая, существо воспети недоумеет тя, паче бо горних умов превозвысилася еси, рождши неприступнаго и страшнаго всецаря и Бога: но яко милостива и скорая человеком помощница, вонми молению раб твоих, и даруй твою помощь.

Идеже осенит благодать твоя, Богородице, страхом исчезают демони, и разрушается злокозненное тех мечтание, бегают дуси темнии, радуется же верных все множество, тебе песнь хвальну от сердца вопиюще: радуйся, божественный покрове душ наших.

Без\ъочесным сладкое зрение дается, глухим слышание, немым благоглаголание, хромым хождение, прокаженным очищение, демонствуемым целомудрие, и в болезнех сущым различных исцеление, осенением пречистыя твоея, Богородице, иконы.

Не умолчим никогдаже, Богородице, псалмы и песньми воспевати величия твоя, обрадованная: Бога бо воистинну воплотившагося родила еси, во спасение наше всемирное, и избавление.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите, руками восплещим, от нея рождшагося Бога славим.

Христа, чистая, приемлющи, глас еже радуйся, одигитрие девице, слышала еси: егоже неизреченно рождши, и радуйся, от всех слышиши всегда. (с. 390)

Радости вся исполнила еси, вышняя и нижняя ты совокупила еси, одигитрие: темже радостно и согласно ныне, небо и вся земля зовет ти.

Вдовам, о радуйся всепетая, и всем сирым одигитрие, утешение! радуйся, всем источающи нищым богатство неистощимое!

Злата всякаго блистаема, и утра солнечнаго светлейши, жилище Христово, радуйся одигитрие, радуйся девице: радуйся невесто неневестная.

*Ин. Ирмос: тойже.*

Божественнаго твоего рождества, Дево госпоже, пребогатая благодать, юже древле изглашением предала еси пречистому твоему образу, неоскудне действовати великая же и преславная, во спасение на тя надеющымся.

Идеже прославляется святое имя обрадованныя Богородицы, тамо всяческих благих источницы проливаются, приидите в чистоте, человецы, се бо явлением божественныя Девы иконы, сказует царицы пришествие, во спасение всех верных.

Целения болезней, отгнание же страстей и душепитательное спасение, грехов прощение, и вечное избавление, от пречистыя твоея иконы, владычце, верно приходяще приемлем, Богомати всенепорочная.

К тебе, госпоже, прибегают роди правоверных, просят великия милости, и приемлют неоскудно сущии в недузех исцеление, в страстех пременение, в печалех утешение. источи и мне, владычце, каплю душеспасительную, да со всеми и аз пою твое величие.

*Кондак, глас и~. Подобен:*
Взбранной:

Притецем, людие, к тихому сему и доброму пристанищу, скорой помощнице, готовому и теплому (с. 391) спасению, покрову Девы: ускорим на молитву, и потщимся на покаяние: источает бо нам неоскудныя милости пречистая Богородица, предваряет на помощь, и избавляет от великих бед и зол, благонравныя и богобоящыяся рабы своя.

*Икос:*

Смысл очистивше и ум, притецем к Богородице, светло песньми ублажающе ю, и пречистую икону ея прославляем и чтим, и припадающе покланяемся яко самой сущей оной: честь бо иконы на первообразное восходит, и почитаяй и покланяяйся ей, почитает самое первообразное, якоже божественнии отцы рекоша. и аще кто не чтит пресвятыя Богородицы, и не покланяется иконе ея, анафема да будет: посрамляет бо и погубляет не чтущыя ю: избавляет же от великих бед и зол, благонравныя и богобоящыяся рабы своя.

*Песнь з~. Ирмос:*

Не послужиша твари богомудрии, паче создавшаго: но огненное прещение мужески поправше, радовахуся, поюще: препетый отцев Господь и Бог, благословен еси.

Радуйся, радуйся, Богородице одигитрие, всех и всегда наставляющи верных, шествовати ко всякому пути спасительному, радуйся владычце, тобою бо присно избавляемся настоящия варварския беды.

Радуйся, радуйся одигитрие, бдящи и молящися о нас к Богу, и всякия злобы ходатайством твоим, всяческих скорбей, богородительнице, всех людей избавляющи.

Радуйся, радуйся пресвятая одигитрие, прошения наша к пользе нам исполняющи, и хотящи всем присно всегда любодружное благое единство, спешное же во изящных.

Радуйся, радуйся кораблем, одигитрие, нуждно (с. 392) плавающым, избавляющи верных, и всем избавление от всякия скорби, и недуги пестротныя, и медленныя разрешающи вскоре.

*Ин. Ирмос тойже.*

Приидите, почерпем отпущение от неистощимаго источника, точащаго святыню пречистыя Девы, и тоя пречистаго младенца божия слова, нас ради вочеловечшагося: к немуже возопиим: творче избавителю, препрославленный со отцем и духом, Боже благословен еси.

Неусыпную, чистая, и богоприятную имущи молитву, и непреодолеемую державу крепости, врагов наших дерзость, яже на ны разори, и выя их под нозе верному народу нашему низложи, да возвеселимся о тебе раби, сыну твоему вопиюще: отец наших Боже, благословен еси.

Радуемся и веселимся вернии людие, чудному явлению иконы пречистыя владычцы Богородицы: река бо явися неисчерпаема, целебную воду точащи, слепым бо видети дает, и глухим слышание, хромым хождение, и всем сущым в недузех безмездно исцеление.

Неиспытана глубина, недоведомо таинство, непостижим образ, Дево, зачатия твоего, зачатие без семене, без мужа рождество. безплотный воплотися, превечный младенствует, сын божий, сын тебе, Девы, бывает, емуже вопием: Боже, благословен еси.

*Песнь и~. Ирмос:*

отроки благочестивыя в пещи рождество Богородичо спасло есть: тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

Радуйся, всеблагословенная марие, из тебе бо всеблагословенный Бог одеявся во всего мя человека. и (с. 393) одеявся соедини своему божеству, неизреченным соединением, Дево одигитрие. радуйся, обрадованная, радосте всего мира.

Радуйся, лукавых духов прогонительнице. радуйся Богородице одигитрие. радуйся, юже небесная невидимая воинства славословят всегда, и величают, яко матерь божию бывшую. радуйся, яже нижняя сочетавши с вышними.

Радуйся, всех небесных сил без разсуждения превосходящая. радуйся, одигитрие, радуйся, всякия твари, яко Бога рождшая господствующи, ей, владычце всепетая. радуйся, пребываеши Дева чистая и по рождестве.

Радуйся, женам всем славо, храме преосвященный Бога нашего. радуйся, одигитрие. радуйся, душеспасительная всей вселенней. радуйся, покрывающий облаче, небес ширшая. радуйся, мироположнице, божественнаго мира полна.

*Ин. Ирмос тойже.*

ум ангельский и человеческий ужасается, Богородице, како Бога небеснаго ложеснами об\ъемши воплотила еси; како младенца рождши, яко сына на руку носиши; егоже ужасается тварь, и трепещут горнии престоли, вопиюще непрестанно: свят, свят, свят еси, Боже, препетый и превозносимый во веки.

Радуйся, сущая радосте всего мира, со архангелом гавриилом вопием ти, Богородице: радуйся, вместилище невместимаго. радуйся, благодатная, носило божества всего. радуйся, адамово воззвание, с тобою Господь, и тебе ради с нами спасая нас. егоже поем и превозносим во веки.

Корень иессеев освященный, корень греха нашего исторгнула еси. жезл ааронов процветший, жизнодателя цвета израстивши Христа, стамно манноприемная, (с. 394) смерти всю силу сокрушила еси, и в породу жизни возвела еси род человеческий: темже тя поем добрых виновную.

Ты похвала Христианом еси, владычце, ты оружие на враги, и стена к тебе прибегающым. тя и ныне на помощь призываем, госпоже, не даждь врагом вознестися на люди твоя, иже тебе не хвалят, ни сына твоего, Богородице, и твоей иконе не кланяются: сих победи, и душы нашя спаси.

*Песнь ф~. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Радуйся, свеще, свет невечерний понесшая, и в рождестве твоем многобожия тму разрушившая, и адовы пропасти избавльшая люди. радуйся, одигитрие Богородице, доброт всех предходатаице.

Радуйся, земле, из неяже клас прозябши небесный верным, и мира всего душегубнаго глада избави, разумная и одушевленная. о радуйся, винограде, иже грозд животный рождшая, Богородице чистая одигитрие!

Радуйся, тайных цветов прекрасный сущий раю. радуйся, Мати Дево, невидимых разум чистотою страннолепно побеждши, богородительнице. радуйся, отроковице. радуйся, одигитрие, всемирное чудо и слышание.

Лето живота нашего прочее сохрани неврежденно, поможением твоим, Дево отроковице, и сподоби конец благий получити нам воспевающым тя, и взывающым: радуйся, всеблаженная, Богородице чистая одигитрие.

*Ин. Ирмос тойже.*

Тебе твердую помощницу роду человеческому, Богородице (с. 395) марие, лик пророческий многообразно провозвести, сень святую, небес пространнейшую, скрижаль богописанную, и купину неопалимую, дверь богопроходную, гору же и лествицу, и мост, и жезл процветший: мы же воистинну Богородицу тя величаем.

Тайна глубины рождества твоего ум ангельский ужасает, Дево, и пречистая икона демоны прогонит, и лица нечестивых омрачает, и в студ поревает: не терпят бо взирати на силу ея, бегают же и исчезают. мы же любезно покланяемся и лобызаем, и тя Богородицу величаем.

Предстательница сущи неотступна к вышнему царю, яко имущи матерне дерзновение непостыдно, в мире глубоце православных житие утверди, и отечество наше возвыси, и вся полезная даруй всегда рабом твоим, да тя, Богородице, величаем.

О всемилостивая Христианом помощнице! не может тя воспети достойно ум человеческий и ангельский, яко всея твари честнейши, небесных и земных славнейши. всех бо родила еси творца и Бога. но, о владычце! приими милостивно, юже тебе от сердца возложихом песнь, спасай нас всегда, на тя бо надеемся.

*Светилен:*

Да почтится всепетая Мати божия, жизнь сущую рождши Христа Бога нашего, райских дверей отверзение, и всего мира очищение, к животу возведение, сей есть пророком глаголавый, тому поклонимся, Богу и спасу душ наших.

*Дважды.*

*Слава, и ныне:*

Приидите, вернии с чистотою, возвеличим пречистыя матере Бога нашего чудную икону, и божественнаго младенца (с. 396) Cпаса Христа: егоже яко рождшая на руку носивши, и матерне дерзновение к нему имущи, непрестанно молит за ны, и подает рабом своим богатыя милости.

*На хвалитех стихиры на д~, глас д~.*

Прославим, вернии, обрадованную Богородицу, паче же во устех наших имамы всегда святое и благословенное имя ея, непрестанно прибегающе к пречистей ея и цельбоносней иконе. того бо обретаем яже на земли вся благая и полезная, и сущих на воздусе от демонов запинаний избавляемся, яко Мати рождшая всех творца, спасает от бед душы нашя.

*Дважды.*

Да рыдает вечно сонм злочестивых, не исповедающих тя в рождестве чистую богородительницу, и не покланяющихся пречистей твоей иконе: вернии же людие радующеся, исповедаем тя истинную Деву Богородицу, яко воистинну родила еси плотию Христа Бога нашего. тление адамово попрала еси, и от греха весь мир очистила еси, жизнь безконечную даровала еси, райский вход верным отверзла еси божественным твоим рождеством. егоже моли, спастися нам поющым верно твое таинство.

Радуется убо и веселится неизреченною радостию все множество благочестивых: припадающе же покланяются, вси благоговеют божии матери с боязнию, благодаряще сию по Бозе яко Бога, толиких превеликих благ ходатаицу, в няже желают ангели приникнути, дарова Богородицею верным Христос Бог наш, имеяй премножество щедрот, и великую пребогатую милость.

*Слава, и ныне, глас и~:*

Святая твоя и сообразная икона, Богородице Дево, благодатию твоею пребогатый сущий источник, кипящий всей подсолнечней, и светящий всему миру светолучными (с. 397) святаго духа сияньми, и исцелений светлостьми. ты бо Бога слова плотию несказанно родила еси, от архангела гавриила сицевая слышавши: радуйся обрадованная, Господь с тобою, и дух святый осенит тя к зачатию. такожде рекла еси к первописанной твоей иконе, на ту зрящи: с тою моя благодать, и слово твое со властию иконе бысть. и образ и глас, и сила и дело, и всяк ум превосходящая божественная благодать, спребывающи вечно, знамения и чудеса непрестанно содевает, и душеполезное исцеление всем верно приходящым подает, твоими Богоматерними непрестанными к Богу молитвами.

*Славословии великое. И отпуст. На литургии, служба Богородицы.*

