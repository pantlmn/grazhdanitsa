<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 397)

*Месяца тогоже в к~г-й день.*

*Святаго апостола иакова, брата божия:*

*И святаго и блаженнаго иакова боровитскаго, новаго чудотворца.*

Служба его писана по сей службе.

*На*
Господи, воззвах, *стихиры на з~, глас д~. Подобен:*
Дал еси знамение:

Приидите, память богобрата * почтим священно, о богомудрии. * иго бо взем Христово усердно, * евангелиа благости его * и царствия проповедник показася, и того неизреченное строение уверяет. * темже им, всесильне, * очищение нам даруй.

Вся огласи вселенныя концы * глагол твоих вещание, * имиже просвещаемся * добродетелей божественныя (с. 398) ко всякому виду, * и наставляеми верно * святыя Троицы к познанию. * тем молим тя яко иерарха: * молися Иисусу человеколюбцу, * спасти душы нашя.

Издалеча прозря * твое жительство иакове, * брата тя прия Христос человеколюбец, * премудрый провидец, * иерусалимов священноявленника верна, * и пастыреначальника поставляет и таинника, неизреченная священнодействующа таинства. * егоже и ныне моли, * спастися душам нашым.

*Слава, глас з~: Самогласен:*

Кровию мучения священство украсил еси, священномучениче апостоле: на криле бо святилища представ, Бога слова проповедал еси, творца суща всего. тем от иудей свержен, небесных чертогов сподобился еси, богобрате иакове, Христа Бога моли, спастися душам нашым.

*И ныне, Богородичен:*
Кто тебе не ублажит:

*На стиховне стихиры, глас а~. Подобен:*
Небесных чинов:

Благочествующих множества, * ныне священный праздник радостно совершающе, * воскликнем вси, * верно восхваляюще * во псалмех и пениих богобрата днесь, * и ученика господня: * присно бо молит спастися нам.

*Стих:*
Во всю землю изыде вещание их, и в концы вселенныя глаголы их.

Еже по плоти господня желания, мудре, * брат показался еси, ученик, * и самовидец божественных таин, * бегаяй с ним, и в египте быв со иосифом, * материю же Иисусовою: * с нимиже моли спастися нам.

*Стих:*
Небеса поведают славу божию, творение же руку его возвещает твердь.

Апостольский лик тебе избра, * священствовати первее в сионе святем, * Христу благодетелю, * яко суща того (с. 399) по плоти сродством и брата, * спутешественника и наследника следов того, иакове.

*Слава, глас и~:*

Началопастыря Христа брат был еси и преемник, и во апостолех знаменит, еже за того умрети возлюбил еси, и мучения не устыделся еси, иакове славне: того моли непрестанно, спасти душы нашя.

*И ныне, Богородичен:*
Владычце, приими:

*Тропарь, глас в~:*

Яко Господень ученик, восприял еси праведне евангелие: яко мученик имаши, еже неописанное: дерзновение, яко брат божий: еже молитися, яко иерарх. моли Христа Бога, спастися душам нашым.

*Слава, и ныне:*
Вся паче смысла:

*На утрени, на Бог Господь, тропарь дважды.*

*Слава, и ныне, Богородичен:*

*По а~-й стихологии седален, глас а~. Подобен:*
Гроб твой:

Апостоле Христов, и самовидче и мучениче, иакове премудре, брате божий блаженне, верою празднующыя честную твою память, свободи от обдержащих прегрешений молитвами твоими, небеса наследуяй силою духа.

*Дважды.*

*Слава, и ныне, Богородичен:*

Купину, юже моисей неопальну виде, гору божию, святый облак: сень нескверную, богоприятную трапезу: палату высокаго царя, всесветлую и непроходимую дверь, Дево, поем тя.

*По в~-й стихологии седален, глас е~. Подобен:*
Собезначальное:

ученик словесе, истины проповедник, яко стрела послан был еси, просвещая сущыя во тме лютей, святе апостоле: и безбожия мглу отгоня от земли, вся (с. 400) благоверующыя сыны дне показал еси, Христов видче, святе иакове.

*Дважды.*

*Слава, и ныне, Богородичен:*

Иже упование на тя, Дево пречистая, непреткновенное имуще, покров сущи, от различных напастей и обстояний, и бед лютых свободи ны, молящи сына твоего, со апостолы его: и спаси вся воспевающыя тя.

*оба канона октоиха, без мученичнов. И апостола канон на з~. Феофаново.*

*Глас д~. Песнь а~. Ирмос:*

Моря чермную пучину невлажными стопами древний пешешествовав Исраиль, крестообразными моисеовыма рукама амаликову силу в пустыни победил есть.

Даянию благому, иакове, и дару совершенну от отца светов человеком подаятися, учиши яве, емуже причаститися, апостоле, тя поющым, помолися.

Светом просвещен, доблий, божественнаго духа, и с ним законы изложив, церкви управляеши языков, яко Христов апостол, священнотаинниче всеблаженне.

Лик апостольский, всемудре, яве украсил еси, яко первый иерарх быв, самодейством слова помазан, яко ученик и брат божий, священнопроповедник священнейший.

*Богородичен:*

Источник тя исцелений имуще, почерпаем, яко источник рождшую жизни, Богородице Дево чистая, и душ врачевство, и телес обновление.

*Катавасиа:*
Отверзу уста моя:

*Песнь г~. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище, и утверждение. (с. 401)

Веселится о тебе колено иудово днесь, Христовыми светлостьми виде тя светло облистающа.

Звезду богосиянну церковь язычная имущи тя, благославнаго проповедателя, и божественным светом озаряется.

Закон ты жизни церкви Христове положил еси, жизнодательным духом ты законополагая и вещая.

*Богородичен:*

Егоже родила еси плотию, о Богомати! из отца возсиявшаго: того, чистая, иаков, яко Бога всех, проповеда.

*Седален, глас и~. Подобен:*
Премудрости:

Сродник по плоти Иисусов был еси, и от него апостоле, благодать многу приял еси, и всем преподал еси просвещение и разум, всемудре иакове, и идольскую лесть из корене исторгнув: тем иже тмы предстатели и лестцы неправедно тя убивают, Cпаса проповедающа. сего ради вопием ти: моли Христа Бога, грехов оставление даровати чтущым любовию святую память твою.

*Дважды.*

*Слава, и ныне, Богородичен:*

Солнца облаче разумнаго, божественнаго света светильниче златокованный, нескверная, неблазная, всенепорочная владычце, омраченную душу мою ослеплением страстей, безстрастия зарею просвети, молюся: и оскверненное мое сердце омый потоки умиления, покаяния же слезами, и от тимения мя очисти дел моих да любовию зову ти: Богородице приснодево, моли Христа Бога прегрешений оставление подати ми, тебе бо имею надежду раб твой.

*Песнь д~. Ирмос:*

Любве ради, щедре, твоего образа, на кресте твоем стал еси, и растаяшася языцы: ты бо еси, человеколюбче, крепость моя и хваление. (с. 402)

Ввел еси в море твоя кони, апостолы, Cпасе, и просветиша языки, к твоему познанию привлекше, Владыко.

Нескверно яко зерцало явлься, и перводетельныя лучы несозданныя Троицы известно прием, всем возсиял еси.

Валяемаго тя каменя пророчество освященное зрит, и сокрушающа прелести гнилое суетство силою духа.

*Богородичен:*

Вшед, о Богомати! во чрево твое превечное слово, родивыйся из отца неизреченно, иакова апостола являет.

*Песнь е~. Ирмос:*

Ты, Господи мой, свет в мир пришел еси, свет святый, обращаяй из мрачна неведения, верою воспевающыя тя.

Ты Господи свет, блистание иакова явил еси светяща, земныя неведения и тмы изменяюща.

Тя, Господи, гласом свободным проповеда праведный брат твой, подражатель же страсти бысть, убиваемь.

Кий земный ум похвал пения тебе принести может, добродетелей просвещенному благодатьми, иакове.

*Богородичен:*

Тя истинно божественное обрет жилище, вселися, о Дево! наше спасение, слово, промышляя.

*Песнь з~. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

одеждею законною облече тя лучшею, и иерарха являет, аарона древняго честнейша, иже милости ради в братство приемый тя.

орган, действы ударяемь духа все помышление наслаждая, и Богу привед спасаемыя от работы лютейшия, был еси изряднейший. (с. 403)

Возжаждав, жизненныя испил еси воды, и реки источаеши богоглаголиваго твоего чрева, текущыя вселенней божественным духом.

*Богородичен:*

Ева убо преслушанием смерть роди, Богородица же жизнь заченши роди нестареющуюся, и древний за всех отдаде долг.

*Кондак, глас д~. Подобен:*
Вознесыйся:

отчее единородное Бог слово, пришедшее к нам в последния дни, иакове божественне, перваго тя показа иерусалимлян пастыря и учителя, и вернаго строителя таинств духовных: темже тя вси чтим, апостоле.

*Икос:*

Рождение тя иосифово, иерусалимов перваго иерарха, иакове боговидче, и господня брата, песньми похвальными воспоем верно, и к тебе возопием: даруй нам дар совершен от отца светов, и отжени скорбь, настоящую от множества прегрешений. поднесоша бо врази на ны пяту, и обступиша нас исмаильтяне, ихже сокруши вскоре луки, священноявленне, яко да тя вси почитаем, апостоле.

*Песнь з~. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Яко в пещи на горнице просвещаемь божественным пришествием духа, таинственно, богоглаголиве, возопил еси: благословен еси в храме славы твоея, Господи.

Свыше дыхание зельное, апостола языком огнеобразным вещати божия величествия устрои: благословен еси в храме славы твоея, Господи.

Видения деятельнаго излагая дщицу, от скрижали же яко духовныя, человеки научил еси: благословен еси, Боже мой, зовый, Господи. (с. 404)

*Богородичен:*

Возсоздавый мир, во утробе твоей, богоневесто, божественнаго служения показует совершителя иакова, взывающа: благословена ты в женах, всенепорочная владычце.

*Песнь и~. Ирмос:*

Руце распростер даниил, львов зияния в рове затче: огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

Руки распростер крепкия, апостолы твоя, Cпасе, благословил еси, восходя, Владыко, к безначальному отцу твоему, и устроил еси тыя с веселием вопити: благословите, вся дела господня, Господа.

Якоже обещался еси неложно апостолом твоим, духа послал еси, сего иаков, Владыко, светлостию просвещаемь, вселенную молниями просвещает яве, и вопиет тебе: благословите, вся дела господня, Господа.

Мудрость, иакове мудре, впостасную имел еси учителя, учащу тя неизреченным и неизглаголанным тайнам, и к благочестию люди звати воздвигл еси: благословите, вся дела господня, Господа.

*Богородичен:*

Гору явленну мысленную, Дево чистая, пророк виде тя: из тебе бо пречестный камень отсечеся, спасая вселенную воистинну, божественно поющую: благословите, вся дела господня, Господа.

*Песнь ф~. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества: тем веселящеся, тя, Богородице, величаем.

Приидите, первопрестольника вси, церкве светильника, священными иакова песньми, яко иерарха и (с. 405) Христопроповедника, тезоименне праведнаго именованна, величаем.

Божественнаго общника яко явльшася безконечнаго царствия, и божия нареченна брата, и житием истинствующа, именование приемша, священнотаинника, тя величаем, иакове.

Престолу предстоя, блаженне, венценосец Троицы, верою почитающих твою память, нетлеющих насладитися честей, яко иерарх, иакове, благоприятен, твоего Владыку умоли.

*Богородичен:*

Ты от Девы рожденнаго неискусобрачно, богоявленне, учении твоими яве чести Бога научаеши, воплощенное слово: в негоже мы верующе ныне, достойно величаем.

*Светилен. Подобен:*
Духом во святилищи:

Яко господня брата бывша, блаженне иакове богодохновенне, вернии по долгу хвалим тя, славяще светлую и всечестную и светоносную твою память, молися прилежно за чтущих тя.

*Дважды.*

*Слава, и ныне, Богородичен:*

Молитвенницу тебе приводим, и теплую предстательницу, чистую матерь твою, вернии, по долгу: сподоби рабы твоя причаститися славы твоея, и праведных части, и сладости райския, и улучити нам небесное царствие.

*На хвалитех стихиры на д~, глас и~.*

*Подобен:*
Господи, аще и на судищи:

Господи, * аще и на криле предста * святилища иаков, * но дерзновением возопив, * Бога слова тя проповеда, * содетеля всех, * в мир пришедшаго: * егоже молитвами и ныне подаждь * просвещение душам нашым.

*Дважды.*

Господи, аще и древом глава * апостолова сокрушена бысть, * но в раи древо жизненное ему дадеся, * и от (с. 406) привременных отрешився, * вечно веселится: * егоже молитвами * церквам мир твой низпосли.

Господи, * тя исповедав на земли доблественне * брат божий, * сына Бога вышняго, * искренно приснопамятный, * злославныя враги * посрами и укроти: сего ради и пострадав, * тебе предстоит радуяся.

Господи, * аще и свергоша иудеи * с высоты праведнаго, * но небесных чертогов * с веселием сподобися, * и в пищи наслаждения * достойно веселится. * тем убо подаеши * мир душам нашым.

*Слава, глас а~. Византиево:*

Во огненней зари божественнаго духа просветився, благочестия явился еси божественный ревнитель, брате божий иакове. тем и одеждею тя законнаго священства, яко аарона древняго, честнейшею одея, иже милосердия ради в братство тя приемый: того моли, апостолов похвало, спастися душам нашым.

*И ныне, Богородичен:*
Славословие великое и отпуст.

*На литургии, Блаженна от канона апостола, песнь г~ и з~. Прокимен, глас и~:*
Во всю землю изыде вещание их. *Стих:*
Небса поведают славу божию: *Апостол к галатом, зачало с~. Аллилуиа, глас а~:*
Исповедят небеса чудеса твоя, Господи. *Евангелие матфеа, зачало н~з. Причастен:*
Во всю землю изыде вещание их: (с. 407)

*Служба на пренесение мощей святаго иакова, боровитскаго чудотворца.*

*Вечер,*
Блажен муж:

*На*
Господи, воззвах, *стихиры, глас е~. Подобен:*
Радуйся:

Радуйся, великий новграде, красуйся и ликуй, церковь божия: днесь бо светило великое нам явися, многоцелебныя мощи блаженнаго иакова, и мир весь просвещают богодарованными чудесы: яко источник неисчерпаемый показашася, и яко струи точат исцеления, верою приходящым к раце блаженных мощей его: дарует бо здравие неоскудно, болящым во гресех великое врачевание, и Христа молит даровати душам нашым мир и велию милость.

Радуйся, богомудре отче иакове: твоя бо мощи всечестныя и святыя обильно всегда источают исцеления, верно приходящым, благоухания всех исполняюще духовнаго, и тму демонскую далече отгоняюще. темже молим тя раби твои, всякаго навета вражия нас избавити: яко да радостною душею и чистым сердцем, святое твое пренесение духовно празднующе, молимся, даровати душам нашым мир и велию милость.

Радуйся, премудре отче иакове, ангельское на земли житие пожил еси, духови плоть повинул еси, пощением же и воздержанием свет мирови явился еси: украсился бо еси, блаженне, и святей Троице обитель себе соделал еси, и дарования чудес от нея сподобися, исцеляти различныя недуги, приходящым с верою к (с. 408) раце мощей твоих, и празднующым святое пренесение. моли даровати душам нашым мир и велию милость.

*Слава, глас д~:*

Преблаженне отче наш иакове, благодатию божественнаго духа, обильно всегда источаеши исцеления, с верою приходящым к раце мощей твоих, юже приял еси от всех царя Христа Бога. егоже детелию духи лукавыя от человек отгоняеши, исцеляеши страсти неисцельныя, и просвещаеши верных сердца блистанием чудес твоих: с вышними же лики ныне на небесех водворяешися, богомудре, и радости неизреченныя наслаждаешися. темже днесь празднующе пренесение твое, моли, молим тя, молитвами твоими даровати нам пособие на враги, и мир мирови испроси, належащих нам скорбей душевных, и телесных страстей свободи молитвами твоими.

*И ныне, Богородичен:*
Иже тебе ради:

*Вход. Прокимен дне. И чтения три, писаны сего месяца в а~ день, савве вишерскому.*

*На литии стихиры глас д~. Самогласны:*

Приидите вернии, хвалами сошедшеся ныне составим торжество, в честнем празднице честнаго пренесения блаженнаго иакова, духовно празднующе к нему возопием: моли, молимся, нам победительная на враги даровати: тебе бо молитвенника ко владычце тепла стяжахом, подающаго мирови велию милость.

Возсия днесь пресветлая память твоя, богомудре иакове, созывающи ны празднолюбцы к похвалению и славе Христа Бога нашего, тем притекающе к раце мощей твоих, исцеления дар приемлем, и тебе (с. 409) прославльшаго Cпаса Христа воспеваем во веки, непрестанно славяще.

отче преблаженне иакове, днесь любовию сошедшеся к честней и чудотворней ти раце, светло торжествующе гласы песненными, псаломски вопиюще, глаголем: блажен муж бояйся Господа. непорочно бо в заповедех господних ходил еси. темже ныне с праведными на небесех водворяешися: с ними же молися Господеви, спастися душам нашым.

*Слава, глас д~:*

Духовною благодатию отемлеши недуги страстей, и отгониши духи лукавыя, и исцеляеши страсти неисцельныя, иакове всеславне, и просвещаеши сердца верных, блистании чудес твоих. темже днесь гласы немолчными воспеваем пресветлую и светоносную память твою.

*И ныне, Богородичен:*
Призри на моления:

*На стиховне стихиры, глас и~. Подобен: О*
преславнаго чудесе!

О преславное чудо! * божиим мановением, * рака твоя, блаженне, на кре пришедши, ста недвижимо: вернии же людие, обретше тя, * радостию и любовию приемлюще. * молитвами твоего угодника, * Христе Боже, * спаси душы нашя, яко милосерд.

*Стих:*
Честна пред Господем смерть преподобных его.

О преславное чудо! * сиянием духа пресвятаго * просвещаеши весь мир, * притекающих к раце мощей твоих, * богомудре иакове. * темже вернии сошедшеся * в твое пренесение, * Господеви вопиюще: * Иисусе царю, * спаси душы нашя, яко милосерд.

*Стих:*
Блажен муж бояйся Господа, в заповедех его восхощет зело.

О преславная истинная чудеса блаженнаго иакова! како возможем похвалити, или ясно изглаголати; * (с. 410) подает бо различная исцеления, * не токмо притекающым к раце мощей его, * но и везде призывающым имя его, * никогдаже скудны своих чудес оставляет. * и ныне молися, блаженне иакове, * даровати нам велию милость.

*Слава, глас з~:*

Возсия днесь пресветлое торжество, отче богомудре иакове: ты бо от младенства Богу прилепился, и того стопам последовал еси. мирский мятеж аки нуждное волнение преплыл еси, и ныне на небесех царствуеши: мы же, покланяющеся мощем твоим, верно от души Христа славословим, давшаго нам тебе тепла молитвенника к Богу. к немуже о нас молися, чтущих и верно празднующих твое пренесение, спастися душам нашым.

*И ныне, Богородичен:*
Творец и избавитель мой:

*Тропарь, глас а~:*

Божественною благодатию просветився, и по смерти даруеши исцеление притекающым к раце мощей твоих, премудре иакове. темже и мы ныне чтим честных мощей твоих пренесение, веселяще вкупе душы и телеса, тем вси вопием: слава давшему ти крепость: слава венчавшему тя: слава действующему тобою всем исцеления.

*Слава, и ныне, Богородичен:*
Гавриилу вещавшу тебе, Дево:

*На утрени, по а~-м стихословии, седален, глас д~.*

*Подобен:*
Явился еси:

Пресветлую твою память днесь торжествующе, Cпаса и Господа молити прилежно, тя молим, отче иакове, всем подати согрешений прощение.

*Дважды.*

*Слава, и ныне, Богородичен:*

Теплое заступление сущым в бедах, и помощницу (с. 411) нашу, и к Богу пременение, еюже тли избавихомся, Богородицу вернии ублажаем.

*По в~-м стихословии седален, глас а~. Подобен:*
Лик ангельский:

Житие на земли благочестно скончав, приятелище духа святаго явился еси, просвещая к тебе верою притекающыя, блаженне. темже моли Владыку и Господа, просветити душы нашя, воспевающих тя, иакове богоблаженне, отче наш.

*Дважды.*

*Слава, и ныне, Богородичен:*

Всех творца и Господа и зиждителя, всенепорочная, чистая, духом божественным в ложеснах заченши, без истления родила еси, егоже славяще, тя воспеваем, Дево, яко палату всех царя, и мирови спасение.

*По Хвалите имя господне, припев:*

ублажаем тя, святый праведный иакове, и чтем святую память твою: ты бо молиши за нас Христа Бога нашего.

*псалом избранный:*
Терпя потерпех Господа:

*По полиелеи седален, глас и~. Подобен:*
Премудрости:

Плотския страсти воздержанием, отче, увядил еси, и благодать духовную восприял еси. тем и сосуд достоин был еси, и по кончине явился еси страсти очищая, отче иакове, моли Христа Бога, грехов оставление даровати, чествующым любовию святое твое пренесение.

*Дважды.*

*Слава, и ныне, Богородичен:*

Яко Деву и едину в женах, тя без семене рождшую Бога плотию, вси ублажаем роди человечестии: огнь бо вселися в тя божества, и яко младенца доиши зиждителя и Господа. тем ангельский и человеческий род, достойно славим пресвятое рождество твое, и согласно вопием (с. 412) ти: моли Христа Бога, согрешений оставление даровати покланяющымся верою пресвятому рождеству твоему.

*Таже степенна, а~-й антифон д~-го гласа. Прокимен:*
Честна пред Господем смерть преподобных его. *Стих:*
Что воздам Господеви о всех: Всякое дыхание: *Евангелие матфеа, зачало м~г.*

*По н~-м псалме стихира, глас з~:*

Приидите, вси людие, хвалу принесем блаженному, вопиюще: радуйся, пресветлый столпе, просвещаяй нас чудес светлостьми. радуйся, росоносный облаче, пламень погашающь страстей, и орошающь верных мысли. радуйся, моляйся Христу, еже подати воинству нашему победы на поганыя враги, и умирити мир, и спасти душы нашя.

*Канон Богородицы, со ирмосом на з~. И святаго канон на и~: егоже краегранесие по алфавиту до девятыя песни:*

Совершен же списавшаго именем.

*Глас е~. Песнь а~. Ирмос:*

Спасителю Богу, в мори люди немокрыми ногами наставльшему, и фараона со всевоинством потопльшему, тому единому поим, яко прославися.

Агнче божий, слове, даждь ми слово недостойному твоему рабу, да возмогу воспети в память пренесения мощей блаженнаго иакова торжество, взывая: тому единому воспоим, яко прославися.

Безвестная и тайная последнему роду явлена быша, честныя мощи твоя, премудре иакове, к нимже прикасающеся, освящение приемлем, Господеви поюще: того единаго воспоим, яко прославися.

Всесвятая твоя память возсия мирови, яко солнце просвещает душы благочестно поющих тя, в нейже (с. 413) молися, блаженне, подати очищение грехов, Господеви зовущым: того единаго воспоим, яко прославися.

*Богородичен:*

Господородительнице чистая, небесный входе, горо несекомая, дверь непроходимая, апостолом слава, мучеником веселие, преподобным красота, приими моление наше, еже ти приносим в память блаженнаго иакова, Господеви поюще: того единаго воспоим, яко прославися.

*Катавасиа:*
Отверзу уста моя:

*Песнь г~. Ирмос:*

Водрузивый на ничесомже землю повелением твоим, и повесивый неодержимо тяготеющую, на недвижимем, Христе, камени заповедей твоих церковь твою утверди, едине блаже и человеколюбче.

День празднственный днесь празднуют народи великаго новаграда: обретоша бо мощи блаженнаго иакова, яко некое сокровище богатно, непрестанно Христу зовуще: церковь твою утверди, едине блаже и человеколюбче.

Естество тленное нивочтоже вменив, житие чистое на земли пожил еси, и сего ради наследовал еси небесное селение. моли и нам получити тамошнее блаженство, празднующым твое пренесение, да непрестанно Христу зовем: церковь твою утверди, едине блаже и человеколюбче.

Житие твое яко солнце в сердца верных возсия, зарю чудес испущая. темже и нас невечерним светом озари, всечестное твое пренесение почитающих, да непрестанно Христу зовем: церковь твою утверди, едине блаже и человеколюбче.

*Богородичен:*

Зело люте погружаемую душу мою в пучине житейских страстей, и бурею одержимую безмерных (с. 414) согрешений, спасения ми простри руку, пречистая, и изведи из глубины зол моих, да радуяся славлю тя всенепорочную.

*Седален, глас е~:*

Пресветлая и светоносная, отче богомудре иакове, приспе твоя память, созывающи верных множество, прославити и пети твое честное пренесение, просим от Христа прияти велию милость.

*Дважды.*

*Слава, и ныне, Богородичен:*

Явилася еси вышши небесных сил, Владыку и Господа рождши, Богородице: земных естество возвела еси, богоневестная. темже тя воистинну, богородительницу, сердцем и душею вернии славим.

*Песнь д~. Ирмос:*

Дела смотрения твоего, Господи, ужасиша пророка аввакума: изшел бо еси на спасение людей твоих, спасти помазанныя твоя пришел еси.

Землени бо есмы и перстни человецы, верно припадаем к пречестным мощем твоим, блаженне иакове, просяще отпущения грехов: молися о верно празднующих твое честное пренесение.

Иже крест взем, блаженне, и желаемаго ти отечества достиг горняго иерусалима, и в нем со ангелы ликуеши, иакове премудре, молися о чтущих твое честное пренесение.

Ныне на небесех с праведными веселишися, преблаженне иакове: с нимиже молися, Христу предстоя, мир мирови даровати, и благочестивому народу нашему здравие, и на враги побеждение, и всем скорбящым утешение.

*Богородичен:*

Кто не удивится, или кто не почудится человеколюбию божию; сшед бо с небесе, и воплотися нас ради из тебе без отца, едина всепетая: егоже моли избавитися рабом твоим от всякия скорби. (с. 415)

*Песнь е~. Ирмос:*

окаянную душу мою, нощеборющуюся со тмою страстей, предварив, ущедри, и возсияй мысленное солнце, днесветлыя звезды во мне, во еже разделити нощь от света.

Любовию чтуще твое пренесение, прилежно тя молим, премудре иакове, не престай моляся Христу Богу, да приимем грехов простыню, и да озарит нас в нощи свет.

Множество народа великаго новаграда, сошедшеся днесь в твое пренесение, блаженне иакове, прикасающеся честным мощем твоим, и от них исцеления почерпаем, непрестанно зовуще: да озарит нас в нощи свет.

Не токмо в житии сый, но и по смерти многа чудеса от честныя ти раки содеваются, приходящым с верою, всеблаженне иакове, недуги прогоняеши, и от бед избавляеши силою Христовою. к немуже непрестанно зовем: да озарит нас в нощи свет.

*Богородичен:*

он, вселукавый, по вся дни к горшым влечет мя, и в ров погибели влагает, и во отчаяние мя влечет: но того мя ловления, чистая, исхити, и творити волю божественную сына твоего и Бога нашего настави, и в час страшнаго пришествия его, избави мя всякаго осуждения.

*Песнь з~. Ирмос:*

Обыде мя бездна, гроб мне кит бысть: аз же возопих к тебе человеколюбцу, и спасе мя десница твоя, Господи.

Приидите, соберитеся великаго новаграда народи, светло празднуем пренесение мощей блаженнаго иакова: молится бо ко владыце и Богу нашему, да избавит нас от всякаго озлобления, к немуже воспевающе глаголем: спасе нас десница твоя, Господи. (с. 416)

Рака мощей твоих, премудре иакове, дражайши сапфира показася: чудотворива бо бе, исцеления источающи. юже облобызающе вернии, радостно от души Христу зовем: спасе нас десница твоя, Господи.

Светлыми сиянии обретошася на кре честныя твоя мощи, иакове пречудне, ныне аки заря пресветлая, просвещают и освящают чтущих тя верно, и радостно от души Христу зовущих: спасе нас десница твоя, Господи.

*Богородичен:*

Тебе, чистую Деву нескверную, едину имам стену непреобориму, прибежище и покров крепок, и оружие спасения: да мя не презриши окаяннаго, надежда ненадежным, скорбящым радость и заступление.

*Кондак, глас и~. Подобен:*
Взбранной:

Верою и любовию твое честное пренесение празднующих, блаженне, сохрани и соблюди от всякия злобы, и соблазна змиина: имаши бо дерзновение ко владыце всех Христу Богу, егоже моли спасти православныя люди, молящыя тя, да вси вопием ти: радуйся, отче иакове, всея российския земли удобрение.

*Икос:*

Ангел на земли житием показався, ангелы удивил еси: бесы же устрашил еси, и человеки просветил еси зарями чудес твоих, богоносе и преблаженне отче наш иакове. и ныне нас вразуми воспевати песнь к твоему хвалению, радостным гласом сице глаголющих: радуйся, оставивый тленное мудрование, и приемый нетленный венец. радуйся, терпеливый душею, злокозненнаго врага под ногами стерл еси. радуйся, нижнее мудрование оставль, и вышняго царствия достиг. (с. 417) радуйся, целителю болезней, и отгонителю страстей. радуйся, отче иакове, всея российския земли удобрение.

*Песнь з~. Ирмос:*

огня гасилище, отроков молитва, орошающая пещь, проповедница чудесе, не опаляющи, ниже сожигающи, песнословцы Бога отец наших.

устави нынешнюю бурю, обдержащую нас, блаженне, и укроти молитвами твоими, и варварское нахождение низложи, и нас раб твоих на сопостаты укрепи, да радующеся поем: Боже, благословен еси.

Фарисейски не лицемеруем, но со смирением и радостию прикасающеся к честней раце твоей, премудре иакове, просим прощения грехов, Христу от души вопиюще: Боже, благословен еси.

Хранитель буди великия россии, Христолюбивому народу нашему, богомудре иакове, сохраняяй от поганых нашествия и междоусобныя брани, глада же и пагубы, да, молитвами твоими избавльшеся, радостно от души Христу зовем: Боже, благословен еси.

*Богородичен:*

Отчаявшымся еси велие прибежище, обуреваемым тихое пристанище еси, Богородице, темже и мы, припадающии, да не постыдимся, Мати истиннаго живота, тебе благодаряще и поюще: благословена ты в женах, всенепорочная владычце.

*Песнь и~. Ирмос:*

Оросившаго пещь, и отроки сохраншаго посреде горящаго пламене, отроцы славословите, священницы благословите, людие превозносите во вся веки.

Молитвенника тя тепла стяжавше и скораго (с. 418) помощника, и яко стену тверду и забрало недвижимо и необуреваемо, не забуди молитвенник твоих, избавляй нас от всякия нужды и печали, да радующеся Христу зовем: людие, превозносите его во веки.

Чудес источник рака твоя явися, иакове преблаженне, от неяже обильно вси притекающии приемлют телесем здравие и душам спасение, твоими молитвами, да радующеся Христу зовем: людие, превозносите его во веки.

Шествие твое добре скончал еси и мирский мятеж, аки безбурное пристанище, преплыл еси, и ангельски на земли пожил еси, плоть твою духови повинул еси. и ныне, на небесех предстоя всех царю Христу, поминай чтущих твое пренесение, емуже зовем: людие превозносите его во веки.

*Богородичен:*

Щедраго и человеколюбиваго Cпаса рождши, чистая, того моли, ущедрити раба твоего, и к покаяния пути. настави: лукаваго соблазны от сердца моего отжени, и того избави ловления, и огня вечнаго исхити, яко да непрестанно пою тя, чистую, во вся веки.

*Песнь ф~. Ирмос:*

Исаие, ликуй, Дева име во чреве, и роди сына еммануила, Бога же и человека, восток имя ему: егоже величающе, Деву ублажаем.

Источник исцеления испущая, врачевание же безмездно, ковчег священия твоих мощей рака явися: из неяже почерпаем здравие присноживотное, притекающии верно, блаженне иакове, и тебе даровавшаго, в песнех величаем.

Возвеличил еси на земли твоего Владыку: тем и в твое пренесение глубину чудес показа, и струю (с. 419) неоскудеваему раку мощей твоих, иакове премудре. слепым еже видети даровася, прокаженным очищение, и одержимыя нечистыми духи целомудрены твориши. темже тя величаем.

Недостойною моею рукою принесох ти таковое слова извитие, богомудрый иакове: не презри, но приими сие с любовию: и моли за мя творца твоего, Владыку и Господа, тамошняго мя избавити мучения, и милость обрести в день страшнаго испытания.

*Богородичен:*

Владычце мира, Богородице, во глубине зол погибели, мене, погруженнаго злоумно сластьми плотскими и пристрастием вещьми жития, изведи, пресвятая Дево, твоим милосердием, ибо не имам надежды: весь бо есмь, чистая, во отчаянии, да тя непрестанно величаю.

*Светилен. Подобен:*
Жены услышите:

Якоже солнце облистая, чудеса испущаеши, просвещая верных сердца, твое славное пренесение верно творящыя спасай, богомудре иакове, отче наш.

*Дважды.*

*Слава, и ныне, Богородичен:*

Тя предстательницу имамы, грешнии, о пресвятая Дево! ты благопременна сотвори сына твоего и Бога нашего, матерними твоими молитвами.

*На хвалитех стихиры на д~, глас д~. Подобен:*
Яко добля:

Приидите вернии, * хвалами, сошедшеся, * ныне составим торжество * в честнем празднице честнаго пренесения блаженнаго иакова * духовно празднующе, к нему возопиим: * моли, молимся, * нам победительная на враги даровати: * тебе бо ко владыце тепла молитвенника стяжахом, * подающему миру велию милость.

*Дважды.*
(с. 420)

Возсия днесь пресветлая память твоя, * богомудре иакове, * созывающи ны, празднолюбцы, * к похвалению и славе Христа Бога нашего. * тем притекающе к раце мощей твоих, исцеления дар приемлем, * и тебе прославльшаго, * Cпаса Христа, воспеваем во веки, * непрестанно славяще.

отче преблаженне иакове, * днесь любовию сошедшеся к честней и чудотворней твоей раце, * светло торжествующе, * гласы песненными, псаломски вопиюще глаголем: * блажен муж, бояйся Господа, * непорочно бо в заповедех господних ходил еси. * темже ныне с праведными на небесех водворяешися: * с нимиже молися Господеви, * спастися душам нашым.

*Слава, глас з~:*

Приидите вси великаго новаграда народи, сошедшеся, возвеличим Христова рачителя: сей бо измлада покори плоть духу, и по господним стопам изволи ходити, на земли жестоко житие показа. ангелы убо удиви, демоны же устраши и человеки просвети. к немуже сице рцем: радуйся, терпеливый душею, иже оставив тленное мудрование и прием нетленный венец. радуйся, светильниче многосветлый и к Богу молитвенниче теплый, иже злокозненнаго врага до конца под ногами стерл еси. радуйся, иакове предивный, небесный человече, земный ангеле, и ныне на небесех у престола предстоиши всецаря Христа, к немуже за ны молися, верою и любовию празднующыя твое честное пренесение, спастися душам нашым.

*И ныне, Богородичен:*
Богородице ты еси лоза:

*Славословие великое, и отпуст. На литургии служба преподобническая.*

