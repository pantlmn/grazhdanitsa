<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 421)

*Месяца тогоже в к~д-й день.*

*Святаго мученика арефы, и иже с ним.*

*И празднование пресвятей Богородице, в честь иконы ея всех скорбящих радости.*

Служба сия писана в приложении.

*На*
Господи, воззвах, *стихиры, глас а~. Подобен:*
Всехвальнии мученицы:

Еврейскому свирепству * твое мужество противоположил еси, * мучениче арефо всехвальне, * и божественною благодатию * победоносец явился еси, * и лик привел еси мучеников, * Христу воинствующий, от всякаго, славне, возраста совокупляемь, * и от рода всякаго составляемь.

Арефо всеславне, * красный лик составив, * священных сомучеников твоих, * с нимиже подвизался еси, * добрый подвиг * и течение совершив, * твоего мужественнейшаго страдания. * тем Христа моли, * даровати душам нашым * мир и велию милость.

Девы, богомудрыя мученицы, * Христовым рачением распаляеми, * немощи естественныя забывше, * и силою божественною * яве укрепляеми, * льщение вражие попраша, * не устрашившеся мучения болезней, * и пещи огненныя не убояшася.

*Слава, глас д~. Анатолиа:*

Песненно пастыреначальника днесь, вернии, единомысленно почтим, арефу славнейшаго с сущими его: яко обличи царя пребеззаконновавша и кровь излия за Христово исповедание, отонудуже и огненный облак попаляше на лицы земли, обличая пребеззаконных нечестие. тем, Христе Боже, твоя страстотерпцы укрепив к твоему славословию, и нас соблюди, яко всех Владыка, от искушений и скорбей, молитвами святых твоих. (с. 422)

*И ныне, Богородичен, или крестобогородичен. Подобен:*
Яко добля.

Агнца и пастыря тя * на древе яко виде, * агница рождшая рыдаше, * и матерски ти вещаше. * сыне возжеленне, * како на древе крестнем повешен еси, долготерпеливе; * како руце и нозе твои, слове, * пригвоздишася от беззаконных, * и кровь твою излиял еси, Владыко;

*На стиховне октоиха. Слава, глас и~:*

Лукавое и неверное злосоветие еврейское проразумевше, дерзостию духа за Христа пострадати подвизастеся. яко бо древле в законе, иже от египта спасшаго в пустыни прогневаша, и того кресту осудиша: тако ныне и в вас делом слово преидоша, неверствием недуговавше, вас огню осудиша. вы же купномудренне мужески терпением пострадавше, страшни в мученицех показастеся. дерзновение имуще к Богу, молите от прегрешений лютых избавитися душам нашым.

*И ныне, Богородичен, или крестобогородичен.*

*Подобен: О*
преславнаго чудесе!

Что зримое видение, * еже моима очима видится, о Владыко! * содержай всю тварь, * на древо воздвижен быв, * и умираеши всем даяй жизнь, * Богородица, плачущи, * глаголаше, * егда узре на кресте возносима, из нея неизреченно возсиявшаго * Бога и человека.

*Тропарь, глас а~.*

Болезньми святых, имиже о тебе пострадаша, умолен буди, Господи, и вся нашя болезни исцели, человеколюбче, молимся.

*Слава, и ныне, Богородичен, или крестобогородичен.*
(с. 423)

*На утрени оба канона октоиха, и мучеников, на д~, егоже краегранесие:*

Мученический собор богокрасне воспоем песньми.

*Творение феофаново.*

*Глас и~. Песнь а~. Ирмос:*

Песнь возслем, людие, чудному Богу нашему, свободившему Исраиля от работы, песнь победную поюще и вопиюще, поим тебе единому владыце.

Мучениче, страстотерпче Христов арефо, всеблаженне, молитвами твоими и сущих с тобою мучеников ум мой просвети: яко да воспою вашу светоносную и божественную память.

Выспрь житие яве на небесех стяжав, богоблаженне, Христовым подобием, себе предал еси желанием мучения беззаконным евреем, богомудре.

Глагол преступив божий, евреин пребеззаконный и неправеднейший, богоизбранное стадо Христово погуби, обаче восприяше суд праведным и божественным промыслом.

Стезю шествовал неуклонно, к небеси ведущую, Христу привел еси мученический собор, арефо всехвальне, всякаго возраста и рода всякаго собранный.

*Богородичен:*

Песньми пресвятую, вернии, марию похвалим, Богоматерь, обрадованную, покров божественный, тихое пристанище, всех верных предстательницу.

*Песнь г~. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение едине человеколюбче.

утвержденну зряще креста благодатию твою церковь, (с. 424) еврейстии отроцы пребеззаконнии, завистию тающе, и ранами многообразными нещадно мучаху, едине человеколюбче.

Ядометный язык зловернии имуще, и тя хуляще, сих прародители избавльшаго древняго мучительства, в тя верующыя, Cпасе, заклаша.

Создавый наедине богодейственным манием человеческая сердца, кто промысла твоего глубину возможет постигнути; яко стадо, еже, Христе, собрал еси, волком предал еси.

Богомудрое твое стадо, варварскими мечи ссекаемо, усердно призываше тя: приими духи и душы нашя, Cпасе, и к свету настави царствия твоего.

*Богородичен:*

умерщвлена мя древле, к жизни, пречистая, паки возвела еси, едина впостасную жизнь рождшая: ейже приразившися, расторжеся яве враждебнейшая смерть.

*Седален, глас и~. Подобен:*
Премудрости:

Креста силою вооружився, и верою оградив град твой, делы посрамил еси мучителево свирепство, терпения же образ божественнаго быв, привел еси Христу мученики. тем сошедшеся по долгу почтим, арефо прехвальне, всепразднственную память твою: страстоносче всеславне, моли Христа Бога, грехов оставление подати чествующым любовию святую память твою.

*Слава, и ныне, Богородичен:*

В напасти многоплетенныя впад от враг видимых и невидимых, бурею одержимь безчисленных согрешений моих, и яко к теплому заступлению и покрову моему, чистая, ко пристанищу притекаю твоея благости. темже, пречистая, из тебе воплощенному (с. 425) безсеменно, молися прилежно, о всех рабех твоих, непрестанно молящихтися, Богородице пречистая, молящи его присно, согрешений оставление даровати, воспевающым достойно славу твою.

*Крестобогородичен:*

Агнца и пастыря и избавителя, агница зрящи на кресте, восклицаше плачущи, и горько рыдающи, вопияше: мир убо радуется, приемля тобою избавление, утроба же моя горит, зрящи твое распятие, еже терпиши за милосердие милости. долготерпеливе Господи, милости бездно, и источниче неисчерпаемый, умилосердися, и даруй согрешений оставление, верою поющым божественныя страсти твоя.

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Собор укрепляемь благодатию, и лик божественный и пресветлый, мученически множество стражда, воинство победоносное, арефу имуще чиноначальника, да поется любовию честно песнопоющими: силе твоей слава, человеколюбче.

Твоим содержащся разумом богомудрый град твой, пребогате, единою светящася честною, к пребеззаконным мужески подвизася, и победу взем, песнопоет спасу: силе твоей слава, человеколюбче.

Законом новым животворящаго духа ограждаемь, закон писмене попирая, благочестный град, преодоле душевною чистотою, и нравом благородия, Христу песнопоя: силе твоей слава, человеколюбче.

Воистинну град божий явился еси, пречестный, и мучеников божественное жилище, и о тебе поются светло (с. 426) ныне преславная, велия же и дивная: лик бо поющих владыце приводиши: силе твоей слава, человеколюбче.

*Богородичен:*

Из Давидова царскаго прозябши сродства, всецарствующаго прежде век из отца слова неизреченно, и паче ума возсиявшаго родила еси, Дево. тем тя, Богородицу, богомудренно вернии ублажаем.

*Песнь е~. Ирмос:*

Вскую мя отринул еси от лица твоего, свете незаходимый и покрыла мя есть чуждая тма окаяннаго, но обрати мя и к свету заповедей твоих пути моя направи, молюся.

Богозванный собор и богоблаженный подвизаяся, и тепле друг друга укрепляюще, и способствующе, от беззаконных Христа ради заклатися, благославно, добропобеднии изволиша.

укрепльшеся верою, и благочестия ревностию распаляеми, угодницы твои, Христе, пребеззаконных страха не убояшася, и твоею любовию целомудренно связани, сами волею предашася.

Бога божественным промышлением и неизбежным промысла судьбам всю жизнь свою возложивше, собор божественный, к пребеззаконным еврейским скверноубийством благодерзостно, доблии, устремишася.

На тя надеющеся, и веровавше ныне воскреснию твоему, твои, Cпасе, мученицы, не ретящеся, ниже вопляще, беззаконными за твое исповедание убиени быша, доблественнейшии.

*Богородичен:*

Божие Бог слово, прежде век отцу соприсносущный, благоутробия богатством, во утробу твою вселився, обнища и человек явися на земли, плоть быв, Дево Богородице всепетая. (с. 427)

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Кровию Христовою знаменавшеся, святии, крови своя усердно излияша, славнии мученицы, и ныне царствовати с ним сподобишася.

Мир пророчески глаголаху языцы немотствующии, проповедаху Христа младенцев немования, девы богомудрыя, за благочестие, сами себе Богу принесоша.

Отделися тебе свет, возсияющь исцеления богатно от Христа, арефо богоглаголиве, к немуже изшел еси, еще искапая поты страдания.

Множество тебе мученическое, божественно, Cпасе, приведеся: окрест тебе лицы святых ликующе, просят оставления грехов, тех присно прославляющым.

*Богородичен:*

Возсия от сиона высочайшаго благолепие, приятием плоти, по соединению неизреченно, из тебе, неискусобрачная, одеян, и мир просвети.

*Кондак, глас д~. Подобен:*
Явился еси днесь.

Веселия ходатай нам наста светоносный днесь страстотерпец праздник, егоже совершающе, славим в вышних сущаго Господа.

*Икос:*

ум мой просвети, Христе, зарею подвигов арефы добляго, и всех святых, с ним пострадавших: первый бо всех явися верный, мужески ополчився на отмещущих воплощение, тебе, паче естества воплощшагося и рождшагося, да нас избавиши от лести, и покажеши неблазненно хотящым шествовати путь (с. 428) свидетельства, имже страдальцы ходиша, тя поюще в вышних сущаго Господа.

*Песнь з~. Ирмос:*

Божия снизхождения: огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси Боже отец наших.

Кровей потоцы страдалец твоих источают исцеления, верою тех память похваляющым, и тебе, творцу, усердно зовущым: благословен еси, Боже отец наших.

Посрамиша весь, победоносцы, беззаконных совет, яко божественным разумом и остроумием украшаеми, и, веселящеся, закалаеми пояху: благословен еси, Боже отец наших.

Матери щедрыя, яко уязвлени твоею любовию, Христе, не пощадеша детей, но в пещи попаляемыя, тебе, владыце, взывающе пояху: благословен еси, Боже отец наших.

Свещы страдания, девства светло вшегше, в божии чертозе, богоноснии, веселящеся с мудрыми девами, зовут: благословен еси, Боже отец наших.

*Богородичен:*

Душ очищение и спасения ходатаица еси, верою тя и любовию божию матерь возвещающым, и сыну твоему согласно зовущым: благословен еси, Боже отец наших.

*Песнь и~. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Не в законе бысть яве совершение, но в Христе спасение дадеся, вопияху мученицы, богоубийцам глаголюще. (с. 429) тем радующеся закалаемся вси, и умираем усердно, тому песнопоюще: людие, превозносите Христа во веки.

Тайнонаучает младенец и учит безумныя к твоему образу зрети пречистому, Христе, и веру прияти пришествия твоего на земли, и, утаився пребеззаконных рук, в пламень вниде с рождшею, поя: людие, превозносите его во веки.

На земли, мученицы, благочестно подвизавшеся, на небесех от Христа венцы достойно прияша, радостно отшедше, идеже веселящихся жилище, верою песнопоющих и вопиющих непрестанно: людие, превозносите его во веки.

Победивше, святии, лютаго миродержца, и служащыя того хотением, ко вседержителю и всех Господу, со дерзновением и радостию неизреченною, преидосте, вопиюще: священницы, воспойте, людие, превозносите его во веки.

*Богородичен:*

За ны молися сыну твоему и Господу, чисто и истинно поющыя тя, и тя Богоматерь исповедающыя, пречистая, грехов просящи разрешения, получити же спасения верно поющым: священницы, благословите, людие, превозносите его во веки.

*Песнь ф~. Ирмос:*

устрашися всяк слух неизреченна божия снизхождения, яко вышний волею сниде даже и до плоти, от девическаго чрева быв человек. темже пречистую Богородицу, вернии, величаем.

Причастницы славы Христовы, общевавшеся смерти бысте, святии мученицы, и царствия диадимою украсистеся светло: Богу же предстоите, нам просяще спасения душевнаго, достославнии.

Законнии явистеся Христови воини и непобедимии мученицы, арефо всемудре, и со страдавшими с тобою усердно, (с. 430) со страстотерпицами женами, девы отроковицы. темже. молим прилежно, о нас молитеся.

управи, слове божий, жизнь мою, и окорми, Владыко, угодников твоих моленьми любящих тя, и сподоби тех сопричастнику быти, грехи моя презирая, яко благ и человеколюбец.

*Богородичен:*

Селение была еси божие, невместимаго во чреве вмещшая, и прежде безплотнаго, воплощенна нам порождшая: егоже ныне умоли, чистая, прегрешений оставление всем даровати, верою тя присно величающым.

*Светилен. Подобен:*
Жены услышите:

Арефина пророчества Бог исполнитель бысть, возставив на падение нечестиваго омирита, елесвана мужественнаго, гоняща и убивающа нечестивых полки, негран же возносяща и веселия исполняюща.

*Слава, и ныне, Богородичен:*

Сущую Богородицу тя исповедаем, владычце, спасшиися тобою: Бога бо неизреченно родила еси, разрушившаго крестом смерть, в себе же привлекша мучеников множества: с нимиже тя восхваляем, Дево.

*На литургии прокимен, глас д~:*
Святым, иже суть на земли его: *Стих:*
Предзрех Господа предо мною выну: *Апостол ко евреем, зачало т~л. Аллилуиа, глас д~:*
Воззваша праведнии, и Господь услыша их. *Евангелие матфеа, зачало л~и. Причастен:*
Радуйтеся, праведнии о Господе:

