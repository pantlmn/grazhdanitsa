<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 431)

*Месяца тогоже в к~е-й день.*

*Святых мученик и нотарий, маркиана и мартириа.*

*На*
Господи, воззвах, *стихиры, глас д~. Подобен:*
Яко добля:

Течение совершивше, * и веру соблюдше, * мучения венцем увязостеся, * маркиане и мартирие, * столпи непоколебимии церкве, * сосцы, млеко нелестное источающе, * светлии бисеры, * светильницы, иже тварь светлостьми * благочестия просвещающе.

Един разум вносяще, * и едино соглашающе, * двоица божественная, * разделение ариево разрушили есте, * научающе чествовати соприсносущна отцу сына, * и собезначальна, и духу, * во единице Троицу, * и Троицу во единице, * едино естество треми лицы нераздельно.

Последователие и единонравнии, * подобницы и единоревнителие, * священнопроповедника павла явистеся, * излиянием крове, * враги потописте, * и лютых ересей изсушисте поток, и явистеся река благочестия, * напаяющая церковь Христову, * маркиане и мартирие.

*Слава, глас а~. Германово:*

ученицы и последователие бывше единосущныя Троицы проповедника и исповедника, и с ним за ню гоними блаженнии, мечную смерть еретических языкоболий предсудисте. тем и мученическими венцы украсившеся от Бога, и дерзновение приемше, молите избавитися от бед чтущым память вашу. (с. 432)

*И ныне, Богородичен, или крестобогородичен.*

*Подобен:*
Всехвальнии мученицы:

Агнца, агница и всенепорочная владычца, * на кресте яко видевши, * зрака не имуща, ни доброты, * увы мне, плачущи, глаголаше: * где доброта твоя зайде, сладчайший; * где благолепие; * где благодать сияющая * образа твоего, * сыне мой любезнейший;

*На стиховне октоиха. Слава, глас г~:*

Разумнии церкве светильницы, и Троице поборницы, маркиан и мартирий щитом веры ереси низложивше, православия светом мир просветиша. павлу повинующеся, равноапостолу, пастырю и учителю истинно догматов, ариево и несториево низложиша разделение, савеллиево и севирово слитие отражающе. троически богословяще единицу, и от Девы воплощшася Бога, во двою существу единаго Христа благочестно всем воспевати, всехвальнии, проповедаша. тем венцы победы с небесе приемше, богоглаголивии, просят нам велия милости.

*И ныне, Богородичен, или крестобогородичен:*

оружие сердце твое пройде, пречистая, егда сына твоего на кресте видела еси и вопияла еси: не безчадну мя покажи, сыне мой и Боже мой, соблюдый мя по рождестве Деву.

*Тропарь, глас д~.*

Мученицы твои, Господи, во страданиих своих венцы прияша нетленныя от тебе Бога нашего: имуще бо крепость твою, мучителей низложиша, сокрушиша и демонов немощныя дерзости. тех молитвами спаси душы нашя. (с. 433)

*На утрени оба канона октоиха. И святых канон на д~, егоже краегранесие:*
Двум приношу мучеником пения.

*Иосиф.*

*Глас д~. Песнь а~. Ирмос:*

Тристаты крепкия, рождейся от Девы, безстрастия во глубине души тричастное потопи, молюся: да тебе, яко в тимпане, во умерщвлении телесе победное воспою пение.

Превесьма светом святыя Троицы осияеми присно, светильницы непрелестнии бываете, святии: тем, верою светоносный праздник ваш днесь совершающе, светло веселимся.

Видети на земли возсиявшее слово из Девы нас ради желающе, страдальцы, отцу единосущна сего исповедающе, нужднейшую смерть помыслом крепчайшим пострадасте.

Павла мудраго, богоглагольницы, явльшеся последователе и ученицы, единочестна отцу сына проповедасте: тем, мечи ссечени бывше, излиянием крове, страстотерпцы, землю освятисте.

*Богородичен:*

Безначальнаго сына божия заченши воплотила еси, чистая, бываема человека за милость неизглаголанную: тем, тому покланяющеся, благочестно тя славим, вину всех обожения.

*Песнь г~. Ирмос:*

Не мудростию, и силою, и богатством хвалимся, но тобою, отчею впостасною мудростию, Христе: несть бо свят, паче тебе, человеколюбче.

Православия просвещаем божественными духом, ариево омрачение отнюд прогнасте, свидетели бывше вседержителя.

Равно слово отцу догматствующе, святии, разсудисте (с. 434) умрети, маркиане и мартирие, и к безконечней жизни преидосте.

Воинствословием священным ангелом сочислистеся и мученик ликом пресветло совокупистеся: тем честную вашу память похваляем.

*Богородичен:*

упещрена рясны златыми яко царица, царя и Бога одесную ныне предстоиши, владычце, молящи о рабех твоих.

*Седален, глас г~. Подобен:*
Божественныя веры:

Повеление божественное исповедающе даже до крове, еже о нем приясте мученицы славнии, зловерных прелесть обличивше, и православную веру соблюдше: но молитеся Христу Богу непрестанно даровати нам велию милость.

*Слава, и ныне, Богородичен:*

Божественнаго естества не отлучся, плоть быв бо чреве твоем: но Бог вочеловечся и пребысть, иже по рождестве матерь тя Деву, яко прежде рождества сохранив всенепорочну, един Господь. того прилежно моли, даровати нам велию милость.

*Крестобогородичен:*

Нескверная агница слова, нетленная Дева Мати, на кресте зрящи повешена из нея без болезни прозябшаго, матерски подобно рыдающи, вопияше: увы мне, чадо мое, како страждеши волею, хотя избавити от страстей безчестия человека;

*Песнь д~. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя. слава, Христе, силе твоей.

Доблим помыслом, и совершенною мудростию православия мученицы господни утвердився, мученически подвиг совершисте, еретическую тму отгнали есте. (с. 435)

Иже слова не проповедав отцу единосущна, разгневався несмысленно на мученики, удавися жилами священных ваших подвиг, и погрузися кровными теченьми, божиею благодатию.

Воинствовавше Господу верою, святии, и пострадавше, небесным воинством сочислистеся: тем ублажаетеся, укрепление наше и просвещение бывающе.

Сосцы церковнии, млеко источающии православия, и благочестивыя питающии, маркиан доблий и мартирий, да похвалятся радостными песнопении.

*Богородичен:*

Священный древле пророк гору божественную нарече, добродетельми, Дево пречистая, весьма осенену: из неяже слово спасительное явися, на обновление и просвещение душам нашым.

*Песнь е~. Ирмос:*

Нечестивии не узрят славы твоея, Христе. но мы тя, единородне, отеческия славы сияние божества, от нощи утренююще, воспеваем тя, человеколюбче.

Премудрых явистеся догматов последователи, павла священнодетеля божественнаго: егоже нравы, мученицы, подражавше, терпеливно пострадасте, и законно венчастеся.

Яко звезды сияете на высоте честныя церкве светло, тму глубочайшую отгоняюще ариевы ереси, мученицы доблественнейшии.

удалившеся, святии, жития красот, приближистеся Христу: малейшею же кровию недвижимое царство, славнии страстотерпцы, наследовасте.

*Богородичен:*

Истинна родила еси сына на земли, единосущна отцу и божественному духу, богородительнице: егоже непрестанно моли, ущедрити душы нашя. (с. 436)

*Песнь з~. Ирмос:*

Приидох во глубины морския, и потопила мя есть буря многих грехов: но, яко Бог, из глубины возведи живот мой, многомилостиве.

Глаголом последующе пастыря премудраго павла, православную веру соблюдосте, и яко агнцы кровопииц мечи закалаетеся, радующеся.

Честна пред Господем, благославнии, ваша смерть явися, мудрии оружницы: тем почестьми летними, святии, от всех ублажаетеся.

Вас доблия страстотерпцы, маркиане всеблаженне и мартирие, источник чудес Христова церковь имущи, вечно веселится.

*Богородичен:*

усты и языком, матерь тя всеистинно, Дево, Бога нашего исповедуем. того, чистая, прилежно моли, спастися душам нашым.

*Кондак глас д~: Подобен:*
Вознесыйся:

Подвигшеся добре от младенства, маркиане с мудрым мартирием, отступника ариа низложисте, невредно сохранше православную веру, павлу последующе, мудрому учителю: темже с ним обретосте живот, яко Троицы поборницы изряднейшии.

*Икос:*

Яко служителие благочестия Бога человеколюбца, двоице благословенная, предварите мя скоро, и лютых избавите, слово ми мудрости подающе, ваше похвалити страдание, еже за веру, святии, нравом несомненным пострадавше, венцы приясте небесныя. ликом страдальцев, и апостолов, и учителей, и честных архиереев свеселитеся, яко проповедницы божия слова, и Троицы поборницы изряднейшии. (с. 437)

*Песнь з~. Ирмос:*

Авраамстии иногда в вавилоне отроцы пещный пламень попраша, песньми взывающе: отец наших Боже, благословен еси.

Последующе добре священнаго пастыря, православием удобряеми, руками заклани бысте злославных всуе, преславнии оружницы.

Законоположение божие невредимо верно сохранше, мученицы божественнии, законно пострадасте, от рук беззаконных, купно заклани бывше.

По погребении священнем, приходящым с верою ко гробу вашему, недуги погребаете, святии, еже к жизнодателю, святым ходатайством вашим.

*От*
источников таинственно священных почерпающе божественную благодать целений, верныя напояете, недуг всякое изсушающе умножение.

*Богородичен:*

Избавленнии твоим рождеством, Богомати, вечнаго осуждения, радуйся, зовем ти, присно благословенная и обрадованная.

*Песнь и~. Ирмос:*

Избавителю всех всесильне, посреде пламене благочествовавшыя, снизшед оросил еси, и научил еси пети: вся дела благословите, пойте Господа.

Якоже два агнца закалаетеся, агнца божия единосущна отцу проповедающе, и трапезе вышней принесени бывше, страдальцев собору сочетаваетеся.

укрепляеми силою духа, искоренисте прелести свирепство, и крепко пострадавше, люте ослабленныя и немощьми, мудрии исцеляете мученицы.

Врачеве страстей бывше душ наших, святии мученицы, лютыя недуги и привостания противная разрешите, божественными молитвами. (с. 438)

Воспеваем отца нерожденнаго, и сына, и духа святаго: едино существо несозданно, и божество едино, и вопием согласно: вся дела благословите господня Господа.

*Богородичен:*

умерщвленныя ны оживила еси, жизнь всех рождшая, богородительнице, владычце мучеников слава, и праведных, и прегрешений теплое очистилище.

*Песнь ф~. Ирмос:*

Ева убо недугом преслушания клятву вселила есть: ты же, Дево Богородице, прозябением чревоношения, мирови благословение процвела еси. тем тя вси величаем.

Крепостию вжиляеми божественною, смерти, страстотерпцы не убоястеся, но усердно подложше мечем выи, исполнисте доблественно подвиг божественный: тем достойно блажитеся.

Яко два светильника светла, просвещаете вселенныя исполнения божественными страданий светлостьми, маркиане мудре и мартирие, тму мрачныя ереси ариевы отгоняще.

Венцы славы от Бога, победивше слепоумнаго македониа, приясте достойно: и престолу владычню предстояще, прегрешений нам просите разрешение совершенно, достославнии.

Память божественная ваша возсия солнца светлейши, всех просвещающи сердца сию совершающих, блаженнии, в нейже умолите Господа, тмы согрешений нас избавити.

*Богородичен:*

Света жилище, чистая, сущи, души моея зеницы просвети, очерневшыя небрежением, и тмою неведения глубочайшею всегда одержимыя, всенепорочная: яко да верою ублажаю тя.

*Светилен. Подобен:*
Духом:

Павла всеблаженнаго последователи бывше, течение (с. 439) совершисте, Христова царствия и славы безсмертныя с ним получисте, со всеми святыми, и предстоите купно Троице честней, славословяще ю достойно.

*Слава, и ныне, Богородичен:*

Похваляют рождество твое безплотных чини, радости бо сущыя на земли ты исполнила еси едина: тем тя пренепорочную вернии славим, песньми славословяще. свет бо сущым во тме возсияла еси, яко утро возсиявающее день.

*На литургии Прокимен, глас д~:*
Дивен Бог во святых своих, Бог Исраилев. *Апостол к ефесеем зачало ск~д, от полу. Аллилуиа, глас д~:*
Воззваша праведнии: *Евангелие матфеа, зачало л~д, от полу. Причастен:*
Радуйтеся праведнии:

