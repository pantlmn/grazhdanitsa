<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 439)

*Месяца тогоже в к~з-й день.*

*Святаго и славнаго великомученика димитриа мироточца:*

*И воспоминание великаго и страшнаго трясения.*

Аще хощет настоятель, творит бдение.

*На малей вечерни стихиры, на д~, глас а~. Подобен:*
Небесных чинов:

Иже основания всея земли колебаяй Бог, * стрясаяй един морское ложе, * яко создатель всех, * избави ны праведнаго гнева трясения * твоим милосердием, человеколюбче, * присно умоляем.

*Дважды.*

Фессалоника ликует о памяти твоей, * и созывает вся окрестныя грады, * димитрие треблаженне, * совершити твое светоносное торжество. * с нимиже сошедшеся и мы, * песненно похваляем подвиги твоя. (с. 440)

Приидите вернии, сошедшеся, * похвалим Христова оружника, * и добляго светильника димитриа, * все вражие насилие поправша, * сему вопиюще верою: * о нас Христу, мучениче, молися.

*Слава, глас з~:*

Днесь вселенная вся страстоносца просвещается зарями, и божия церковь цветы украшаема, димитрие, вопиет ти: угодниче Христов, и предстателю теплейший, не престай молити о рабех твоих.

*И ныне, Богородичен:*
Богородице, ты еси лоза истинная:

*На стиховне стихиры, глас в~. Подобен:*
Доме евфрафов:

Имамы тя многих * дателя дарований, угодниче Господень: * исполняеши бо прошения, * яже имамы всегда.

*Стих:*
Праведник яко финикс процветет, яко кедр, иже в ливане, умножится.

Пения сладкая, * страстей похваления, * благодатей воздания, * предложения, блаженне, * приими димитрие.

*Стих:*
Насаждени в дому господни, во дворех Бога нашего процветут.

Доброта страдальцев, * благолепие мучеников, * благоверных хранителю, * приими ныне похвалу, * любовию славящих тя.

*Слава, и ныне, Богородичен, глас тойже:*

Дело боголепно, * Дева по рождестве, рожденное Бог слово, * человечо естество имея, и являя вещественная. (с. 441)

*Тропарь, глас г~:*

Велика обрете в бедах тя поборника вселенная, страстотерпче, языки побеждающа. якоже убо лиеву низложил еси гордыню, и на подвиг дерзновенна сотворив нестора, тако, святе димитрие, Христу Богу молися даровати нам велию милость.

*Слава, и ныне, трясения, глас и~:*

Призираяй на землю, и творяй ю трястися, избави ны страшнаго труса прещения, Христе Боже наш, и низпосли нам богатыя милости твоя, молитвами Богородицы, и спаси ны.

*На велицей вечерни поем:*
Блажен муж, *а~-й антифон.*

*На*
Господи, воззвах, *стихиры на и~, глас в~. Подобен:*
Егда от древа:

Светиши отечеству твоему всегда, славный димитрие мучениче, якоже звезда светлая: покрываеши бо присно сие от пагубы врагов, и избавляеши озлобления и бури всякия. темже радостно приносит, летнюю память, блаженне, совершая, верою же и любовию поя Господа, тя прославльшаго.

*Дважды.*

Мучениче страстотерпче Христов, чудесы светиши миру, якоже солнце, святе димитрие. темже в памяти твоей наслаждаемся вси твоих чудес, блаженне, изрядная торжествующе верою. дерзновение убо имея, молися ко Господу спасти от тли и скорбей рабы твоя.

Копиями прободен в ребра, прободшаго ради Cпаса на кресте ребра: того бо уязвлением любовию поревновал еси, страстотерпче димитрие, являя всем непобедимое свидетельства твоего. темже и уязвлен гонитель низпаде, прием твоего искус исповедания, страдальче Христов. (с. 442)

*Ины стихиры, глас и~. Подобен: О*
преславнаго чудесе!

О преславнаго чудесе! * на небеси и на земли радость * днесь в памяти возсия димитриа мученика. * от ангел хвалами венчается, * и от человек пения приемлет. о како пострада! * како добре подвизася! * имже враг паде лукавый, * Христу побеждшу того.

*Дважды.*

О преславнаго чудесе! * чудес светлостьми солнца светлейше, * присно димитрий светит концем, * от невечерняго света облистаемый, * и в незаходимем свете красуяся. * егоже сияньми облацы отгнани быша варварстии, * недузи прогнашася, * и демони победишася.

О преславнаго чудесе! * Христа ради прободен * треблаженный димитрий, ко врагом всегда явися оружие обоюду острое, * пожиная врагов вышения, * и низлагая демонская свирепства. * емуже возопиим: * святый димитрие, покрый ны, * верно почитающыя тя от любве всегда.

*Слава, глас з~. Византиево:*

Днесь созывает нас страстотерпца всемирное торжество. приидите убо, празднолюбцы, светло празднуим память его, глаголюще: радуйся, иже ризу нечестия раздрав верою, мужеством же духа себе обложив. радуйся, упразднивый кознодейства чуждаго, крепостию, данною тебе от единаго Бога. радуйся, иже прободенными удесы, блаженную страсть Христову духовне нам возживописав. егоже моли, страдальцев удобрение, димитрие, избавитися нам видимых и невидимых враг, и спастися душам нашым.

*И ныне, Богородичен:*
Кто тебе не ублажит:

*Вход. Прокимен дне. Пророчества исаиина чтение.*

[Глава кс~г] Обратися от небесе, Господи, и виждь от дому святаго твоего, и славы твоея: где есть ревность твоя, и (с. 443) крепость твоя; где есть множество милости твоея, и щедрот твоих, яко терпел еси нам, Господи; ты бо еси отец наш: яко авраам не уведе нас, и Исраиль не позна нас: но ты, Господи отец наш, избави ны, яко изначала имя твое на нас есть. Почто уклонил еси нас, Господи, заблудити от пути твоего; ожесточил еси сердца наша, еже не боятися тебе; обратися раб твоих ради, племен ради наследия твоего. Да помале наследствим гору святую твою: противницы наши попраша святыню твою. Быхом яко от начала, егда не владел еси нами, ниже назвася имя твое на нас. Аще отверзеши небо, трепет приимут от тебе горы и растаются, яко воск от лица огня тает. И попалит огнь супостаты твоя: и явлено будет имя твое противным твоим: от лица твоего языцы возмятутся. Егда сотвориши славная: трепет приимут от тебе горы. От века не слышахом, ниже очи наши видеша Бога, разве тебе, и дела твоя истинна: и сотвориши терпящым тя милость. Срящет бо милость творящыя правду, и пути твои помянут. И ныне, Господи, отец наш ты еси, мы же брение: и ты создатель наш, и дела рук твоих вси мы. Не прогневайся на ны, Господи, зело, и да не помянеши во время грехов наших: и ныне призри, Господи, яко людие твои вси мы.

*Пророчества иеремиина чтение.*

[Глава в~] Сия глаголет Господь: помянух милость юности твоея, и любовь совершенства твоего, еже последовати тебе святому Исраилеву, глаголет Господь святый Исраилев, Господу начаток рождений его, вси снедающии его прегрешат, злая приидут на тыя, глаголет Господь: услышите слово господне, доме иаковль, и все отечество дому Исраилева. Сия (с. 444) глаголет Господь: кое обретоша отцы ваши во мне прегрешение, яко отступиша далече от мене, и ходиша в след суетных, и осуетишася; И не рекоша: где есть Господь, возведый нас из земли египетския, и путеводивый нас в пустыни, в земли сухой и неходней, в земли безводней и неплодней, и в сени смертней, в земли, по нейже не пройде когда муж, ниже вселися сын человечь тамо. И возведох вы на кармил, еже ясти вам плоды его, и благая его: и внидосте и осквернисте землю мою: и наследие мое положисте в мерзость. Иерее не реша: где есть Господь; и держащиися закона, не ведеша мя: и пастырие нечествоваху в мя: и пророцы пророчествоваху ваалом, и в след неполезных ходиша. Сего ради еще возсуждуся к вам, глаголет Господь: и к сыном сынов ваших возсуждуся. Прейдите во островы хеттиим, и увидите, и в кидар послите, и уразумейте вельми: и увидите, аще бяху таковая: Аще изменят языцы боги своя, и сии не суть бози. людие же мои премениша славу его, от неяже не приимут пользы. ужасеся небо о сем, и вострепета на мнозе зело, глаголет Господь.

*Премудрости соломони чтение.*

[Глава д~] Праведник, аще постигнет скончатися, в покои будет. Старость бо честна не многолетна, ниже в числе лет исчитается: седина же есть мудрость человеком, и возраст старости, житие нескверное. Благоугоден Богови быв, возлюблен бысть, и живый посреде грешник преставлен бысть. Восхищен бысть, да не злоба изменит разума его, или лесть прельстит душу его. Рачение бо злобы помрачает добрая, и парение похоти пременяет ум незлобив. (с. 445) Скончався вмале, исполни лета долга: угодна бо бе Господеви душа его: сего ради потщася от среды лукавствия: людие же видевше, и не разумевше, ниже положше в помышлении таковое: яко благодать и милость в преподобных его, и посещение во избранных его.

*На литии стихира храма: и святаго стихиры самогласны, глас а~. Георгиа сикелиота:*

Веселися в Господе, граде фессалоники: радуйся и ликуй верою светлоодеявся, димитриа, всеславнаго страдальца и свидетеля истины, в недрех имея, яко сокровище: насладися чудес, исцеления зря, и виждь низлагающа иноплеменников дерзости, и благодарно спасу возопий: Господи, слава тебе.

*Анатолиа:*

Песней красотою настоящий уясним день, и возгласим мученика подвиги: предлежит бо нам во благохваление великий димитрий. ибо демонская нахождения мужески погубив, к тризнищу усердно прииде, и победительная славно отнес, спасу молится, спастися душам нашым.

*Глас в~. Германово:*

В премирная селения дух твой, димитрие мучениче мудре, Христос Бог положи непорочно: ты бо Троицы был еси поборник, и в тризнищи мужески пострадал еси, яко адамант твердый: прободен же быв в ребра нетленная твоя, всечестне, подобяся на древе прободенному на спасение всего мира, чудес приял еси действо, человеком подая исцеления обильно. темже твое днесь успение празднуем по достоянию, славяще тя прославльшаго Господа.

*Слава, глас е~. Подобен:*
Вострубим:

Стецемся верою и любовию, возопиим (с. 446) празднственная, и восплещем руками вси в настоящее торжество первоначальника нашего. воинства небесная да веселятся, и прободшагося за прободеннаго копием царя Господа, и гордыню лиеву низложившаго дерзостне. да чудятся земля же и море светлаго светильника преславным знамением. по долгу да восхвалят юнии, юности обуздателя, в старости жезл, в бедах предстателя, нищии обогатителя, во благошествии строителя, споборника воини, и в пучине сплавателя, со всеми своего твердаго поборника, граде фессалоники, молящеся сице рцем: преславне димитрие, предвари и изми ны от всякия нужды, и спаси рабы твоя молитвами твоими.

*И ныне, Богородичен, глас тойже.*

*Творение германа патриарха:*

Вострубим трубою песней, преклоншися бо свыше всецарица Мати Дева, благословеньми венчавает воспевающыя ю. вернии людие да стекутся и царице да восплещут в песнех, царя рождшей, смертию одержимыя первее, разрешити человеколюбно благоволившаго. пастырие и учителие, добраго пастыря пречистую матерь, сошедшеся, восхвалим: свещник златозарный, светоносный облак, небес пространнейшую, одушевленный кивот, огнезрачный владычень престол, манноприемную златую стамну, заключенную слова дверь, всех Христиан прибежище, песньми богоглаголивыми похваляюще, сице рцем: палато слова, сподоби смиренныя ны небеснаго царствия, ничтоже бо невозможно ходатайству твоему.

*На стиховне стихиры самогласны, трясения.*

*Глас в~. Симеона дивногорца.*

Земли смущаемей гнева твоего страхом, холми и горы трясутся, Господи: но благоутробия оком на ны (с. 447) призрев, не яростию твоею прогневайся на ны: но умилосердився на дела рук твоих, страшнаго ны прещения труса свободи, яко благ и человеколюбец.

*Стих, глас з~:*
Призираяй на землю, и творяй ю трястися.

Страшен еси, Господи, и кто стерпит праведнаго твоего гнева; или кто тя умолит; или кто укротит, благий, о людех согрешивших и отчаявшихся; небеснии чини, ангели, начала и власти, престоли, господьства, херувими и серафими, о нас тебе вопиют: свят, свят, свят еси, Господи, дел рук твоих не презри, блаже, за утробы милости, спаси град бедствующий.

*Стих:*
Стрясл еси землю, и смутил еси ю.

Ниневитяне, согрешений ради, трусом прещения, погибель слышаху, в средственном же знамении кита, чрез востание ионы, покаяние умоляет. но яко оныя, вопль людей твоих со младенцы и скоты ущедрив приял еси: и нас наказуемыя, тридневнаго ради востания пощади и помилуй.

*Слава, глас и~. Анатолиа:*

Имеет убо божественнейшая твоя душа и непорочная, приснопамятне димитрие, небесный иерусалим жилище, егоже стены пречистыми руками невидимаго Бога живописашася. имать же и всечестное и многострадальнейшее твое тело, преизрядный сей храм на земли, сокровище некрадомое чудес, и недугов врачевство, идеже притекающе цельбы почерпаем. соблюди, всехвальне тя, величающий град от противных приражений, дерзновение яко имея ко Христу, тя прославльшему.

*И ныне, Богородичен:*
Безневестная Дево:

*На благословении хлебов, тропарь димитриа, дважды.*

И Богородице Дево: *единожды.*
(с. 448)

*На утрени,*

*На*
Бог Господь, *тропарь трясения, дважды.*

*Слава, димитриа: И ныне, трясения.*

*По а~-м стихословии седален, глас д~. Подобен:*
Явился еси днесь:

Димитриа днесь страстотерпца праздник совершаем благочестивомудренно, яко Христу непрестанно молящася, всем дати мир и милость.

*Дважды.*

*Слава, и ныне, Богородичен:*

Теплое заступление сущым в бедах, и помощницу нашу, и к Богу пременение: еюже тли избавихомся, Богородицу вернии ублажаем.

*По в~-м стихословии седален, глас д~: Подобен:*
Скоро предвари:

Память твоя, славне мучениче димитрие, уясни днесь церковь Христову, и вся собра песньми достойно восхвалити тя, богомудре, яко истинно воина, и врагов потребителя. темже мольбами твоими избави ны от искушений.

*Дважды.*

*Слава, и ныне, Богородичен:*

Поем тя богоневесто, Мати Христа Бога, славяще рождество твое непостижное, имже избавихомся от лести диаволи, и всяческих бед, владычце Богородице, и верно взываем: помилуй стадо твое едина всепетая.

*По полиелеи седален, глас и~: Подобен:*
Премудрости:

Сияния чудес яко лучы облистаеши, и вся просвещаеши мира концы, яко звезда пресветлая. и весело благовонствуеши, якоже другий рай и душы веселиши, и уставляеши недуги: темже тя, всеблаженне, по долгу поем, и любовию почитаем честную память твою, страстотерпче димитрие, моли Христа Бога, согрешений оставление даровати чтущым любовию святую память твою.

*Дважды.*
(с. 449)

*Слава, и ныне, Богородичен:*

Яко Деву и едину в женах, тя без семене рождшую Бога плотию, вси ублажаем роди человечестии: огнь бо вселися в тя божества, и яко младенца доиши зиждителя и Господа. тем ангельский и человеческий род, достойно славим пресвятое рождество твое, и согласно вопием ти: моли Христа Бога, согрешений оставление даровати покланяющымся верою пресвятому рождеству твоему.

*Степенна а~-й антифон д~-го гласа. Прокимен: глас д~:*
Дивен Бог во святых своих, Бог Исраилев. *Стих:*
Святым, иже суть на земли его: Всякое дыхание: *Евангелие матфеа, зачало л~з.*

*По н~-м псалме стихира, глас з~:*

Днесь созывает нас страстотерпца всемирное торжество. приидите убо, празднолюбцы, светло празднуим память его, глаголюще: радуйся, ризу нечестия раздрав верою, мужеством же духа себе обложив. радуйся, упразднивый кознодейства чуждаго, крепостию данною тебе от единаго Бога. радуйся, иже прободенными удесы блаженную страсть Христову духовне нам возживописав. егоже моли страдальцев удобрение, димитрие, избавитися нам видимых и невидимых враг, и спастися душам нашым.

*Канон трясения, со ирмосом на з~ Глас з~, егоже краегранесие:*

О Христе, земли колебание устави вскоре.

*Иосиф.*

*Песнь а~. Ирмос:*

Яко по суху пешешествовав Исраиль, по бездне стопами, гонителя фараона видя потопляема, Богу победную песнь, поим, вопияше.

Яко страшен гнев твой, от негоже нас избавил (с. 450) еси, Господи, не погреб в земли все движение наше. тем благодарственно тя присно славим.

Радуяся нашему всегда всеконечному исправлению, Владыко, якоже лист худ колеблеши всю землю, в страх твой верныя утверждая, Господи.

Избави труса тягчайшаго вся ны, и не даждь, Господи, погибнути всеконечно наследию твоему, многими прогневавшему злыми твое долготерпение.

*Богородичен:*

Рабски тебе вопием, Мати божия: обычныя милости твоя на град и люди милостивно показующи, труса тяжчайшаго и тли нас измени.

*И святаго два канона, на и~. Первый канон, глас д~, егоже краегранесие:*
Добропобедному приглаголю димитрию. *Феофаново.*

*Песнь а~. Ирмос:*

Моря чермную пучину, невлажными стопами, древний пешешествовав Исраиль, крестообразными моисеовыма рукама, амаликову силу в пустыни победил есть.

Божественным мучения венцем увязен, при Бозе ликуеши, блистании отонудными сияя, и просвещения исполняемь, великомучениче досточудне.

Яко суща истины свидетеля, и даже до крове подвигшася, блаженне, терпеливно: твердо же противление к мучителем показавша тя Владыка прият.

Злобы обретателя низложил еси на землю, димитрие, мученическим твоим копием убив, божественною благостию, паче ума силою, на сие, блаженне укрепляемь.

*Богородичен:*

Безматерен, якоже Бог, первее сый, бысть еже по нам без\ъоч~ий из тебе, Богородице всепетая, плоть приемь по единению, еже паче слова и разума. (с. 451)

*Другий канон, глас и~, егоже краегранесие:*
Мира чествую благодать димитриа. *Георгий скилица.*

*Песнь а~. Ирмос:*

Колесницегонителя фараоня погрузи, чудотворяй иногда моисейский жезл, крестообразно поразив, и разделив море, Исраиля же беглеца, пешеходца спасе, песнь Богови воспевающа.

Мира благовонна и честна, димитрие, отверзеный источниче, страстей скверны сердце мое омый, и добродетелей деянием благовоние мя показав Христово, ум мой облагодатстви, благодати твоя божественныя пети.

Воды живыя реки истекати от чрева верных, слово божие глаголет. темже твоего проливаются мира источницы приснотекущии, ихже струи веселят божий град, славящий мученическое дерзновение твое.

Жезл убо древле моисеев, ударив камень в земли пустынней, отверзе струи рек многотечныя: тело же твое, димитрие, прободенное копием, мира источник показа, новаго Исраиля прохлаждающе.

Яже убо имаши воздаяния, димитрие, мученических твоих язв, ниже око виде, ниже ухо слыша: ныне же мира море, воздаяния чистоты проливаеши мира концем, страсти душ очищающее.

*Богородичен:*

Пренескверно приятелище, всечистая, слово обрет тя божие, в твоя вселися ложесна: и еже из тебе приятие помазав своим божеством, един пройде от двою, и истощенное миро наречеся, Христос бо Бог же и человек.

*Катавасиа:*
Отверзу уста моя:

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего. (с. 452)

Земля уязвляется, нам зле залежащым, и присно гнев твой сподвизающым на ны, щедре всецарю, но пощади, Владыко рабы твоя.

Стряс, Господи, землю, утвердил еси паки, наказуя и обращая немощь нашу, утверждатися твоим божественным страхом хотя преблагий.

Рождшаго смерть горькую, и трусы тяжчайшыя, и язвы нестерпимыя, греха, братие, убежим, и Богу покаяния образы угодим.

*Богородичен:*

Едина сущи благая, преблагое слово умоли прилежно, настоящаго труса всем избавитися и гнева, Богородице чистая, молимся.

*Ин. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище и утверждение.

Вменися в ничтоже мучителей от тебе повеление: слово бо божие паче всех, страстотерпче, предчествовал еси.

Свещник световиден мучения в скинии был еси, божественным светом сияющ, мучениче страстотерпче димитрие.

Врачеваний тя источник священный и дивный, град твой, и сокровище некрадомо стяжав, всяким веселием обогатися.

*Богородичен:*

Врачуя образ истлевший земных, пречистая, сим из тебе облачится, пребыв якоже бе человеколюбец.

*Ин. Ирмос:*

Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Родився с небес от Бога, был еси божественных благ наследник, сын нарицаемь, снаследник Христов, (с. 453) царствуеши же с ним, миро бо образ сего, димитрие.

Вкоренився, якоже древо Давидски, славне, при исходищих вод, велик воздал еси мучения плод, и ныне источник показался еси мира, проходящ земли концы.

Почерп благодать Христову, ребра с кровию источившаго воду, кровь излиял еси твою, его ради прободся: и ныне яко воду проливаеши сердцам, благовонное миро, димитрие.

*Богородичен:*

Священнии твои сосуди душевнии, пречистая, полны аромат, и мира божественнаго духа, нашедшаго на тя: ибо Бога рождши, верныя изменила еси от зловония страстей.

*Кондак трясения, глас з~. Подобен:*
Еже о нас:

Избави труса тяжкаго всех нас, Господи, и язвы нестерпимыя, грех ради наших. пощади, Господи, православныя люди твоя, яже стяжал еси твоею кровию, Владыко: и град не предаждь в погибель трусом страшным: иного бо разве тебе Бога не вемы, и воззови поющым: аз есмь с вами, и никтоже на вы.

*Седален мученика, глас д~. Подобен:*
удивися иосиф:

Яко доблему страдальцу, и воину крепку всецарюющаго Христа, взываем псаломски: радуйся, мучеников украшение и лепота. радуйся, светлая церкве звездо, и стено, и пристанище прибегающих к тебе, великомучениче славне димитрие, тя поющыя спасай от всякаго вреда чуждаго и озлобления вся.

*Дважды.*

*Слава, и ныне, трясения, глас тойже. Подобен:*
Вознесыйся:

Согрешившыя тебе много не презрел еси, но наказав милостивно исправил еси: божественным (с. 454) призиранием твоим потряс землю, Владыко долготерпеливе, никакоже повредив вся рабы твоя за милосердие многое. тем благодарственными тя гласы славословим, и со страхом славим.

*Песнь д~. Ирмос:*

Христос, моя сила, Бог и Господь, честная церковь боголепно поет, взывающи от смысла чиста, о Господе празднующи.

Колеблеши, Господи, землю, хотяй страхом истинным всем нам, Владыко, утверждатися, колеблемым прилоги льстиваго борца.

Божественным мановением твоим колеблеши всяческая, и ужасаеши сердца на земли живущих, Владыко: праведнаго убо твоего гнева ослаби, Господи, волны.

Никакоже имущыя во уме страха твоего, устрашаеши двизанием всея земли, едине милостиве: но обычно на нас милости твоя удиви.

*Богородичен:*

Храм тя, владычце, божий ведяще, во святем храме твоем руки умильныя подносим на моление: виждь озлобление наше, и подаждь помощь.

*Ин. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Победившаго лжу нечестия, божия всевысочайшее видев слово, славою венча тя, димитрие, поюща: слава силе твоей, Господи.

На лесть победу возставив, победительный венец правды приял еси, димитрие, зовя зиждителю твоему: слава силе твоей, Господи.

Направляемь дланию жизноносною, к пристанищем достигл еси тишайшым, идеже ныне радуяся зовеши, димитрие: слава силе твоей, Господи. (с. 455)

*Богородичен:*

Яко тварей всех священнейшая, Мати Бога быти едина сподобилася еси, сего бо рождши, мир благодатию богознания просветила еси.

*Ин. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Скверну всяку отверг рождения, банею порождения, чистоту явился еси соблюдая даже до кончины. темже Христос тебе, димитрие, естественную влагу претворяет в миро, якоже и воду в вино преложи.

Якоже огня естество всему преподается, целу спасающ силу: тако твое миро, страдальче, всеми убо почерпается, обаче же пребывает неумалено. темже ныне благочествующии, покланяющеся, поем Бога, иже благодать тебе даде.

Кто слышаны твоя хвалы сотворит, Христе слове, видя твоя благодати, яже страдальцем твоим подал еси; димитриа бо се миро мученика, яко источник убо истекает, благовоние же дышет, и разоряет зол омрачение.

Напаяше убо источник от земли восходящий, первее неже одождити все сея лице, ты же сокрывся, мучениче, под землю, источник явился еси благовонна мира, димитрие: копий бо множество отверзоша жилы, и ныне мира напояеши концы.

*Богородичен:*

Невесту божию тя и матерь вемы, Богородице, тебе бо яко миродохновенный шипок обрет слово божие, цветущ во удоле смиреннем человечестве, возжеле твоея (с. 456) доброты, из тебе плотоносец прошед верныя облаговонствоваше.

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

И ты сердце поколеблися ныне, видя божие прещение належащее, и возопий: пощади люди твоя, Владыко Господи, и устави праведный гнев твой, благоутробне.

Люди и град, яже твоею кровию стяжал еси, Иисусе, не предаждь в погибель, во еже смущатися земли трусом страшным, лик апостол молит тя.

*От*
путей твоих, Владыко, правых нравом уклоншеся развращенным, в негодование преложихом тя, милостиваго и непамятозлобнаго: по милостив и щедр буди твоим рабом.

*Богородичен:*

Ныне помощи прииде время, ныне пременению потреба, чистая, к сыну твоему и Господу, яко да ущедрит согрешшыя ны, и належащаго гнева избавит.

*Ин. Ирмос:*

Ты, Господи мой, свет в мир пришел еси, свет святый, обращаяй из мрачна неведения верою воспевающыя тя.

огнь любве божественныя в сердцы прием, огнь угасил еси безбожнаго идолонеистовства, славне димитрие.

Избавляя ны от бед явися, димитрие, молитвами твоими покрывая верою и любовию восхваляющыя тя.

Иже верою к твоему усердно притекающе храму, димитрие, недугов и страстей душетленных вскоре избавляются.

*Богородичен:*

Слово божие, отцу единосущное, твой бывает, Богомати, паче ума же и слова, сын, тебе единосущен. (с. 457)

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

Был еси приятелище с небес снизшедшаго за милость, якоже дождя, или капли, каплющия кротко, упоил еси таинственными даровании, и ныне из\ гроба мира источник точиши, димитрие.

Страдальцем якоже закон, всякия мирския обнажився любве, упитался еси, мучениче, елеем благодатей духа. победив же тмы начала, мзду приял еси точити миро сладковонное, димитрие.

Шипок явился еси, процветый внутрь злачника господня, димитрие, обагрен кровию мучения и ранами сечений, и болезньми страдальческими, и ражжением пещи, и ныне миро источаеши приснотекущее.

Се паки зрится божественный ковчег храм мученика, идеже свещник внутрь, гроб, носяй миро и елей, егоже окрест взыграим духовно, и ликующе, восхвалим великаго димитриа.

Новый якоже илиа ревностию уязвлен Христовы любве, царя, обличаеши, и тебе самаго предаеши на смерть. обаче живеши, и еще мира источник показав гроб, якоже скудельник елеа неистощен.

*Богородичен:*

Написует твое, Дево, древле таинство поя праотец твой, цареви дщере слава вся внутрьуду, иже и тя прославив, яко блаженную человеком. радуйся, мира всего воззвание.

*Песнь з~. Ирмос:*

Житейское море воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве. (с. 458)

Не имуще, Владыко, дерзновения молитися смиреннии высоте твоей, избранныя ангелы твоя в теплую подвизаем молитву. тех ради гнева твоего изми ны.

Ныне познахом, Господи, яко восхотел еси нас, и никакоже покрыл еси под землю, с согрешении лютыми, многосогрешившыя. тем тя благодарно славим.

Повелеваеши колебатися основанием земли, яко да мы престанем смиреннии колебатися добродетелей лучшаго стояния, и страхом твоим, слове, утвердимся.

*Богородичен:*

Святая богоневесто, недоуменныя ныне люди ущедри, и матерними твоими молитвами, еже на ны божие негодование претвори вскоре, молим тя.

*Ин. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

Согласно сошедшеся поем славную и светоносную твою память, и чудес полную и дарований святаго и честнаго, всеблаженне, духа.

Разреши моя пленицы согрешений молитвами твоими, яко бо непобедимь мученик дерзновение имаши ко владыце, и буди ми прибежище и покров, димитрие.

*Богородичен:*

Чисту тя посреде терния обрет яко чистейший крин, и удольный цвет, о Богомати! жених, во утробу твою слово вселися.

*Ин. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего. (с. 459)

Процвел еси духовно, якоже маслина плодовитая, и копиеносными руками нуждно изгнетеся. верных же утешаеши, миро ныне точа из божественнаго гроба твоего, димитрие.

Пчелы образом тебе самаго делателя всякия показал еси боготворныя добродетели, душу, блаженне, непорочну яко сотову телеси соблюдая, и миро ныне источаеши, услаждающее душы.

Возлюбил еси от души Христа, и сему последовал еси к миру благовония, и сего причастился еси срастворением лучшим. и ныне мира струи точиши непрестанныя, димитрие.

Капли страдальческих на землю кровей твоих, каплюще, благовония источник мира тую соделаша. и ныне сие непрестанно почерпающым источаеши, димитрие.

Потом твоих, мудре, кровей облиян, якоже ин новый источник речно, требующым богатно подаеши во исцеление твое миро, блаженне, усердно приходящым.

*Богородичен:*

Зряще златовидный света свещник неугасимый, множеством грехов душы омрачившии, приступим дает бо просвещение, и всякое отгоняет омрачение.

*Кондак мученика, глас в~:*

Кровей твоих струями, димитрие, церковь Бог обагри, давый тебе крепость непобедимую, и соблюдая град твой невредимь: того бо еси утверждение.

*Икос:*

Сего великаго вси воспоим сошедшеся верою, яко оружника Христова и мученика димитриа, в песнех и пениих совзывающе владыце и зиждителю вселенныя: избави ны труса и нужды, человеколюбче, молитвами (с. 460) Богородицы, и всех святых мучеников твоих. на тя бо вси надеемся, избавитися бед и скорбей: ты бо еси наше утверждение.

*Песнь з~. Ирмос:*

Росодательну убо пещь содела ангел преподобным отроком, халдеи же опаляющее веление божие, мучителя увеща вопити: благословен еси, Боже отец наших.

Препет еси, Господи долготерпеливе, яко не уморил еси рабов твоих трусом и колебанием страшным земли: но устрашил еси, ищай обратитися от зол, и жити всем нам.

Стенание от сердца воспустим и слезы пролием, яко да милостива Владыку обрящем Христа, сокрушити трусом вся ны, за умножение грехов претяща нам.

увы, воззовем, и руце воспрострем к Богу высочайшему, и престанем прочее творити злое: се Спас, негодуя, колеблет всю землю, утвердити хотя ны.

*Богородичен:*

Призри чистая, и спаси вся поющыя тя, потребитися имущыя во гневе божии и яростию великою и страшною, ныне нашедшаго прещения, за множества многих грехов наших.

*Ин. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Преукрашен божественною славою и благодатию, мучениче страстотерпче, сияеши световидно, и просвещаеши зовущыя: благословен еси в храме славы твоея, Господи.

Яко багряницею украшен твоею кровию, имея вместо скиптра, славне, крест, со Христом царствуеши ныне, мучениче димитрие, благословен еси, зовый, в храме славы твоея, Господи. (с. 461)

*Богородичен:*

Препрославленная, просвещенная, Мати Дево, вся, чтущыя тя всеистинную Богородицу, огради: благословена ты в женах, всенепорочная владычце.

*Ин. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Воду почерпсти исаиа жаждущым, димитрие, предповелевает. аще бы видел твой гроб, возопил бы всяко: мира источнику приходите, и почерпите спасение.

Земли убо пород был еси, вселился же еси в земли кротких, идеже вода сладости: еяже напився в сытость, мира источник присный ныне, димитрие, проливаеши.

Возрасл еси яко розга в винограде, пребывая неотсечен Богу, и совокуплен: и сего исполнився тука неизреченнаго, миро, яко струи, всем ныне, димитрие, точиши.

О новых твоих борений! о странных мученических страданий! твоя бо поты, за него пролиянныя, блаженне, Христос приим, источник мира тя показует.

Струю мира твоего проливая, велию пучину простерл еси чудес, и душ и телес недуги потопляеши, и напастей, димитрие, всяку бурю усповуя.

*Богородичен:*

Млеком питала еси, Дево, плотоносца, твоего Бога рожденнаго, яко да болезнь адамову сущую во аде облегчит, от древа снедша знания, и заповеди преслушавша.

*Песнь и~. Ирмос:*

Из пламене преподобным росу источил еси, и праведнаго (с. 462) жертву водою попалил еси: вся бо твориши, Христе, токмо еже хотети. тя превозносим во вся веки.

Праведному твоему сему гневу, человеколюбче, нашедшу внезапно, смутихомся, и отчаянием всеконечным об\ъяхомся, негодовавша на ны зряще тебе.

Воспрострем руки, вернии, и очи к единому владыце, спасати могущему, зовуще: Христе, ярость твою отврати от нас вскоре, человеколюбец сый.

Тысящи ангел, мучеников сословие, пророк, и апостолов, преподобных, иерархов святый лик молит тя, Владыко: пощади люди твоя смиренныя.

Ведый, щедре, немощь нашу, и удобопоползновенное всех, и неисправленное, ослаби гнев, и смущение утиши, и твоею милостию ущедри мир.

*Богородичен:*

Милостивая Богородице, милостиваго рождшая Cпаса, виждь озлобление и стенание людей твоих, и ускори умолити, еже ущедрити ны.

*Ин. Ирмос:*

Руце распростер даниил, львов зияния в рове затче: огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

Омрачил еси весь вражий гнев, славне, и борения неотемлемою силою Христа облечен, и победоносец быв, мучениче димитрие, вопиял еси: благословите, вся дела господня, Господа.

Мучеников благостояние показав, мучеников благозвание, мучениче, наследовал еси: банею омывся святою, яже вторыми не оскверняется греховными прилоги. копием прободаемь, и зовый: благословите, вся дела господня, Господа. (с. 463)

Чудес твоих множество, паче ума дарований, ихже тебе подаде Христос, всем показует, славне, и благодать исцелений, яже паче слова яве твою благодать проповедает нам, вопиющым: благословите, вся дела господня, Господа.

*Богородичен:*

Едину во всех родех Деву матерь и Богородицу чистую песнословим: та бо спасения нашего ходатаица, яко мира избавителя слово рождшая, емуже вопием: благословите, вся дела господня, Господа.

*Ин. Ирмос:*

Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Да Бог явленна сотворит тя сущым в мире, димитрие, негасиму свещу душевную сохранша, елеем деяний умащену всегда, и яко чертога тебе отверзошася двери, приснотекущ источник тя мира божественнаго показует, возмездие чистоты сию дая благодать.

Не из кровей, якоже рече честное евангелие, ниже из похоти плоти, димитрие, богом же родился еси, воплощеннаго почитая Бога: кровь же усердно того ради твою истощив, восприял еси свыше чудесную благодать, источаеши божественное миро, душы благоухаяй.

Ты лествица явился еси одушевленная, на земли убо утвержденная стопами плоти, до небес же досяжущая: богом бо обогатился еси утвержденным, мучениче, в тебе. столп же явився, помазан елеем подвигов мучения, и ныне источаеши верою приступающым источник божественнаго мира.

Тя реку прописа божию наводнену, поя Давид (с. 464) пророчески, димитрие: се бо неистощаемо прихождение мира твоего. тем и множество рек наводняющеся, гласы своя возвышают, руками же плещут в славу сими всеми прославльшаго тя Бога.

Господь един трисвятый, ты, Боже всемощнейше, егоже богословствуяй страдалец димитрий в темнице заключается, и с скорпиею чувственною змия уморив мысленнаго, и гордыню лиеву низложив чрез нестора божественнаго, копием прободается, и миро ныне из гроба точит.

*Богородичен:*

За адама, Господь, за еву, ты, всечистая, гавриил же, за льстивнаго змия, крест же за древо, вертоград гроба, вместо едема, радуйся, вместо печали, копие, вместо пламеннаго оружия, и багряница, вместо смоковнаго листвия. тя убо поем, отроковице, яко всех виновну.

*Песнь ф~. Ирмос:*

Бога человеком невозможно видети, на негоже не смеют чини ангельстии взирати: тобою бо, всечистая, явися человеком слово воплощенно, егоже величающе, с небесными вои тя ублажаем.

Се вси мы согрешихом, и страшно убо земля не согрешши мучится: наказуя бо нас человеколюбец, всю тую колеблет. приимем чувство, и о спасении своем попецемся.

Часов и лет сый Господи, в едином мгновении ока восхотев стерти рабы твоя, от многаго же благоутробия твоего, Владыко, возбранился еси. благодарим тебе без\ъответнии мы, едине человеколюбче.

Труса, меча, горькаго пленения, и языческаго, Христе, нашествия, падения, и глада, пагубы, и озлобления всякаго инаго, щедре, избави град твой, и всяку страну, верно песнословящую тя. (с. 465)

Земля без\ъязычне вопиет, стенящи: почто мя злыми оскверняете многими вси человецы; вас бо Владыка щадя, едину мене уязвляет, приимите чувство и покаянием Бога умилостивите.

*Богородичен:*

Тли в рождестве не приимши, тления, Дево, измени вся ны, и труса тяжчайшаго, и скорби утоляющи владычнее негодование, твоим матерним пременением, богорадованная.

*Ин. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества: тем, веселящеся, тя, Богородице, величаем.

Раздери узы прегрешений тя поющих, страстотерпче, устави страстей прилоги, молву разори ересей, и напастей утиши бурю молитвами твоими.

Направи к стезям правым небеснаго царствия, священнейшую твою паству, венценосче мучениче димитрие, на пажить спасительную, на место вечное.

Да венцев славы и небеснаго царствия получения поющым тя сего улучити моли, мучениче димитрие, жизнодавца Господа и царя сил.

*Богородичен:*

Яко корень, источник и вину нетления тя, Дево, вси вернии надеющеся хвалами почитаем: ты бо впостасное нам безсмертие источила еси.

*Ин. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Прием твой алавастр душевный, добродетелей божественнаго мира исполнен, имея же Христа преклонша тебе мучениче, главу, яко упокоившася жития твоего (с. 466) светлостию чистоты. тем ублажился еси и благодати исполнился еси мироточити мира концем.

Се ожидающих тя воздаяний неизреченных светлая проображения, се источник мира приснотекущаго, о страдальче! Богу убо предстоя со дерзновением мученическим, воинству нашему испроси на враги победу, и мир стране неотемлемь.

образом креста победотворца, победил еси лиево суровство, и победителя нестора и сострадальца поставив: и ныне всяк язык варварский работен покори православным, содействуя, своинствуя, укрепляя, величаяй земныя концы, димитрие.

Теплою от сердца любовию к твоему честному ковчегу прибегающыя, мучениче Христов, миро проливающему реками, твоими молитвами избави дел душетленных, и потопа страстей злосмрадия: обоняния же покажи сия Господу благовоннейша.

День радости духовныя совершаем, димитрие, видяще мира твоего непрестанно точащ источник. ты же страстей омрачение разоряя, яко божественнаго исполнен света, яко во дни давай ходити благообразно, божий же видети свет неприступный.

*Богородичен:*

Ты, всечистая, златая голубица еси, яко сучец масличный, носящая слово божие, помазавше плоть свою елеем божества. егоже в сердцы яко ковчег прием страдалец, из гроба миро точит, и умащает верных лица.

*Светилен. Подобен:*
Свете неизменный:

Крестом вооружил еси нестора, чрез онаго лиеву разорив гордыню, димитрие, на тризнищи, якоже Христос (с. 467) отверзаеши копием ребра твоя, имиже стадо твое храни.

*Дважды.*

*Слава, и ныне:*

Господи, призираяй на землю с небесе, и творяй всю трястися, избави ны от труса Богородицы молитвами, юже даровал еси Христианом предстательницу.

*На хвалитех стихиры мученика, на з~, глас д~. Подобен:*
Яко добля:

Прободен быв, * борца твоими копиями уязвил еси, * и мертва сотворил еси и недейственна, * егоже злобы, димитрие, нас избави, * крепки на страсти мучащыя * всегда содевая * священными твоими молитвами, * божественным страхом умиляя сердца * и душы нашя, святе.

Реку тя исполнену вод духовных ведяще, святе, * молим, истаявшыя душы нашя * страстей преступленьми * милостию твоею многою * священно ороси, * и омый сущыя в скверне, * и премногих избави бед * и вечнаго мучения.

Яко звезда светлейшая, * на земли показался еси, * чудес сияньми, * подсолнечную просвещаеши всегда, * димитрие славне, * мглы омрачения отгоня молитвами твоими душ наших, * и недуги исцели * от любве совершающих твою память, * слава мучеников, и похвала.

*Ины стихиры, глас е~. Подобен:*
Радуйся, постников:

Прииди, мучениче Христов, к нам, твоего требующым милостивнаго посещения, и избави озлобленны мучительскими прещении и лютаго неистовства еретическаго. от нихже, яко пленницы и нази, гоними есмы, от места на место часто преходяще, и заблуждающе в вертепех и горах. ущедри убо, прехвальне, и даждь нам ослабу, утоли бурю и угаси, еже на ны, (с. 468) негодование, Бога моля, подающаго миру велию милость.

Стена твердая нам, пленения вражия не убоявся, дан еси, варварская нашествия упраждняя и недуги утоляя, степень неразрушимый и основание необоримое, и градодержец, населитель и поборник был еси твоему граду, димитрие. егоже и ныне, всеблаженне, люте бедствующаго и обтяженна окаянне, твоими молитвами спаси, Христа моля, подающаго миру велию милость.

Всяку добродетель восприим, страстотерпческий лик явися, отонудуже нетленныя и блаженныя жизни наслаждение достойне наследова. в немже досточудне украшаемь, димитрие, и подражанием Христовым почитаяся, и хваляся равенством копия, проси прилежнее, нас почитающих тя избавити от страстей и лютых обстояний, тепле моля подающаго миру велию милость.

*Слава, глас д~. Самогласен. Андреа иеросолимита.*

Копиями наследовавшаго спасовых ребр благодать, прободенных копием, из нихже нам источает Спас жизни и нетления воды, димитриа почтим, премудраго во учениих и венечника в мученицех, кровию скончавшаго страдания течение и чудесы просиявша всей вселенней, ревнителя владычня и милостива нищелюбца, во многих и многащи бедах лютых, фессалоняном предстателя. егоже и летнюю память почитающе, славим Христа Бога, действующа его ради всем исцеления.

*И ныне, Богородичен:*

Избави ны от нужд наших, Мати Христа Бога, рождшая всех творца, да вси зовем ти: радуйся, едино предстательство душ наших.

*Славословие великое. И отпуст.*

*На литургии,*
Блаженна от канона трясения, песнь г~-я, на д~: (с. 469) и святаго песнь з~-я, на д~. *Прокимен, глас з~:*
Спаси, Господи, люди твоя, и благослови достояние твое. *Стих:*
К тебе, Господи, воззову, Боже мой. *И святаго, глас з~:*
Возвеселится праведник о Господе и уповает на него. Апостол трясения, к евреем, зачало тл~а, от полу. Братие, егоже любит Господь, наказует: И святаго апостол, к тимофею, зачало сч~в. Аллилуиа, глас д~: Боже, отринул ны еси: *Стих:*
Стрясл еси землю, и смутил еси ю. И святаго: Праведник, яко финикс, процветет: Евангелие трясения, матфеа зачало к~з. И святаго, иоанна, зачало н~в. Причастен: Хвалите Господа с небес: Другий: В память вечную:

*<М\р>*
*Подобает ведати: Аще случится димитриа селунскаго, и трясения, в неделю.*

В субботу вечера на малей вечерни стихиры воскресны, и Богородицы по обычаю. На велицей вечерни, по обычной кафисме, на Господи, воззвах, стихиры воскресны г~: и трясения г~: писаны на велицей вечерни на стиховне: и димитриа д~. Слава, димитриа: И ныне, Богородичен а~-й, гласа. Прокимен дне. Чтения г~. На литии, стихира храма: и самогласны стихиры святаго. Слава, святаго: И ныне, Богородичен. На стиховне стихиры воскресны: Слава, димитриа: И ныне, Богородичен по гласу святаго. На благословении хлебов тропарь: Богородице Дево, дважды: и димитриа единожды. (Аще же несть бдения. По отче наш, тропарь воскресн: Слава, димитриа: И ныне, трясения. На повечерии по Достойне, и по трисвятом, кондак димитриа: Слава, и ныне, трясения).

На утрени: На Бог Господь, тропарь воскресн, дважды: Слава, димитриа: И ныне, трясения. По кафисмах седальны воскресны, и Богородичны их: Таже полиелей: И тропари, Ангельский собор: Впакои гласа: И седальны димитриа оба по единожды, без Богородичнов: Слава, седален, иже по полиелеи: И ныне, (с. 470) Богородичен его. Степенна и прокимен, гласа. Евангелие воскресно. Воскресние Христово: псалом н~, стихира воскресна. Канон воскресн со ирмосом на д~. и трясения на д~. и димитриа на з~. Катавасиа: Отверзу уста моя. По г~-й песни кондак димитриа, и икос и седален. По з~-й песни кондак и икос воскресн. Светилен воскресн. Слава, святаго: И ныне, трясения. На хвалитех стихиры воскресны д~: и димитриа со славным д~, с припевы его. Слава, стихира евангельская: И ныне, Преблагословенна еси. Славословие великое. По трисвятом тропарь воскресн точию. Ектении, и отпуст, и час а~. На а~-м часе тропарь воскресн. Слава, трясения: И ныне, Богородичен часов. По отче наш, кондак трясения. Сице и на прочих часех, тропари и кондаки, пременяюще, глаголем: точию воскресн тропарь непременно.

*На литургии:*
Блаженна гласа на д~: и трясения песнь г~, на д~: и димитриа песнь з~, на д~. По входе тропарь воскресн, и трясения, и храма Богородицы, аще есть, и димитриа: Таже кондак воскресн и трясения. Слава, димитриа. И ныне, Богородицы. Аще несть храма Богородицы, И ныне, трясения. Прокимен трясения, и святаго. Апостол трясения и димитриа. Аллилуиа, глас д~: Боже, отринул ны еси. Стих: Стрясл еси землю: И святаго: Праведник, яко финикс, процветет. Евангелие, трясения и димитриа. Причастен: Хвалите Господа с небес: И святаго: В память вечную. [зри] Ряд же апостол и евангелие чтем под зачало.

