<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 667)

*Месяца тогоже в к~и-й день.*

*Служба преподобному отцу нашему иову, почаевскому чудотворцу.*

*На малей вечерни,*

*на*
Господи воззвах, *стихиры на д~, глас з~:*

Явися день благоволения божия и праздник веселия: стецемся убо, вернии, на гору почаевскую, и воспоим всеблаженнаго иова, честную память того совершающе.

Дремания веждома, ниже сна очима твоима дал еси, преподобне, бодренными молитвами и постническим житием Господеви угождая: темже радостно совершаем память твою, всечестне.

Приидите, вернии, на святую гору почаевскую, идеже угодник божий подвизася в житии своем, и от силы в силу восхождаше: и тому ныне помолимся, да во обителех небесных водворився, молится ко Господу о спасении душ наших.

Не может град укрытися верху горы стоя: ты же, преподобне, аще и в темней каменней пещере почиваеши нетленным телом твоим, обаче всех призываеши на гору почаевскую, светлаго ради праздника твоего, моля Христа Бога спастися душам нашым. (с. 668)

*Слава, и ныне, Богородичен, глас з~:*

Всесвятая Богородице, во время живота моего не остави мене, человеческому предстательству не ввери мя, но сама заступи и помилуй мя.

*На стиховне стихиры, глас з~:*

Память твою днесь празднующе, преподобне отче наш иове, вопием ти: со ангелы предстоя в дерзновении мнозе, о всех нас, отче, молися ко владыце Христу.

*Стих:*
Блажен муж бояйся Господа, в заповедех его восхощет зело.

утро и день светел, твой праздник явися, просвещая наша сердца, верою хвалящих честныя твоя подвиги, отче наш иове.

*Стих:*
Честна пред\ Господем смерть преподобных его.

Яко солнце на земли обрет всечестную икону божия матере на горе почаевстей, всесветлая звезда тоя показался еси: темже и нас, поющих тя, светом богоразумия озари, молитвами Богородицы, иове отче наш.

*Слава, и ныне, глас тойже:*

Все упование мое на тя возлагаю, Мати божия, сохрани мя под\ кровом твоим.

*Тропарь, глас д~:*

Многострадальнаго праотца долготерпение стяжав, крестителеву воздержанию уподобляяся, божественныя же ревности обою приобщаяся, тех имена достойно прияти сподобился еси, и истинныя (с. 669) веры был еси проповедник безбоязнен: темже монахов множества ко Христу привел еси, и вся люди в православии утвердил еси, иове преподобне отче наш, моли спастися душам нашым.

*Слава, и ныне:*
Еже от века утаенное:

*На велицей вечерни,*

*на*
Господи воззвах, *стихиры на и~, глас а~:*

Прииде день памяти твоея, иове преславне, и волынская земля радости исполняется, яко твоим научением во православии утвердившися и твоими подвиги благочестию научившися, на твоя же молитвы уповающи: имиже, отче преподобне, испроси мирови мир и душам нашым велию милость.

*Дважды.*

Во славней памяти твоей, угодниче Христов, монашестии собори ликовствуют, и о богоугоднем житии ревностию распалаются, твоим же нетленным мощем покланяющеся, яко живущему ти с нами восклицают: отче иове, милостиве и богоуветливе, испроси у Господа мирови мир и душам нашым велию милость.

Кто не подивится твоему долготерпеливому житию, отче преподобне; во триех бо обителех твоя преславная деяния проповедашася, пост же и слезы и бдение, в пещере себе заключение и во всем себе непощадение, но ко братии любовь милующая, татем прощение и всем людем доброе научение. (с. 670)

*Ины стихиры, глас в~:*

Киими похвальными венцы увязем преподобнаго иова, веры православныя учителя и ратоборца, божественных писаний глашатая, отеческих же преданий списателя, но и тяжких служб исполнителя, земли копанием и древес саждением себе смирявшаго и всем образ послушания бывшаго; сего ныне нетленною славою венчает Христос Бог наш, имеяй велию милость.

*Дважды.*

Киими достойными благодареньми прославим иова, почаевскую похвалу и всея страны российския украшение; той бо молитвами своими небесный свет в пещеру низведе, той и по преставлении своем с небесе является и молитву возносит о напаствуемых людех. тамо во славою венчает его Христос Бог наш, имеяй велию милость.

Киими умиленными слезами сокрушим растленная сердца наша, зряще иова нетленное тело, еже по смерти аки живо сохраняется, но во время жития его аки мертво пребываше, постом и бдением изнуряемо; того убо подвигом подражати потщимся, да и нас во грядущем житии помилует Христос Бог наш, имеяй велию милость.

*Слава, глас г~:*

Твоим словесем, Господи, последовав иов преподобный, вся красная мира сего во уметы вменил есть, и о юности своей нерадив, из\ъмлада (с. 671) монашескому послушанию вдадеся: темже демонския козни победив, адамант крепок православнаго благочестия явился есть, всю же страну сию своими подвиги просвещает. того молитвами душы нашя пощади, и даруй нам помысл добрый еже прежде конца покаяния.

*И ныне, Богородичен:*
Како не дивимся:

*Вход, и чтения г~ [писаны в сей книзе на обороте листа ф~и]*

*На литии стихира храма и святаго две, глас и~:*

Приидите, вси словенстии собори, прославим общаго спасения рачителя и ереси безбоязненнаго обличителя, нищих питателя и грешников кроткаго вразумителя, павлову ревность о людех явившаго и дерзновение велие ко Господу стяжавшаго: той бо и по преставлении своем болящыя исцеляет и дерзновенная нашествия варвар отгоняет, нас же умиленными помыслы исполняет и молится присно о спасении душ наших.

*Слава, глас в~:*

Днесь ликует твоя лавра, преподобне отче иове, и вси людие твоя мощи лобызати подвизаются, демони твоея благодати трепещут, и ангели о твоем заступлении радуются. мы же непрестанно вопием: утверди твоими молитвами православных веру, житие наше исправи и спасение испроси душам нашым.

*И ныне:*

Все упование мое на тя возлагаю, Мати божия, сохрани мя под\ кровом твоим. (с. 672)

*На стиховне стихиры, глас е~:*

Радуйся, священная главо, иове, волынския страны украшение, тую бо зриши в православней вере утверждаему, тебе яко живу сущу молящуюся и заступления на демоны просящую: ейже буди заступник необоримый и о всем мире молитвенник.

*Стих:*
Честна пред\ Господем смерть преподобных его.

Радуйся, священная главо, преподобне иове, звездо от галицкия земли к востоку пришедшая и немощных душы ободрившая, во смирении своем дерзновению противу ереси люди российския наставившая и к небесному царствию приведшая: егоже и нас сподоби предстательством твоим, и о всем мире буди молитвенник.

*Стих:*
Блажен муж бояйся Господа, в заповедех его восхощет зело.

Радуйся, священная главо, над\ волынскою страною Господем вознесенная, ейже повинушася князи и людие: мы же, духовная твоя чада, сердцем сокрушенным к тебе припадающе, просим ко одолению страстей твоея помощи, в скорбех благодушия, и о смертном часе памяти непрестанныя, и о всем мире молитв твоих. иове преподобне.

*Слава, глас и~:*

Монахов множества наставника тя почитаем, отче наш иове: твоею бо стезею воистинну право (с. 673) ходити познахом. блажен еси Христу работав, и вражию обличил еси силу, ангелов собеседниче и преподобных сопричастниче и праведных: с нимиже молися Господеви, помиловатися душам нашым.

*И ныне, Богородичен:*
Безневестная Дево:

*Тропарь, глас д~:*
Многострадальнаго праотца долготерпение стяжав: *дважды [писан на малей вечерни]: и*
Богородице Дево: *единожды.*

*На утрени,*

*на*
Бог Господь, *тропарь преподобному, дважды.*

*Слава, и ныне: Богородичен.*

*По а~-й кафисме седален, глас д~:*

Званию господню последовав, родительский дом оставил еси, и от теснаго жития на теснейшее преходил еси, но сердце твое вся притекающыя к тебе не тесно вмещаше: темже духовная чада твоя умножишася и о Господе возвеселишася. егоже моли, отче наш иове, спастися верою чтущым святую память твою.

*Дважды.*

*Слава, и ныне, Богородичен:*

Обновила еси, чистая, божественным рождеством твоим истлевшее страстьми земнородных мертвенное существо: и воздвигла еси вся от смерти к жизни нетления. темже тя по долгу блажим вси, Дево препрославленная, якоже прорекла еси. (с. 674)

*По в~-й кафисме седален, глас е~:*

Пещернаго затворника и бденнаго молитвенника почтим преподобнаго иова, от младенства до старости себе смирявшаго и святую церковь прославльшаго, тати и злодеи к покаянию приведшаго и тепле молящася о душах наших.

*Дважды.*

*Слава, и ныне, Богородичен:*

ужасно чудо зачатия и несказанен образ рождества в тебе познася, приснодево чистая, ужасает мой ум и удивляет помышление: слава твоя, Богородице, всем простреся, во спасение душ наших.

*псалом избранный преподобному.*

*По полиелеи сдедален, глас и~:*

Пастырскую мудрость смиреномудрием стяжав, многим был еси учитель, монахом отец и скорбящым утешитель и молитвы Иисусовы неумолкаяй орган: темже мощей нетлением прослави тя мздовоздаятель Господь, егоже непрестанно моли, прегрешений оставление даровати чтущым любовию святую память твою.

*Дважды.*

*Слава, и ныне, Богородичен:*

Небесную дверь и кивот, всесвятую гору, светлый облак воспоим, неопалимую купину, словесный рай, евы воззвание, вселенныя всея великое сокровище, яко спасение в ней соделася миру, и оставление древних согрешений. сего ради вопием ей: молися сыну твоему, прегрешений оставление даровати благочестно покланяющымся всесвятому рождеству твоему. (с. 675)

*Степенна, а~-й антифон д~-го гласа.*

*Прокимен, глас д~:*
Честна пред\ Господем смерть преподобных его.

*Стих:*
Что воздам Господеви о всех, яже воздаде ми;

*Евангелие от матфеа, зачало м~г.*

*По н~-м псалме стихира, глас з~:*

Преподобне отче, во всю землю изыде вещание исправлений твоих: тем на небесех обрел еси мзду трудов твоих, демонския погубил еси полки, и ангельския достигл еси чины, ихже житию без\ порока поревновал еси. дерзновение имея ко Христу Богу, мир испроси душам нашым.

*Канон Богородице на з~: и преподобному на и~, по азбуце.*

*Канон преподобному и богоносному иову, почаевскому чудотворцу.*

*Глас и~.*

*Песнь а~.*

*Ирмос:*
Посеченный несекомаго пресече, и виде солнце землю, юже не виде: лютаго врага вода потопи, и непроходимое пройде Исраиль. песнь же воспевашеся: Господеви поим, славно бо прославися.

Ангела земнаго и небеснаго человека, иова преподобнаго, волынскую похвалу, достойно воспети помози ми, слове божий, презирая моя прегрешения и подавая слово устом моим.

Был еси, преподобне, воистинну миру светильник пресветел, всем путь спасения показуяй: темже и мне буди помощник во еже прославити житие твое и умиление стяжати. (с. 676)

В дому родителей твоих первее познал еси Господа, иове славне, и отрок сый, разум совершен показал еси, егда монашеское житие изволил еси, вся же житейская преобидев, единаго Бога возлюбил еси.

Горе очи твои и душу вознося, во обители угорництей братию в богоугоднем житии скоро превозшел еси, хуждша всех себе помышляя и тем лучший Иисусу являяся, старцем же и юным образ быв прелюбезнейший.

Добре тя на диаволы воинствовавша помышляя, преподобне, своея стыждуся лености, и множества грехов моих ужасаюся: но твоими, святе, молитвами даруй ми желание благое, во еже прочее время жития моего в покаянии скончати.

*Богородичен:*

Яко божия Мати дерзновение имущи к рождшемуся из\ тебе, единородному слову, и отцу собезначальному, и соестественному духу, молящи не престай от бед спасти, всенепорочная, тя Богородицу славящыя.

*Катавасиа по уставу.*

*Песнь г~.*

*Ирмос:*
утвердися сердце мое во Господе, вознесеся рог мой в Бозе моем, разширишася на враги моя уста моя, возвеселихся о спасении твоем.

Есть во мне, отче преподобне, добраго исправления желание, но искушения лености побеждати не (с. 677) навыкох, увы мне. обаче на помощь твою надеяся, уныния помыслы отгоняю, на твоя же взираю славныя подвиги.

Железо наречеся род твой, иове преподобне, крепость души твоея пред\ъуказуя: в пещере же каменне заключився, яко злато сокровено, освятил еси место подвиг твоих, и гору почаевскую яко стену медяну противу врагов православия явил еси.

Зело углубишася помышления твоя, яже о небеснем царствии, егда, еще отрок сый, ангельский образ восприял еси: темже и священник быв Богу верен, даже ныне моления о людех возносиши, иове преподобне.

Земля галицкая юностию твоею славится, и дубенская обитель мужеския подвиги твоя благовествует, обитель же почаевская старостию твоею хвалится и блаженною кончиною веселится, вся же вселенная о чудесех твоих радуется и ликовствует.

Иже подаеши благая всем молящымся тебе, и мене припадающа не отрини, святче, но покаяние мое зря, даждь ми жития исправление, ревность же вдохни, еже подражати твоим боголюбивым деянием.

*Богородичен:*

умерщвленный мой ум, животным действом из\ тебе явльшимся миру, воздвигни, чистая, и к (с. 678) жизни настави, яже смерти двери разоршая едина рождеством твоим.

*Седален, глас и~:*

Днесь исполняется радости обитель почаевская, твое боголюбивое житие прославляющи: днесь Христоименитии людие ревностию спасения просвещаются, зряще нетлением прославленныя мощи твоя, преподобне: днесь греховныя отгоняются страсти, и помыслы покаяния душы нашя об\ъемлют, в нихже утверди всех, преславне, верно почитающих память твою.

*Слава, и ныне, Богородичен:*

Яко всенепорочная невеста творца, яко неискусомужная Мати избавителя, приятелище яко сущи утешителя, всепетая, беззакония мя суща скверное обителище, и демонов игралище в разуме бывша, потщися от тех злодейства мя избавити, и светлое жилище добродетелей соверши, светоносная нетленная: отжени облак страстей, и вышняго причастия сподоби, и света невечерняго, молитвами твоими.

*Песнь д~.*

*Ирмос:*
Пророк аввакум умныма очима провиде, Господи, пришествие твое, тем и вопияше: от юга приидет Бог. слава силе твоей, слава снизхождению твоему.

Иове преподобне, о всех молитвенник буди теплый, твоему заступлению верующих, свое же окаявающих (с. 679) житие и на божие милосердие уповающих, аще и прельщеньми жития сего влающихся.

Кто от человек не подивится долготерпеливому житию твоему, отче; кто ли не прославит твоея о православии ревности; ты бо, яко адамант крепок, еретиком противостал еси, и истинныя веры проповедание, словесы же и писаньми всем преподал еси.

Льва рыкающа и ищуща поглотити душ спасаемых молитвою твоею победил еси, отче, но и тому служащыя люди в покаяние приводил еси, тати милосердием твоим постыждая и вразумляя, грабители же обличеньми устрашая и вся научая спасительному покаянию.

Мрак души моея, отче, предстательством твоим разсей, и светом заповедей господних просвети мое окаянное сердце, да и аз твоим учеником последуя, тех части лишен не пребуду, твою восхваляя святую память.

*Богородичен:*

Бога из\ тебе воплощеннаго моли, непреложно, еже бе, пребывша, и естественно равна отцу, и духу сопрестольна, прощение прегрешений и душ спасение поющым тя верою даровати.

*Песнь е~.*

*Ирмос:*
Мрак души моея разжени, светодавче Христе Боже, началородную тьму изгнав бездны, и даруй ми свет повелений твоих, слове, да утренюя славлю тя. (с. 680)

Наш еси воистинну предстатель и чудотворец пресветлый, взываше дионисий, обретый мощи твоя тлению непричастны. мы же, сия лобызающе, вопием: наших скверн не возгнушайся, угодниче божий, но твоими молитвами сия очисти.

Оправданием божиим от юности, отче, научаемь, суеты житейския уклонитися крепко возжелал еси, безмолвие же возлюбил еси: обаче велению Христову не противляяся, притекающыя к тебе правому исповеданию и евангельскому житию научал еси.

Предстатель явился еси и по преставлении твоем страждущым и скорбящым человеком: тако бо тя видеша людие из\ гроба твоего исходяща и со ангелы посреде церкве молящася! о чудо преславное воистинну! о радость верным и утверждение!

Рачитель быв небеснаго царствия, о своем тамо вхождении извествуешися, и кроме болезни и страха пресельник являешися лучшия жизни, братии же твоея учитель и упование.

Сопутник житию моему буди, отче иове, молитвою твоею ограждай многомятежную мою душу, и введи ю в небесное царство, твоими умиленную подвиги, Христу же покаянныя приносящую слезы.

*Богородичен:*

Тя стену имуще и предстательством твоим соблюдаеми, твоею божественною славою хвалящеся, (с. 681) тя блажим: ты бо, всечистая, душам нашым источаеши веселие и радование.

*Песнь з~.*

*Ирмос:*
Иону в ките, Господи, единаго вселил еси, мене же связана мрежами вражиими, яко от тли онаго, спаси.

Твердое упование на предстательство твое возлагаю, преподобне, и верою молюся: даждь ми страстей лютых одоление, смерти же непрестанную память и блаженства желание грядущаго века.

утверждается тобою, преподобне, святая церковь, ересь же всякая посрамляется, обличение имущи твоя многоцелебныя мощи, и жития твоего столетняго труды, и болезни, и слезы, и пост, и плоти от костей отпадение.

Фараона мысленнаго побеждаше иов преподобный, послушанию всегда прилежя и обуреваемым на помощь приходити не отрицаяся: и тако три обители учением своим просветив и подвиги многими прославив, веселяше Cпаса всех, человеколюбца.

Христову смирению подражаше иов, егда начальство, яко служение всем, прият, и игумен сый, в тяжких службах подвизашеся, братии же бяше образ кротости и трудолюбия правило и о молитве присное напоминание.

*От*
скверных избави мя страстей твоими молитвами, тех одоление мне подавая божественныя (с. 682) помощи присным призыванием, и на себе ненадеянием, и брата моего неосуждением.

*Богородичен:*

Вознесла еси всеистинно падшееся человеческое существо, во зраце божественнем, и отца в равенстве, видимаго сына неизменнаго, Богомати, без\ семене во чреве поносивши.

*Кондак, глас д~.*

*Подобен:*
Явился еси днесь вселенней:

Явился еси истинныя веры столп, евангельских же заповедей ревнитель, гордыни обличение, смиренным же предстатель и научение: темже и ублажающым тя грехов отпущение испроси, и обитель твою невредиму сохрани, иове отче наш, многострадальному подобный.

*Икос:*

Отверзи уста твоя, пещеро каменная, и рцы нам, колькраты токи слез иовлих омочилася еси. како того воздыхания твоих стен не расторгоша, како свет божественный тебе не сожже, како ангели бденным подвигом иовлим дивишася, теми бо освятися земля галицкая и волынская; мы же сия вся помышляюще, слезами умиления очи наши исполняем: есть бо преподобный иов угодник дивный, многострадальному подобный.

*Песнь з~.*

*Ирмос:*
На поли деире иногда мучитель пещь постави на мучение богоносных, в нейже трие отроцы песнословяху единаго (с. 683) Бога, троично воспеваху, глаголюще: отцев Боже, благословен еси.

Люди православныя, тя блажащыя, преподобне иове, укрепи на враги, и о церкви мирная глаголи в сердце их: всем единомыслие испроси у Бога, и друг ко другу любовь, и о православии ревность.

Чашу жития твоего пити, Господи, не могу аз окаянный, боязнию скорбей обуреваемь и страстей сплетаемь тернием. обаче молюся: иова, твоего угодника, молитвами помилуй мя, и помози ми греховную отрясти леность.

Широкий путь, погибель души предносящий, возненавидев, иове преподобне, в тесней пещере заключился еси, и теснаго пути жизни в начальстве твоем не уклонился еси, день и нощь в молитве и трудех пребывая и научение здравое всем приходящым к тебе подавая.

Щедр был еси нищым, кающымся же милостив, и научения требующым учитель кроток, божественныя же мудрости любитель, и евангельских заповедей проповедник, книг же божественных издатель, и ереси безбоязненный обличитель.

*Богородичен:*

Марию пречистую и всесвятую восхвалим: тою бо благодать нам источается паче ума даров, яко от потока божественныя благости: юже благочестивым помыслом ныне ублажаем. (с. 684)

*Песнь и~.*

*Ирмос:*
Покрываяй водами превыспренная своя, полагаяй морю предел песок, и содержай вся, тя поет солнце, тя славит луна, тебе приносит песнь вся тварь, яко содетелю всех во веки.

Едущым и идущым во обитель твою безчисленным людем, ко твоим же мощем припадающым, буди дарований духовных податель, телесных же болезней целитель и пред\ спасом теплый о всех предстатель, иове, земли волынския славо и украшение.

Юноша телом, но старец умом в начале монашескаго жития твоего был еси, отче: состаревся же плотию, юношескую бодрость в трудех являл еси, земли копанием и древес насаждением образ всем смиреномудрия подавая.

Явление твое со ангелы вкупе смиренную деву ужасаше, здравие же ученику твоему подаваше, и вся люди на славословие Богови воздвизаше, истинную же утверждаше в них веру, и еретическая отреваше нападения.

Фимиамом молитв твоих и мене облагоухай, иове преславне, моих грехов злосмрадие тем отгоняя и упование на Господа вселяя в мою смрадную душу, да. благодатию божиею очищаемь, воспою твое, преблаженне, крепкое заступление. (с. 685)

*Богородичен:*

Богородительнице всечистая, души моея язвы и греховныя струпы очисти, источником омывающи сущим из\ ребр сына твоего, и потекшими из\ тех очищающи струями: к тебе прибегаю, и тя призываю богоблагодатную.

*Песнь ф~.*

*Ирмос:*
Благословен Господь Бог Исраилев, воздвигнувый рог спасения нам в дому Давидове, отрока своего: в нихже посети нас восток с высоты, и направил ны есть на путь мира.

Вссопом благодати божия окропи сердца наша, иове преподобне, твоим святым мощем покланяющихся, да твоея ревности о вере причастившеся, ко исполнению заповедей Христовых добре потщимся.

псаломски взывати к Богу на земли не преставал еси, и девства твоего сосуд соблюл еси: темже на небеси райския воспеваеши ныне песни со ангелы и всеми святыми, люди же на земли трудящыяся от вышних назираеши.

О колика жития твоего нетленная красота, о колика по смерти твоей чудеса и исцеления! се бо земная оставив, воистинну сторицею небесная блага еще в житии, паче же во грядущем, по глаголу Христову стяжал еси.

О колико грехов наших множество! но сия превосходит твоих молитв крепость, ихже не лиши нас, отче преподобне иове, друже Христов и святых всех сопричастниче, церковный столпе и о душах человеческих предстателю теплейший. (с. 686)

*Богородичен:*

Зачала еси, Дево, без\ семене, всяческая создавшаго слово божие, кроме хотений плотских: и без\ истления родила еси, без\ болезней матерних. тем тя Богородицу, и языком и сердцем исповедающе, величаем.

*Светилен.*

*Подобен:*
Свете неизменный:

Иов преподобный днесь да восхвалится, яко Христов воин и о людех молитвенник, веры проповедник, ереси обличитель и церкве украшение.

*Дважды.*

*Слава, и ныне:*

Тя песньми немолчными ублажаем, Дево, яко от Троицы единаго родила еси, Богородице, и носила еси на божественных об\ъятиих пресущественное слово, невращно и неизменно.

*На хвалитех стихиры на д~, глас д~:*

Просияша подвизи твои во стране галицтей, отче иове: темже православия ревнители в землю волынскую тебе глашают, и обитель дубенская твоим преподобным житием украшается: но того совершение почаевская лавра приемлет, вся же страна сия ученьми твоими просвещается.

*Дважды.*

Братолюбивое твое сердце, преподобне, монахов множества на гору почаевскую привлече, ихже спасения был еси ревнитель: темже и мы апостольский глагол ведуще, яко никогдаже престает духовная любы, (с. 687) твоему чудесному попечению душы нашя вверяем, яже приведи ко Иисусу человеколюбцу.

Не смеяше тление коснутися мертваго телесе твоего, преподобне, еже чрез\ все житие умерщвлял еси: душа же твоя, живущи со ангелы, вся притекающыя к тебе в свою любовь приемлет. темже и нашя душы приведи ко Иисусу человеколюбцу.

*Слава, глас и~:*

Не довлеют словеса наша к восхвалению подвиг твоих, преподобне иове: кто бо изочтет твоих добродетелей полноту, кто уразумеет безмолвное твое к Богу собеседование; но не отрини твоя певцы и духовная чада, твоего заступления просящыя и о твоем святем житии умиляющыяся и во твоей памяти веселящыяся.

*И ныне:*
Владычце, приими:

*Славословие великое. Ектении, и отпуст.*

*На литургии служба вся преподобническая.*

*Ведомо буди, яко память преподобнаго иова совершается в день блаженныя кончины его, октовриа в к~и-й день, и в день обретения святых мощей его, августа в к~и-й день, егда во святей почаевстей лавре святыя мощи его износятся в великую церковь. Аще убо память преподобнаго случится в неделю, совершаем всю службу его по г~-й главе типикона: аще же в субботу, по е~и-й от зри неизменно. Третицею же творим память преподобнаго иова маиа в з~-й день. В сей день*
(с. 688) *на повечерии поем службу святаго иова многострадальнаго, прочее же совокупляем службу преподобнаго с триодию, якоже во главе иоанна богослова указася, еже зри месяца тогожде во и~-й день.*

