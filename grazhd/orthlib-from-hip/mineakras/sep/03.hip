<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 49)

*Месяца тогоже в г~-й день.*

*Святаго священномученика анфима, епископа никомидийскаго:*

*И преподобнаго отца нашего феоктиста, спостника великаго евфимиа.*

*На*
Господи, воззвах: *стихиры на з~, глас а~ Подобен:*
Прехвальнии мученицы:

Богомудре блаженне, * очервленми своея крове * священную твою * и божественную одежду уяснил еси: * от силы бо благочестно в силу, * и от славы в славу прешел еси. * и ныне молися, * даровати душам нашым * мир и велию милость.

Жертву первее * Богу принося безкровную, * яко священник законнейший, * яко всеплодие и приятну жертву * тебе самаго кровию, * яко мученик истиннейший * послежде Христу принесл еси, * богоглаголиве всечестне, * егоже моли о поющих тя.

Мучеников воинства * Христу, отче, привел еси * учении твоими, анфиме, * и наказании, учя и наказуя, * и яве образ, богомудре, * тебе самаго предлагая. * с нимиже молися, даровати душам нашым * мир и велию милость. (с. 50)

*Ины стихиры, преподобнаго, глас и~ подобен тойже:*

отче феоктисте, * твоя светлая память * монахов соборы веселит, добротами твоего жития, и чудес благодатьми, * и дарований светлостьми. * Христа моли, даровати душам нашым * мир и велию милость.

отче феоктисте, * твоего терпеливаго воздержания * демони ужасошася, * и упразднишася твоими * непрестанными молитвами всехвальне: * Христа бо поспешствующа стяжал еси. * егоже ныне моли, даровати душам нашым * мир и велию милость.

отче феоктисте, * божие здание был еси, еже по образу бо сохранив, * истинствуя житием, и честнаго твоего образа, звание показал еси всечудне. * Христа моли, даровати душам нашым * мир и велию милость.

*Слава, глас з~, самогласен:*

Священник законнейший, даже до кончины твоея был еси, блаженне анфиме: священнодействуя бо божественная и неизглаголанная таинства, кровь излиял еси за Христа Бога, и жертву благоприятну себе привел еси. тем дерзновение имея к нему, прилежно молися о верою и любовию совершающих твою пречестную память, и почитающым сию, избавитися напастей, и всяких бед и обстояний.

*И ныне, Богородичен, или крестобогородичен: Подобен:*
Тридневен:

Предстоящи древу иногда во время распятия Дева, и с девствеником учеником плачущи, вопияше: увы мне, како страждеши, всех Христе сый безстрастие;

*На стиховне, октоиха. Слава, преподобнаго, глас з~:*

Преподобне отче, во всю землю изыде вещание исправлений твоих: темже на небесех обрел еси мзду трудов (с. 51) твоих. демонская разорил еси полчища, и ангельския достигл еси чины, ихже житию непорочно поревновал еси. дерзновение имея к Христу Богу, мир испроси душам нашым.

*И ныне, Богородичен, или крестобогородичен.*

*Подобен:*
Тридневен:

Видящи тя распинаема, Христе, тебе рождшая, вопияше: что странное еже вижду таинство, сыне мой; како на древе умираеши плотию повешен, жизни подателю;

*Тропарь, глас д~:*

И нравом причастник, и престолом наместник апостолом быв, деяние обрел еси, богодохновенне, в видения восход: сего ради слово истины исправляя, и веры ради пострадал еси даже до крове, священномучениче анфиме, моли Христа Бога, спастися душам нашым.

*Слава, преподобнаго, глас и~:*

Слез твоих теченьми пустыни безплодное возделал еси, и иже из глубины воздыханьми, во сто трудов уплодоносил еси, и был еси светильник вселенней, сияя чудесы, феоктисте отче наш: моли Христа Бога спастися душам нашым.

*И ныне, Богородичен, или крестобогородичен.*

*На утрени канон октоиха един: и святых два.*

*Канон священномученика, егоже краегранесие:*
Цвет тя пою пастырей и мучеников.

*Глас и~. Песнь а~. Ирмос:*

Поим Господеви, проведшему люди своя сквозе чермное море, яко един славно прославися.

Двоплетен благочестия архиерейства и страдания прием венец, от Христа ублажаешися преславне. (с. 52)

Тебе первопастырю, священнодейственник твой яко незлобиво и чисто агня, беззаконных руками приведеся.

Разорил еси, иерарше, еретиков твержы, благочестивым дерзновением, проповедав Троицу несозданную.

*Богородичен:*

Пречистая Богородице, яже воплощенное, присносущное и пребожественное слово, паче естества рождши, поем тя.

*Ин канон преподобнаго, глас тойже, егоже краегранесие:*
Твоя подвиги, о феоктисте, сказую. *Феофаново.*

*Песнь а~. Ирмос:*

Посеченный несекомаго пресече, и виде солнце землю, юже не виде: лютаго врага вода потопи, и непроходимое пройде Исраиль. песнь же воспевашеся: Господеви поим, славно бо прославися.

Безстрастия желанием сречемь, плоти взыграния, отче, увядил еси, феоктисте мудре, богом помогаемь. и ныне нам света мысленнаго исполнитися, помолися, Господу поющым: славно бо прославися.

Прилепився тебе великий евфимий божественною, отче, любовию, и спребывая, феоктисте, крепко, стезю воздержания пройде, детельне истинно, и тебе совзываше: Господу поим, славно бо прославися.

Подтеснил еси тело, преблаженне, и страсти плотския, отче, поработив феоктисте, яко приял еси светлость благодати, и сею просветився, божественне взывал еси: Господу поим, славно бо прославися.

*Богородичен:*

Тя спасения надежду имуще, Дево Мати божия, слово яко рождшую, богоразумно, премудрии, в воздержании просияша, евфимий любезный всем, и божественный феоктист, Господу зовуще: славно бо прославися. (с. 53)

*Песнь г~. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Явился еси священномученик, священнодействуя первее, преподобне, избавителю: потом же яко жертву себе самаго священнодействовал еси.

Был еси не наемник, но вернейший пастырь, преподобне, твою кровь проливая, боголюбезне, за стадо твое.

Изрядне упасл еси Владыки твоего стадо, архиерее, тем на месте злачне вселился еси.

*Богородичен:*

Даждь нам помощь мольбами твоими, пречистая, прилоги отревающи лютых обстояний.

*Ин. Ирмос:*

Ты еси утверждение притекающих к тебе Господи, ты еси свет омраченных, и поет тя дух мой.

Плоть убо умертвил еси твою воздержанием, преподобне, душу же божественных благодатей дарованьми просветил еси.

Все убо желание ко владыце твоему обратил еси, яростию же на демоны, богоносе, вооружился еси.

*Богородичен:*

Пения воспевающе, богонаученнии, владычце, тя постницы, яко Бога рождшую, Богородицу прославиша.

*Седален анфима, глас а~. Подобен:*
Лик ангельский:

Кровь твоя, мудре, тайно вопияше от земли к Богу, яко авелева, богомудре: яве бо проповедал еси Троице несозданную. темже, анфиме, пастырски просияв, отгнал еси ересей звери, яко хранитель веры.

*Слава, преподобнаго, глас д~. Подобен:*
Явился еси днесь:

оц~ев начальник нареклся еси, и миру был еси (с. 54) пресветлое светило, преподобне отче феоктисте, тем непрестанно чтим память твою.

*И ныне, Богородичен:*

Пречистыя руки твоя Дево Мати, простерши, покрый уповающыя на тя, и сыну твоему зовущыя: всем подаждь, Христе, милости твоя.

*Крестобогородичен:*

На древе видящи воздвижена сына твоего, пречистая, утробою матернею растерзаема, жалостно вопияла еси: увы мне, како зашел еси, свете мой безлетный;

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Волков соборища, агнцы творя словом, блаженне, умертвился еси телом, дух же предал еси Господу.

Яко благовонная и всечестная, всецарю, приятна жертва твоя, и приносящаго в богомудрии и приношаемаго пребеззаконными руками.

Помазался еси убо, преподобне, священническою мастию первее: совершился же еси второе страдальческою твоею, отче, кровию.

*Богородичен:*

Очищение нам даруй неведений, яко безгрешен, и умири мир твой, Боже, молитвами рождшия тя.

*Ин. Ирмос:*

Всел еси на кони, апостолы твоя, Господи, и приял еси рукама твоима узды их, и спасение бысть еждение твое верно поющым: слава силе твоей, Господи.

Премудрости первыя ты рачитель явился еси, премудре: житие бо непорочно пожил еси, очищен изрядне душею и мыслию, согласно взывая: слава силе твоей, Господи.

Очистив ум твой от страстныя молвы, славне, и (с. 55) чувства мудре управив, к немутней тишине, отче, устремился еси, усердно воспевая: слава силе твоей, Господи.

Земныя печали воздержательно оттряс, небесныя надежды стяжа, твой угодник, Владыко, божественный феоктист, со евфимием, поя: слава силе твоей, Господи.

*Богородичен:*

Яко явился еси в мире от Девы яко человек, даровал еси победу преподобным твоим: твоим бо крестом демоны сии прогнаша, верою зовуще: слава силе твоей, Господи.

*Песнь е~. Ирмос:*

утренююще, вопием ти, Господи, спаси ны: ты бо еси Бог наш, разве тебе иного не вемы.

Безкровну жертву принесл еси Господу, самаго же себе кровию плодопринесл еси, анфиме.

Дух тя божественный просвети, иерарше: тем преславную торжествуем память твою.

Божественный убо твой язык искапа спасение, ток же крове твоея, духовное радоваше.

*Богородичен:*

утиши непостоянную бурю страстей моих, Бога рождшая кормчию и Господа.

*Ин. Ирмос:*

Просвети нас повелении твоими Господи, и мышцею твоею высокою, твой мир подаждь нам, человеколюбче.

умертви наша мудрования, человеколюбче, и плотская взыграния, благоприятными преподобнаго твоего молитвами.

Свыше нас назираеши, всеблаженне, и управляеши житие наше совершающих любовию, мудре, память твою.

*Богородичен:*

Сообитательная двоица, преизрядная и богозванная, (с. 56) воплощеннаго из Девы чистыя, Бога проповедует неизреченно нам возсиявшаго.

*Песнь з~. Ирмос:*

Ризу мне подаждь светлу, одеяйся светом яко ризою, многомилостиве Христе Боже наш.

Крестил еси водою люди и святым духом, якоже крестился еси: крестился же еси и твоею, отче, кровию.

Яко розга лозы жизненныя, избран и честен, множайший израстил еси владыце твоему плод, всеблаженне.

Не престай моления творя ко Христу, блаженне, о стаде твоем, и кровь предложив молебную.

*Богородичен:*

Храм тя божий и кивот, и чертог одушевлен, и дверь небесную, Богородице, вернии возвещаем.

*Ин. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Яко солнце сущым на земли возсиял еси, светом благочестия просвещая, и добродетелей разсевая сияние, и целомудрия уча светлости, феоктисте, твоими молитвами и ныне вселенную умири.

Богомудрым помыслом ублажився, яже на земли преобидел еси вся, и небесное, преблаженне отче, наследие, всемудре предразсудил еси, феоктисте, и ныне яве на небесех живеши радуяся.

*Богородичен:*

Привлекостеся добротою любве Христовы, благолепныя и божественныя, плотию явльшагося в мире, от святыя чистыя Богоматере, и явистеся монахов известнаго жития прописания. (с. 57)

*Кондак, глас д~. Подобен:*
Вознесыйся:

Во священницех благочестно пожив, и мучения путь скончав, идольская угасил еси служения, поборник быв твоему стаду, богомудре: темже тя и почитаем ныне тайно, вопиющи: от бед избави нас твоими молитвами, приснопамятне анфиме.

*Икос:*

Подав мне знание божественное, мрак неведения от моего сердца отжени молитвами твоими, яко да пою твою верно святую память, в нейже ангельстии лицы с мученическими днесь веселятся божественне, и человецы песньми похвальными твою главу якоже цветы сплетше венчают достойно, просяще, от тебе прияти согрешений оставление, и злых жития решение: врагов же видимых избавитися и невидимых, твоими молитвами отче наш анфиме.

*Песнь з~. Ирмос:*

*От*
иудеи дошедше, отроцы в вавилоне иногда, верою троическою пламень пещный попраша, поюще: отцев Боже, благословен еси.

Яко добрая, и яко тучная жертва твоя явися, преблаженне анфиме: самому бо владыце кровию принеслся еси, приносяй безкровная, отцев вопия, Боже, благословен еси.

Пасыйся и упас, отобоюду, отче, богатство собрал еси, и сие снабдев, соблюл еси печатию страдания, поя Христу: отцев наших Боже, благословен еси.

В верных церкви триипостасное естество богословил еси, и пред сею, богоносе, неправедных судом убиваемь, пел еси: отцев наших Боже, благословен еси.

*Богородичен:*

*От*
девственнаго чрева воплощся явился еси на спасение (с. 58) наше. темже твою матерь ведуще Богородицу, благодарно взываем: отцев наших Боже, благословен еси.

*Ин. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Всем желанием прилепився воздержанием твердым твоему владыце, того ныне питаешися сиянии, зовый: благословен еси Господи Боже во веки.

Плод божествен владыце принесл еси житие твое, треблаженне, и жертву приятну и непорочну, зовый: благословен еси Господи Боже во веки.

Конец болезней обрел еси, отче, наслаждение еже в раи, от теснаго бо пути, достигл еси к пространству царствия, всемудре, благословя Христа во веки.

*Богородичен:*

Се Дева божественное отроча породи, егоже ныне богоноснии познавше Бога и Господа, вопияху: благословен еси Господи Боже во веки.

*Песнь и~. Ирмос:*

Царя небеснаго, егоже поют вои ангельстии, хвалите и превозносите во вся веки.

Священномученика благославнаго в памяти, вернии, веселитеся вопиюще: тя превозносим Христе во веки.

Иерарха мученическим зряще благолепно украшена венцем, Господа поем, и превозносим во веки.

Троицы угодника, и кровь тоя ради излиявшаго почтим, Господа поюще, и превозносяще во вся веки.

*Богородичен:*

Свещательну тя и златозарну, вселивыйся в тя свет неприступный, Дево, показа свещу, во вся веки. (с. 59)

*Ин. Ирмос:*

Седмерицею пещь халдейский мучитель, богочестивым неистовно разжже, силою же лучшею, спасены сия видев, творцу и избавителю вопияше: отроцы, благословите, священницы воспойте, людие, превозносите во вся веки.

С похвалами бывает, богоносе, память твоя. правды бо явился еси питатель, мужества, мудрости, и целомудрия, отче мудре, содетелю и избавителю взывая: дети, благословите, священницы, воспойте, людие, превозносите во вся веки.

Богоноснаго вси благохваленьми почтим, яко исполнена яве благодати, и божественными сияньми просвещена изрядне, содетелю и избавителю вопиюща: дети, благословите, священницы, воспойте, людие, превозносите во вся веки.

Во гробе тело твое святитель погребе, и благодушия светлый тезоименит: душу же ангели на небеса принесоша, содетелю радостно песнопоюще: дети, благословите, священницы, воспойте, людие, превозносите во вся веки.

*Богородичен:*

Любомудрствовати вожделевше, мудрости желанием впостасныя, постницы богомудрии, миру всенепорочная явльшияся, отроковице из тебе, и боголепно добродетели насадившияся. юже дети благословят, священницы поют, людие превозносят во вся веки.

*Песнь ф~. Ирмос:*

Проявленное на горе законоположнику во огни и купине рождество приснодевы, в наше верных спасение, песньми немолчными величаем.

Ты убо овцам пастырь верен показался еси, пастырю же овча привелся еси на жертву, и сугубу приял еси славу. тем тя чествующе ублажаем. (с. 60)

Ты начертания воздержанием, преблаженне, благочестия шары себе вообразив, истинно по божию образу, душу твою показал еси, блаженне.

Твоя предания, отче, невредна соблюдающе, и страдание чествующе, благочестно Троицу во едином божества естестве песньми непрестанно блажим.

*Богородичен:*

Противляющихся, Христе, твоей церкви, мышцы сокруши Богородицы ради, и верныя люди твоя утверди, да тя непрестанно величаем.

*Ин. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Струями твоих слез очистився, ныне света наслаждаешися, феоктисте, трисияннаго. тому предстоя яве, и отонудными изряднейше просвещен лучами, свыше назираеши нас, твою память совершающих, всеблаженне.

Любовию и надеждею вооружився, и верно огражден, разорил еси хитрости и коварства вражия, и победитель быв, ныне венценосец живеши, с божественными лики ангел и праведных, окрест престола всецаря.

Целомудренно и праведно и благочестиво на земли с человеки поживше, на небесех сияете, богомудрии постницы, со безплотных чинми, зарею питающеся богоначальною: от неяже и подвигов праведно венцы, яко победоносцы приясте.

*Богородичен:*

Божественная и богомудрая и священная двоице отцев пресветлая, вашими мольбами, миру мир от Бога низпослатися просите, и церквам истинно единоумие и веру, молитвами благоприятными Богородицы, преблаженнии. (с. 61)

*Светилен. Подобен:*
учеником:

Лик приведи днесь летный весь никомидийский радуяся, граде, добраго пастыря твоего, и взыграй, назирателя имеяй соблюдающа тя, вреда враг вышша.

*Слава, и ныне, Богородичен:*

Со апостолы моли, Богородице, твоего сына и Господа, помиловатися всем поющым тя и славящым, и во иконах тя чествующым, и покланяющымся достойно, и любовию облобызающым.

*На стиховне октоиха. Слава, глас д~. Самогласен. Ефрема карийскаго:*

Никомидийскому великограду, всяк град и страна спразднует днесь, в память честнаго его гражданина. ибо концы земнии плещут, веселящеся нынешним торжеством священномученика: сему и мы песньми яко цветы, венцы сплетше возопиим: радуйся пастырю добрый, иже душу положивый за овцы, жертва и жрец, иерей и овча: тебе молимся, с пострадавшими с тобою, Христа, анфиме, моли, стадо твое сие от иноплеменных волков избавити, и небесныя ограды с тобою сподобитися.

*И ныне, Богородичен, или крестобогородичен: Подобен:*
Яко добля:

Распинаема Христа человеколюбца видящи пречистая, * и ребра ископаваема копием, * плачущи вопияше: * что сие сыне мой; что тебе безблагодатии людие воздаша, * за яже сотворил еси добрая им; * и тщишися безчадствовати мя вселюбезнейший. * удивляюся, благоутробне, * твоему вольному распятию.

*На литургии: Блаженна октоиха, на д~. И анфима песнь г~, на д~. Прокимен, глас з~:*
Честна пред Господем смерть преподобных (с. 62) его. *Стих:*
Что воздам Господеви о всех, яже воздаде ми; *Апостол, ко евреем, зачало тл~д. Аллилуиа, глас в~:*
Священницы твои облекутся в правду: *Стих:*
Блажен муж бояйся Господа: *Евангелие иоанна, зачало л~з. Причастен:*
В память вечную:

