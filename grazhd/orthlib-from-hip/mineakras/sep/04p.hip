<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 606)

*ПРИЛОЖЕНИЕ*

*Месяца тогоже в д~-й день.*

*Служба пресвятей владычце нашей Богородице, в честь и память явления чудотворныя иконы ея, неопалимыя купины.*

*На вечерни, на*
Господи воззвах, стихиры на и~. Глас в~.

*Подобен:*
Егда от древа:

Приидите вернии с любовию к горе святей, и тамо узрим видение божественное, егоже великий во пророцех моисей боговидец, нам таинственно возвещает, како купина горяше огнем, и неопалима бысть, сим проявляя образно велию и непостижимую тайну, безсеменнаго рождества твоего, Богородице: яко огнь божества неопалимо в ложеснах твоих вместила еси, и по рождестве ключи девства невредимо сохранила еси. темже ублажаем тя вси роди, яко рождшую Cпаса и избавителя душ наших.

Пребываеши в рождестве и по рождестве Дева, огнем неопалимыя купины древле прообразованная моисеови, богородительнице, и созываеши верных соборы, иконы твоея честное явление благохвалити в песнех духовных: яко в ней залог благоволения твоего, роду Христианскому даровала еси, в покров и защиту от огненнаго запаления и (с. 607) молниеноснаго грома. се бо и на иконе зряще тя, в подобии неопалимыя купины из\ъображенную, дары благости твоея от нея неоскудно приемлем, и тя ублажаем по долгу, яко рождшую Cпаса и избавителя душ наших.

Пламень страстей наших угашаеши молитвою твоею, Богородице Дево, предстательствуя за нас непрестанно у престола сына твоего и Бога нашего: яко воистинну велие дерзновение имаши к нему, и ничтоже невозможно есть ходатайству твоему. ибо самой иконе твоей дарова он силу божественную, совершати многая и предивная чудеса, сими уверяя нас, яко никтоже прибегаяй к покрову заступления твоего, посрамлен отидет. сего ради поем молитв твоих силу, и ублажаем тя, надеждо Христиан, рождшую Cпаса и избавителя душ наших.

Подаждь помощь твою державную нам, Богородице, егда грех ради наших, огненнаго запаления наказание на нас приидет внезапно, или громы и молнии с небесе нас устрашают: тогда иконою твоею святою нас защити и избави, и явися утолительница гнева божия, на нас праведно подвиженнаго. много бо может матерняя молитва ко творцу, и всесильно ходатайство твое пред лицем всевышняго: егоже умоляти не престай за род Христианский, иже в песнех немолчных ублажает тя, рождшую Cпаса и избавителя душ наших. (с. 608)

*Слава, и ныне. Глас тойже:*

Прейде сень законная, благодати пришедши: якоже бо купина не сгараше опаляема, тако Дева родила еси, и Дева пребыла еси. вместо столпа огненнаго, праведное возсия солнце, вместо моисеа Христос, спасение душ наших.

*Вход. Прокимен дне. Чтения три.*

*Бытия чтение.*

[Глава к~и] Изыде иаков от студенца клятвеннаго, и иде в харрань. И обрете место, и спа тамо, зайде бо солнце: и взят от камения места того, и положи возглавие себе, и спа на месте оном. И сон виде: и се лествица утверждена на земли, еяже глава досязаше до небес, и ангели божии восхождаху и низхождаху по ней. Господь же утверждашеся на ней, и рече: Аз Бог авраама отца твоего, и Бог исаака, не бойся: земля, идеже ты спиши на ней, тебе дам ю, и семени твоему. И будет семя твое, яко песок земный, и распространится на море, и ливу, и север, и на востоки: и возблагословятся о тебе вся колена земная, и о семени твоем. И се аз есмь с тобою, сохраняяй тя на всяком пути, аможе аще пойдеши, и возвращу тя в землю сию: яко не имам тебе оставити, дондеже сотворити ми вся елика глаголах тебе. И воста иаков от сна своего, и рече: яко есть Господь на месте сем, аз же не ведех. И убояся, и рече: яко страшно место сие: несть сие, но дом божий, и сия врата небесная. (с. 609)

*Исхода чтение.*

[Глава г~] Вниде моисей в гору божию хорив. Явися же ему ангел господень в пламени огненне из\ купины: и виде, яко купина горяше огнем и купина не сгараше. Рече же моисей: пришед узрю видение великое сие, что яко не сгарает купина; Якоже виде Господь, яко приступает видети, призва его Господь из\ купины, глаголя: моисее, моисее. он же рече: что есть; И рече: не приближайся семо: иззуй сапоги от ногу твоею: место бо, на нем же ты стоиши, земля свята есть. И рече ему: аз есмь Бог отца твоего, Бог авраамов, и Бог исааков, и Бог иаковль. Отврати же моисей лице свое, стыдяшебося зрети пред богом. Рече же Господь к моисею: видя видех озлобление людей моих, иже во египте, и вопль их услышах от насильствующих в делех: Вем бо болезни их, и снидох еже из\ъяти их от руки египтян, и извести их от земли оныя, и ввести их в землю благу и многу, в землю, точащую мед и млеко.

*Пророчества иезекиилева чтение.*

[Глава м~г и м~д] Тако глаголет Господь: будет от дне осмаго и прочее, сотворят иереи на олтари всесожжения вашего, и яже спасения вашего, и прииму вы, и глаголет адонаи Господь. И обрати мя на путь врат святых внешних, зрящих на востоки, и сия бяху затворена. И рече Господь ко мне: сия врата будут, заключенна и не отверзутся, и никтоже пройдет (с. 610) сквозе их, яко Господь Бог Исраилев пройдет ими, и будут затворена. Яко игумен сядет в них снести хлеб, по пути еламских врат внидет, и по пути его изыдет. И введе мя по пути врат святых сущих к северу, прямо храму, и видех: и се исполнь славы храм Господень.

*На литии стихиры, глас з~.*

*Самогласны:*

Яко воистинну древняго кивота честнейшая, явися святая икона твоя, Богородице владычце, на нейже божественнаго лика твоего подобие созерцаем: на руку бо твоею Богомладенца предвечнаго, Господа Иисуса Христа держиши, ангелов и человеков творца, и всему миру являеши из тебе безсеменно воплощшагося Бога слова. емуже раболепно кланяющеся, песнословим тя воистинну Богородицу, и молимтися прилежно: умири мир, и спаси душы нашя, матерним предстательством твоим к рождшемуся от тебе, едина благословенная.

Предстоят честней иконе твоей Христолюбивии людие, и с любовию ей покланяются, Богородице владычце, почерпая обильныя от нея дары щедрот твоих, в недузех врачевство, в бедах избавление, в скорбех утешение: ибо всем вся благая и душеполезная даруеши, с верою просящым пред пречистым образом твоим. сего ради сердцем и усты благоговейно лобызаем божественнаго лика твоего подобие, и молимтися прилежно: умири мир, и (с. 611) спаси душы нашя, всесильными молитвами твоими к рождшемуся от тебе, едина благословенная.

Первее написавшейся иконе твоей божественным евангелистом лукою, и к тебе принесенней, Богородице владычце, благоволила еси о иконе сей яко милостива сущи, и благословив ю, рекла еси со властию: с сим образом благодать моя и сила: и воспела еси радуяся, якоже и Бога внегда носила еси во чреве, песнь пророческую: се от ныне ублажат мя вси роди. темже видяще с гласом действо, чудес множество от иконы твоея явленное и присноявляемое по всей вселенней, немолчными славословлении тя ублажаем, и молимтися прилежно: умири мир и спаси душы нашя, благоприятным ходатайством твоим к рождшемуся от тебе, едина благословенная.

Гора еси великая и преславная, паче горы синайския, Богородице владычце: та бо не терпящи снития славы божия, огнем возгарашеся, и громи и молнии тамо быша: ты же огнь божества, Бога слово неопально во чреве твоем вместила еси, и млеком питала еси питателя вселенныя. к немуже дерзновение матернее имущи, спасай от бед верно празднующих твой честный праздник, в немже песнословим милости твоя и щедроты, и молимтися прилежно: умири мир, и спаси душы нашя божественным молением твоим к рождшемуся от тебе, едина благословенная. (с. 612)

*Слава, и ныне:*

*Глас и~:*

Паче скинии моисеевы, по образу небесному сотворенныя, всю тя Бог освяти, Богородице, и паче аароня кивота, исполни благодати божия изобильно, еяже и икона твоего подобия причастна показася: источает бо освящение и цельбу душам и телесем человеческим, и уставляет силу огненную присутствием своим. ей же с любовию покланяющеся, просим, всеблагая, и вопием: огня временнаго и вечнаго избави нас, благословенная помощнице.

*На стиховне стихиры, глас з~:*

Величаем тя, Богородице Дево, возвеличившую род наш: из\ тебе бо воплотися избавитель падшаго человечества, имже адам и ева клятвы свободишася, и от мрачных удолий адских во едем паки введошася, сый Бог наш, спасаяй присно тя величающыя.

*Стих:*
Слыши, дщи, и виждь, и приклони ухо твое.

Величаем тя, Богородице Дево, заступницу усердную рода Христианскаго, покровом милости твоея покрывающую всю вселенную: се бо икона твоя святая чудес множество источает, и яко утварь драгая церкви Христовой даровася благостию творца, всельшагося в тя плотию, и прославльшаго тя славою божества. из\ тебе бо воистинну, а не привидением, воплотися сый Бог наш, спасаяй присно тя величающыя. (с. 613)

*Стих:*
Лицу твоему помолятся богатии людстии.

Величаем тя, Богородице Дево, яко одушевленный кивот божества, пении хвалебными чествуем тя, едину избранную и благословенную, в женах: ложесна бо твоя престол себе сотвори сый Бог наш, спасаяй присно тя величающыя.

*Слава, и ныне, глас тойже:*

*От*
святыя иконы твоея, владычце преблагая, исцелений струи истекают, имиже напояются благодатно душы нашя, и врачуются безмездно телеса наша: темже тя целебницу милостивую присно в песнех величаем.

*Тропарь, глас д~:*

Иже во огни купины неопалимыя, древле моисеем виденныя, тайну воплощения своего от неискусобрачныя Девы марии прообразовавый, той и ныне, яко чудес творец и всея твари создатель, икону ея святую чудесы многими прослави, даровав ю верным во исцеление недугом, и в защищение от огненнаго запаления. сего ради вопием преблагословенней: надеждо Христиан, от лютых бед, огня и грома избави на тя уповающих, и спаси душы нашя яко милосерда.

*На утрени.*

*На Бог Господь, тропарь тойже.*

*По а~-м стихословии, седален, глас д~.*

*Подобен:*
Явился еси днесь: (с. 614)

Явися в огнепальней купине на синаи, твоего, владычце, нетленнаго рождества прообраз, якоже богословцы церкве Христовой богомудренно исповедуют: купина бо огнем горевшая, неопальна пребываше, тако и ты, огнь божества во чреве твоем неопально носила еси, воплощшагося от тебе Бога слова, егоже моли спастися нам поющым тя.

*Слава, и ныне: тойже.*

*По в~-м стихословии, седален, глас д~.*

*Подобен:*
удивися:

удивися боговидец моисей, видев купину огнем горящу и несгараему, и устрашися божественнаго тайноявления, в нем же благоволи Господь, воплощения своего от Девы неискусомужныя, прообраз миру явити, яко в последняя лета, спасти хотя падшее человечество, плоти дебельством божества своего славу сокрыет, и с нами поживет, спасая душы нашя от погибели вечныя.

*Слава, и ныне: тойже.*

*По полиелеи седален, глас з~.*

*Подобен:*
Ангельския силы:

Ангельския силы боголепно тебе служат, небесе и земли царице Богородице, и твой пресвятый образ обстоят невидимо: тех бо творца и Господа воплотила еси, и на руку твоею, яко младенца, носила еси, иже горняя с дольними совокупи, и ангелы с человеки ликовствовати устрои, поющыя во гласех радования твое нетленное рождество. (с. 615)

*Слава, и ныне: тойже.*

*Степенна: а~-й антифон д~-го гласа.*

*Прокимен, глас д~:*
Помяну имя твое во всяком роде и роде.

*Стих:*
Слыши, дщи, и виждь, и приклони ухо твое.

*Евангелие от луки, зачало д~.*

*По н~-м псалме стихира, глас в~:*

Веселится днесь гора синайская, и светло торжествует, матери господни светоносное празднество совершающи на месте том, идеже неопалимая купина великим во пророцех моисеем видена бысть: зде бо и до ныне благодать божия обитает, и чудес множество являет верным, благочестно Богородицу в песнех величающым.

*Канон, глас и~.*

*Песнь а~.*

*Ирмос:*
Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

ум помраченный мой просвети, Дево, огненосным сиянием твоея славы, память в славословии изнемогающую укрепи, и воспламени хладное мое сердце божественною любовию, да тебе, купине неопалимей, пение хвалебное воспою достойно, чистая.

Храм трисолнечнаго света прекрасный, украси моя чувства, молюся, да целомудренною мыслию и нескверными усты, огнезрачныя иконы твоея явление, воспою достойно, чистая. (с. 616)

*Слава:*

К твоей пресветлаго зрака иконе припадаю окаянный: душу мою озари благодатно, яви и тело нескверно, и от лютых мя недугов свободивши, покажи причастника наследия небеснаго, богоневестная.

*И ныне:*

Недугующа страстьми многоразличными, от иконы твоея божественныя исцеления сподоби мя, о Богомати владычце, да славлю чудеса твоя, и пою тя, благих виновную, вечную благость воплотившую, мира благую заступницу.

*Песнь г~.*

*Ирмос:*
Небеснаго круга верхотворче Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Низложи налоги бесовския стужающыя мне, владычце, гордость в добродетели, лицемерие в святости, тщеславие во бдении, высокоумие в благоговении, и неблагодарность в благодеяниих сына твоего, едина всепетая Дево.

Странна мя любочестия сотвори, молю тя, Дево, и чужда любопытства о человеческих согрешениих, дерзость и излишнее на милость сына твоего упование отдали от мене, да достойны ему плоды принесу, едина пречистая.

*Слава:*

Начало от земли приемшую худость моего естества познавая, молю тя, Дево, даждь ми презрение (с. 617) славолюбия, бегство человеческия хвалы, познание собственнаго греха, и собственныя немощи едина богоблаженная.

*И ныне:*

Краткий всех вещей и всего мира конец, смертный час и мучение будущее за суету деяний тщеславных, помышляти сподоби мя, Дево: да благодатию сына твоего к пути истиннаго покаяния наставлен, вечнаго избегну проклятия, пренепорочная.

*Седален, глас и~:*

Величия твоя кто исповесть, Богородице; явлением бо огнезрачныя иконы твоея возвеселила еси душы православных, многия недуги ею врачуя, от огня же и грома защищая, иже по Бозе на тя упование возлагают. о всемилостивая владычце, не лиши убо и нас твоего заступления, спаси православных Христиан от всякаго зла, да тобою хвалящеся, не постыдимся во веки.

*Песнь д~.*

*Ирмос:*
услышах, Господи, смотрения твоего таинство, разумех дела твоя, и прославих твое божество.

Жестокосердием отягченнаго мя облегчи, немилосердием к требующым окамененную утробу мою умягчи, бурею сребролюбия об\ъятаго мя утиши, во огни неопалимыя купины прообразованная владычце. (с. 618)

Во уповании тленных и временных вещей не остави мя, и пламень хищения неправеднаго угаси во мне, пламенем огня божественнаго, неопалимая купино явльшаяся, богоневестная владычце.

*Слава:*

Идолослужение в лихоимании, и заблуждение от истиннаго благочестия и православныя веры потреби от мене, владычце, и не попусти мя пасти падением еретическим, да восхваляю имя твое благословенное до кончины живота моего, в православии непорочно, едина приснодево.

*И ныне:*

ум мой, молю тя, Богородице, благоустрой к познанию вечных истин Христова евангелиа, к разсмотрению тленности временных благ направи мой помысл, и щедролюбие даруй ми неоскудное, да благодатию Христовою украшен, пою тя, едина приснодево.

*Песнь е~.*

*Ирмос:*
Просвети нас повелении твоими, Господи, и мышцею твоею высокою, твой мир подаждь нам, человеколюбче.

огнь нечистоты и всякия скверны во мне безстудном, морем благости твоея потопи, и мглу греховную разжени, и сердце мое радости исполни, всенепорочная.

Срамословию безобразному не даждь во мне места, владычце, селение соблазнов замени в души моей зрением собственных грехов, храм мя чистоты и целомудрия соделай, да нескверными усты величаю тя выну, всенепорочная. (с. 619)

*Слава:*

Смерть, суд и мучения вечная, грешником уготованная, в памяти моей углуби владычце, да поне последняя сия в памяти содержа, лютая беззакония оставлю, и плоды покаяния истиннаго принесу, величая тя присно, едино души моея упование.

*И ныне:*

Любовь сея жизни излишнюю, и плотскаго покоя рачение отложи от мене, молю тя, Дево чистая: да суетных попечений избег, тобою получу нетленное на небеси богатство, едина души моея покровительнице.

*Песнь з~.*

*Ирмос:*
Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся яко иона: от тли, Боже, возведи мя.

Радости суетныя, к преогорчению ближняго приводящия чужда мя соделай, купино неопалимая верными именуемая, пречудная царице: о несчастиях искренняго без\ печали быти не допущай мене, человеколюбивая владычце, и памятозлобия избави мя, прилежно молю тя, всенепорочная Дево.

Зависти в помысле моем не даждь вкоренятися, видением несгараемыя купины прообразованная моисею, и рождшаяся от корене свята, Дево, и братоненавидения избави мя, чистая: да не злобою мрачною осквернен быв, лишуся божия благодати и жизни вечныя, всенепорочная владычце. (с. 620)

*Слава:*

Терпение в бедах утверди во мне, всечистая, с радующимися духовную радость, к сетующым сожаление даруй ми, пресвятая, и братолюбие низпосли мне свыше, любве пучину рождшая Дево, и любовь велию присно являющая роду Христианскому.

*И ныне:*

Желание крайнее согрей во мне, всякому ближнему от души благотворити, благая, да не како злоб лютых душа моя исполнится, и живот мой аду приближится, и предан буду без\ милости, яко не сотворивый милости, во тму кромешнюю, всенепорочная богоневесто.

*Кондак, глас и~:*

Пред\ъочистим чувствия душ и телес наших, да видим таинство божественное, образно явленное древле великому во пророцех моисею, купиною горевшею огнем и не сгаравшею, в нейже твоего безсеменнаго рождества, Богородице, предвозвещение исповедуем, и благоговейно покланяющеся тебе, и рождшемуся от тебе спасу нашему, со страхом вопием: Радуйся, владычце, покрове, и прибежище, и спасение душ наших.

*Икос:*

Провидя дивный моисей в неопалимей купине на синаи, тайну от века утаенную, безлетнаго, в лете родитися восхотевшаго, рождение от чистыя и неискусобрачныя Девы, ужасом содержимь вопияше: (с. 621) сия земля воистинну свята есть, яко плод спасительный миру из нея произыдет, имже горесть падения адамова усладится. сего послушая и мы, таинства божия событие познавшии, ублажаем тя, Богородице, возвеличившую падшее человечество, и милосердием неизреченным призревающую на род Христианский, темже и зовем ти: радуйся, владычце, покрове, и прибежище, и спасение душ наших.

*Песнь з~.*

*Ирмос: От*
иудеи дошедше отроцы в вавилоне иногда, верою троическою пламень пещный попраша, поюще: отцев Боже, благословен еси.

Веселие мирское пресецы, и душетленное пристрастие умертви во мне, Дево, презрение временных, желание вечных благ, и нетленную радость подаждь ми, с поющими: отцев Боже, благословен еси.

Безчинное утешение, и излишество ум вредящее, душе скверну раждающее, отлучи от мене, Дево, и сподоби во здравии душевнем и телеснем, духовнаго утешения наслаждатися, с поющими: отцев Боже, благословен еси.

*Слава:*

Грехом, смерть лютую раждающим, оскверних душу мою: но ты, пречистая владычце, огнезрачная и неопалимая купино явльшися, тину страстей моих изсуши огнем божия благодати, и настави мя на богоугодное житие, украси же воздержанием и целомудрием, и даждь ми чистым сердцем пети: отцев Боже, благословен еси. (с. 622)

*И ныне:*

К твоей огнезрачной иконе взирая, молю тя, владычце, омраченнаго мя самолюбием светом зрака твоего просвети, и похоти плотския укротивши во мне, огнем божия любве хладное сердце мое воспламени, да рождшемуся от тебе достойно возмогу пети: отцев Боже, благословен еси.

*Песнь и~.*

*Ирмос:*
Царя небеснаго, егоже поют вои ангельстии, хвалите и превозносите во вся веки.

Возмущение души моея утоли, всенепорочная, от клеветы наветующих избави мя, вражду греховную во мне укроти, и ненависть мрачную отврати от мене, Дево, да прославляю тя, чистая, во веки.

огнь ярости во мне зело разжженный, росою благодатныя молитвы твоея угаси, хулу, умножающую души моей озлобление, и всякий вид злобы, гнездящийся в сердце моем, искорени, Дево, да тя прославляю, чистая, во веки.

*Слава:*

образ Христов евангельскими добродетельми напиши в души моей, богоблагодатная, укрепи и утверди мя во всяком деле благом, от всякия же злобы отврати сердце мое, да мирными усты прославляю тя, чистая, во веки.

*И ныне:*

Кротким оком твоим виждь мое смирение, пренепорочная богоневесто, и приклони ухо твое к (с. 623) молитве сердца моего: кротостию и незлобием благоукраси мя, помраченнаго безобразием злобных страстей, и сотвори причастника блаженства, кротким обетованнаго, да радуяся прославляю тя чистая, во веки.

*Песнь ф~.*

*Ирмос:*
Воистинну Богородицу тя исповедуем, спасеннии тобою, Дево чистая, с безплотными лики тя величающе.

Скорби сердца моего утиши, радосте скорбящих, уныние душегубительное отими от мене, утолительнице печали, и леность ко взысканию добродетелей искорени во мне, взыскание погибших, да тебе, Дево чистая, непрестанно величаю.

Малодушием болезнующаго мя оживи, целительнице болящих, отчаянием падшаго мя возстави, одигитрие заблуждших, грехами умерщвленнаго мя воскреси, споручнице грешных, да тебе, Дево непорочная, непрестанно величаю.

*Слава:*

усердие во мне творити волю божию возбуди, и ревность ко славе божией воспламени в сердце моем, купино огнезрачная и неопалимая, и благоговейна служителя Христова соделай мя, Дево, предводительнице моего спасения.

*И ныне:*

Слезами покаяния и умиления изсохшую, в знои страстей душу мою умягчи, яко руно орошенное гедеона, и сокрушение к исправлению (с. 624) даждь ми, Дево, да вечныя блага унаследую, и с лики избранных божиих воспою тя, ходатаицу моего спасения.

*Светилен:*

Икону твою всечестную, в залог благоволения твоего верным даровала еси, владычце, покрывая и сохраняя ею от огненнаго запаления на тя уповающыя: о Мати царя Христа Бога, буди и нам грешным прибежище спасения в нечаянных бедах, и ходатаица вечныя жизни.

*На хвалитех стихиры, глас з~:*

О великия благости и неисчетнаго милосердия твоего, владычце: удивляеши нас преславными чудесы, ихже источает икона твоя святая, во образе неопалимыя купины тя изобразующая, и огненнаго естества силу укрощающая силою твоею божественною: юже с веселием приемлюще, тя чистую богоотроковицу достодолжно песньми почитаем и ублажаем.

О благосердаго твоего о нас промышления, владычце: в годину бед и обстояний, егда внезапное запаление огненное обымет жилища наша, чудную икону твою посылаеши нам в помощь и защиту, и ею укрощаеши свирепство огня, яко Мати стихиами обладающаго Владыки Христа. темже велегласно проповедуем твоя чудеса, и милость многу к роду Христианскому, и песньми хвалебными немолчно тя величаем и ублажаем. (с. 625)

О преславнаго чудесе: како огнезрачная икона твоя, владычце, огня силу угашает, и светлыми лучами божия благодати умы просвещает и сердца веселит: воистинну бо торжество благочестия явление иконы твоея познавая, празднуем сие в песнех духовных радостно, и тя, богоблагодатная Дево, виновницу радости нашея, славословления гласы восхваляем и ублажаем.

*Слава, и ныне. Глас тойже:*

О чудо чудес, богоневестная Мати и Дево: чудотворити не престаеши и ныне иконою твоею пречестною, отраду и утешение ею даруя странником земным, в юдоли скорби и плача: из тебе бо воплотися обновитель падшаго естества человеча, сый Бог наш, даровавый нам тебе в покров и защиту, иже слышит молитву твою за нас приносимую, и преклоняется к молению твоему матернему, егда умоляеши благость его за люди согрешившыя. темже не престай, благосердая владычце, предстательствовати за вся ны, чтущыя тя, яко воистинну еси ходатаица непостыдная нашего спасения.

*Славословие великое.*

*На литургии блаженна от канона, песни г~ и з~. Прокимен, глас г~, песнь Богородицы:*

Величит душа моя Господа, и возрадовася дух мой о Бозе спасе моем: (с. 626)

*Стих:*
Яко призре на смирение рабы своея, се бо от ныне ублажат мя вси роди.

*Апостол к филипписием, зачало с~м.*

*Аллилуиа, глас и~.*

*Стих:*
Слыши, дщи, и виждь, и приклони ухо твое.

*Евангелие от луки, зачало н~д.*

*Причастен:*
Чашу спасения прииму, и имя господне призову.

*Молитва.*

О пресвятая и преблагословенная Мати сладчайшаго Господа нашего Иисуса Христа: припадаем и покланяемся тебе пред святою и пречестною иконою твоею, еюже дивная и преславная чудеса содеваеши, от огненнаго запаления и молниеноснаго грома жилища наша спасаеши, недужныя исцеляеши, и всяко благое прошение наше во благо исполняеши. смиренно молим тя, всесильная рода нашего заступнице, сподоби нас немощных и грешных, твоего матерняго участия и благопопечения. спаси и сохрани, владычце, под кровом милости твоея церковь святую, обитель сию, всю страну нашу православную, и вся ны припадающыя к тебе с верою и любовию, и умиленно просящыя со слезами твоего заступления. ей, госпоже всемилостивая, умилосердися на нас, обуреваемых грехами многими, и не имущих дерзновения ко Христу Господу, просити его о помиловании и прощении: но тебе предлагаем к нему на умоление, матерь его по плоти: ты же, (с. 627) всеблагая, простри к нему богоприимнии руце твои, и предстательствуй за нас пред благостию его, прося нам прощения прегрешений наших, благочестнаго мирнаго жития, благия Христианския кончины, и добраго ответа на страшнем суде его. наипаче же в час грознаго посещения божия, егда огнем возгорятся домы нашя, или молниеносным громом устрашаеми будем, яви нам милостивное твое заступление и державное вспоможение: да спасаеми всесильными твоими ко Господу молитвами, временнаго наказания божия зде избегнем, вечное же блаженство райское тамо унаследуем, и со всеми святыми воспоем пречестное и великолепое имя поклоняемыя Троицы, отца, и сына, и святаго духа, и твое велие к нам милосердие, во веки веков, аминь.

*Месяца тогоже в д~-й день.*

*Служба иже во святых отцу нашему иоасафу, епископу белоградскому.*

*На малей вечерни.*

*На*
Господи воззвах, *стихиры, глас а~:*

Воспоим, братие, светлопразднственную песнь, новоявленнаго угодника божия ублажающе и к (с. 628) тому возносяще молитву, во еже очистити сердец наших очеса и памятию чудес его просветити душы нашя.

Иоасафе, угодниче Христов, всех добродетелей подвижник был еси, на земли убо скорби понес, на небеси же радость вечную от Бога прием, услыши моление чад твоих и моли спасти и просветити душы нашя.

Нищыя и скорбныя возлюбивый и о грешных людех молитву всегда возносивый, сам от Христа возлюблен был еси, иоасафе святителю: поминай нас, подвиги твоя почитающих, и молитву сотвори ко Господу, спасти и просветити душы нашя.

Кто исчислит множество исцелений, от чудотворных мощей твоих источаемых, угодниче Христов; кто не подивится великому твоему заступлению; кое ли сердце человеческое любовию твоею не умилится; дивно прославися в тебе Господь, просвещаяй и спасаяй душы нашя.

*Слава, глас з~:*

отрочеству твоему наченшуся, преподобне, под\ кров владычцы прият был еси, якоже родитель твой видением в том уверися: скончавшуся же земному житию твоему, иное видение люди уверяет, яко дух твой прославлен есть от Бога. тому и о нас молися, святителю Христов, помиловатися душам нашым. (с. 629)

*И ныне, Богородичен:*

Богородице, ты еси лоза истинная, возрастившая нам плод живота: тебе молимся, молися, владычце, со святыми апостолы, помиловати душы нашя.

*На стиховне стихиры, глас в~:*

*Подобен:*
Доме евфрафов:

Иоасафе, святителю божий, молитвы непрестанныя кадило и предстателю о людех теплейший, и нас поющих тя не отрини, но помощник буди нам присный.

*Стих:*
Блажен муж бояйся Господа, в заповедех его восхощет зело.

Воспоим, братие, угодника Христова иоасафа, того подвизающе на молитву, от бед избавитися нам и дароватися нам прежде конца покаянию.

*Стих:*
Священницы твои облекутся в правду, и преподобнии твои возрадуются.

Не довлеют тебе, святителю Христов, человеческая благохваления: зане от пречистыя Богородицы, во младых летех твоих, яко избранник божий свидетельствован еси.

*Слава, глас з~:*

Преподобне отче, во всю землю изыде вещание исправлений твоих, темже на небесех обрел еси мзду трудов твоих: демонская разорил еси полчища, и достигл еси чинов ангельских, ихже житию непорочно поревновал еси. дерзновение имея ко Христу Богу, мир испроси душам нашым. (с. 630)

*И ныне, Богородичен:*

Великих дарований, чистая Дево Богомати, ты сподобилася еси: яко родила еси плотию единаго от Троицы Христа жизнодавца, во спасение душ наших.

*Тропарь, глас т~:*

Святителю Христу Богу возлюбленне, правило веры и образ милосердия людем был еси, бдением же, постом и молитвою яко светильник пресветлый просиял еси, и прославлен от Бога явился еси: телом убо в нетлении почивая, духом же престолу божию предстоя, чудеса преславная источаеши. моли Христа Бога, да утвердит отечество наше в православии и благочестии и спасет душы нашя.

*Ин тропарь, глас в~:*

Молитвенниче издетства преизрядный, богоизбранный святителю Христов иоасафе, правило веры и образ милосердия благочестным житием всем являеши и с верою к тебе притекающым обильно исцеления источаеши. моли Христа Бога, да утвердит правоверие, мир и благочестие и спасет душы нашя.

*Слава, и ныне, Богородичен, глас г~:*

Тя, ходатайствовавшую спасение рода нашего, воспеваем, Богородице Дево: плотию бо от тебе восприятою сын твой и Бог наш, крестом восприим страсть, избави нас от тли, яко человеколюбец.

[Зри] *Службу вселенских святых, в тыя дни памяти святителя иоасафа прилучившуюся, поем на повечерии во ин день.*
(с. 631)

*На велицей вечерни.*

Блажен муж, *а~-й антифон.*

*На*
Господи воззвах, *стихиры на и~:*

*Глас и~:*

Дивен Бог во святых своих, в родех Христианских чудодействуяй и новыя избранники своя являяй: зрим бо и ныне иоасафа угодника от Христа прославляема, и красотою добродетелей своих страну нашу озаряюща, и дерзновение велие имуща, мир вселенней даровати и душам нашым велию милость. *Дважды.*

Лик святых твоих, Господи, на небесех умножися преставлением святителя твоего иоасафа, егоже и на земли церковь воспевает: того убо молитвы о нас приими, человеколюбче, яко имеяй велию милость.

Нощней тме огустевающей, умножается звездный блеск, и к тому очи заблуждших радостно возводятся: тако и умножившейся на земли греховней тме, возведем горе очи наши, братие, и сияние добродетелей святителя узревше, к небесному отечеству потщимся, егоже да не лишит Господь нас грешных, имеяй велию милость.

*Глас е~:*

Радуйся, священная главо, святителю божий иоасафе, пастырей богомудрое правило и иноков наставниче предобрый: радуйся, болящих целителю преславный и скорбящих утешителю милостивый. молися присно ко Господу, и нам подражателем тебе быти, (с. 632) и греховная вся презревшым, единому Богу работати. *Дважды.*

Радуйся, страстей сопротивоборче и духовнаго делания трудниче: радуйся, праведниче, смиренномудрия исполненный, гордых мира сего обличителю и ленивых грозный карателю. не престай моляся ко Господу о нас, во еже спастися нам.

Радуйся, небесный жителю, на землю милостивным оком призираяй и молитвы певцев твоих приемляй: радуйся, очеса твоя всегда на небо возводивый и о земных стяжаниих небрегий. научи убо и нас, святителю Христов, на небесех сокровище стяжати и твою тамо славу яве узрети.

*Слава, глас в~:*

Киими похвальными венцы увенчаем святителя Христова, господню славу непрестанно возвещавшаго и благочестие правое повсюду насадившаго, заповедей Христовых живую скрижаль, на лица человеков не взиравшаго, но душы всех ко спасению приводившаго; сего бо венцы нетленными венчает Христос Бог наш, имеяй велию милость.

*И ныне, Богородичен:*

Прейде сень законная, благодати пришедши: якоже бо купина не сгараше опаляема, тако Дева родила еси, и Дева пребыла еси. вместо столпа огненнаго праведное возсия солнце: вместо моисеа, Христос, спасение душ наших. (с. 633)

*Вход. Прокимен дне, и чтения г~.*

*Притчей чтение.*

[Главы и~, г~, и~] Память праведнаго с похвалами, и благословение господне на главе его. Блажен человек, иже обрете премудрость, и смертен, иже уведе разум. Лучше бо сию куповати, нежели злата и сребра сокровища. Честнейшая же есть камений многоценных: все же честное недостойно ея есть. Долгота бо дней и лета живота в деснице ея, в шуйце же ея богатство и слава: от уст ея исходит правда, закон же и милость на языце носит. Послушайте убо мене, о чада, честная бо реку: и блажен человек, иже пути моя сохранит: исходи бо мои исходи живота, и уготовляется хотение от Господа. Сего ради молю вас, и предлагаю мой глас сыновом человеческим: яко аз, премудрость, устроих совет, и разум и смысл аз призвах. Мой совет и утверждение, мой разум, моя же крепость. Аз мене любящыя люблю, ищущии же мене обрящут благодать. Разумейте убо незлобивии коварство, ненаказаннии же прилагайте сердца. Послушайте мене и паки, честная бо реку, и отверзу от устен правая: яко истине поучится гортань мой, мерзки же предо мною устны лживыя. С правдою вси глаголы уст моих: ничтоже в них стропотно, ниже развращенно. Вся права суть разумевающым, и проста обретающым разум. Научу бо вас истине, да будет о Господе надежда ваша, и исполнитеся духа. (с. 634)

*Премудрости соломоновы чтение.*

[Главы и~, а~и] уста праведнаго каплют премудрость: устне же мужей мудрых ведят благодать. уста мудрых поучатся премудрости, правда же избавляет их от смерти. Скончавшуся мужу праведну, не погибнет надежда. Сын бо праведен раждается в живот, и во благих своих плод правды об\ъимет. Свет праведным всегда, и от Господа обрящут благодать и славу. Язык мудрых добрая свесть, и в сердце их почиет мудрость. Любит Господь преподобная сердца, приятни же ему вси непорочнии в пути. Мудрость господня просвещает лице разумнаго: постигает бо желающыя ю, прежде даже разумети ю, и удобь узрится от любящих ю. утреневавый к ней, не утрудится: и бдяй ея ради, вскоре без\ печали будет. Яко достойных ея сама обходит ищущи, и во стезях ея является им благоприемне. Мудрости никогдаже одолеет злоба. Сих ради и рачитель бых доброты ея: и возлюбих ю, и поисках от юности моея: и взысках невесту привести себе, яко всех Владыка возлюби ю. Таибница бо есть божия хитрости и обретательница дел его. Труды ея суть добродетели: целомудрию же и разуму та учит, правде и мужеству, ихже потребнее ничтоже есть в житии человеком. Аще же и многаго искусства желает кто, весть древняя и быти хотящая разсмотрит: свесть извития словес и разрешения гаданий: знамения и (с. 635) чудеса проразумеет, и сбытия времен и лет: и всем советник есть благ, яко безсмертие есть в ней, и благославие во общении словес ея. Сего ради беседовах ко Господу, и помолихся ему, и рех от всего сердца моего: Боже отцев и Господи милости, сотворивый вся словом твоим и мудростию твоею устроивый человека, да владеет бывшими от тебе тварьми и да управляет мир в преподобии и правде: даждь ми твоих престолов приседящую премудрость: и не отлучи мене от отрок твоих, яко аз раб твой и сын рабыни твоея. Посли ю с небес от святаго жилища твоего и от престола славы твоея, да сущи со мною научит мя, что благоугодно есть пред\ тобою: и наставит мя в разум, и сохранит мя во славе своей. Помышления бо смертных вся боязлива, и погрешительна умышления их.

*Премудрости соломоновы чтение.*

[Главы д~, з~, з~, в~] Похваляему праведнику, возвеселятся людие: безсмертие бо есть память его, яко от Господа познавается и от человек: и угодна Господеви душа его. Возлюбите убо, о мужие, мудрость, и поживете: восхощите ея, и наказани будете: начало бо ея любы и соблюдение закона. Почтите премудрость, да во веки царствуете. Возвещу вам и не скрыю от вас таин божиих: яко той мудрости наставник есть, и мудрых исправитель, и всякому смыслу и делу хитрец. И всем смыслом научит мудрость: (с. 636) есть бо в ней дух разумен и свят, и сияние света присносущнаго, и образ благости божия. Та други божия и пророки устрояет: благолепнейши же есть солнца и паче всякаго сотворения звезд: свету сосуждаема, обретается первейши. Та угождающыя ей от болезней избави, и настави на стези правыя: даде им разум имети свят, и сохрани я от ловящих, и подвиг крепок подаде им, да разумеют вси, яко сильнее всего есть благочестие: и никогдаже преможет злоба мудрости, ниже прейдет злыя обличая суд. Рекоша же в себе, помысливше неправедно: насильствуем праведному, и не пощадим преподобства его, ни усрамимся седин старости многолетны, будет бо нам крепость закон: и уловим праведнаго, яко неугоден нам есть, и противится делом нашым, и поносит нам отпадение закона, и обличает нам согрешения наказания нашего: возвещает нам разум имети божий, и отрока господня себе именует. Бысть нам на обличение помышлений наших, и тяжек нам есть, и видимь, яко неподобно иным житие его, и изменены стези его. В поругание вменихомся ему: и удаляется от путей наших, яко от нечистот, и блажит последняя праведных. увидим убо, аще словеса его истинна суть: искусим, яже сбываются ему Руганием и мукою истяжем его, да разумеем кротость его, и искусим беззлобство его: смертию безобразною (с. 637) осудим его: будет бо посещение от словес его. Сия помыслиша, и прельстишася: ослепи бо я злоба их, и не разумеша таин божиих, и не разсудиша, яко ты еси Бог един, живота имеяй и смерти власть, и спасаяй во время скорби, и избавляяй от всякаго зла: щедр и милостив, и дая преподобным своим благодать, и своею мышцею гордым противляяся.

*На литии стихира храма: и святаго, глас а~:*

Подобаше непорочно соблюденному святителя девственному телу и нетлением вечным прославитися: сие бо, добродетельми преподобнаго очищаемо, еще живу ему сущу, храм святаго духа бывает, и по преставлении его источник чудесных дарований является, имже со умилением дивящеся, ко угоднику вознесем молитву о спасении душ наших.

*Слава, глас з~:*

Дивный во святых Господь в житии святителя иоасафа прославися, и по преставлении его нетленными мощами чудодействует, и безчисленныя люди веровати и уповати на помощь небесную научает. потщимся убо, о братие, еже едино на потребу искати, и душы нашя покаянием очищати, святителя в помощь призывающе, и в Троице воспеваемаго Бога прославляти во веки.

*И ныне, Богородичен:*

Творец и избавитель мой, пречистая, Христос Господь, из\ твоих ложесн прошед, в мя оболкийся, (с. 638) первыя клятвы адама свободи. темже ти, всечистая, яко божии матери же и Деве воистину, вопием немолчно: радуйся, ангельски, радуйся, владычце, предстательство и покрове, и спасение душ наших.

*На стиховне стихиры, глас з~:*

украситеся, чертози небеснии, отверзитеся, двери дому божия: се бо от земли вознесеся праведная душа святителя и со ангелы водворяется, имже житием своим поревнова. того молитвами, Христе Боже, пощади и спаси душы нашя.

Праведных душы в руце божией, и не коснется их мука: но и мертвенное тело праведнаго иоасафа тлению непричастно пребывает и растленным грехми душам источник благодати является, еще же и болящым здравие дарует, егда молитв угодника божия воспросят и к мощам его с верою притекают.

Поревнуим о благочестии, братие, зрим бо сие вечною славою венчаемо: возненавидим гордыню и сребролюбие, яко тая отринув святитель Христов, на небеси и на земли вечную славу прият и сокровище обрете неиждиваемое: темже и о грешных людех молитися дерзновение и исцелений благодать от Бога стяжа, да и беззаконныя путем божиим научит, и нечестивыя ко Господу обратит.

*Слава, и ныне, Богородичен:*

Под\ кров твой, владычце, вси земнороднии прибегающе, вопием ти: Богородице, упование наше, избави ны от безмерных прегрешений, и спаси душы нашя. (с. 639)

*На утрени.*

*На Бог Господь, тропарь, дважды.*

*Слава, и ныне, Богородичен:*
Тя, ходатайствовавшую:

*По а~-м стихословии седален, глас д~:*

Да возвеличится иоасаф, святитель Христов, да наследит уготованное ему вечное царство: той бо Христу верно служаше, о меньшей братии его присно пекийся, и кающыяся в любовь свою приимаше, и ныне молится о душах наших. *Дважды.*

*Слава, и ныне, Богородичен:*

Теплое заступление сущым в бедах, и помощницу нашу, и к Богу примирение, еюже от тли избавихомся, Богородицу вернии ублажаем.

*По в~-м стихословии седален, глас и~:*

В житии твоем, угодниче Христов, постом и труды тело твое изнурил еси: сего ради по смерти твоей нетлением процвете и источник исцелений верным бывает. моли прилежно Христа Бога спастися душам нашым. *Дважды.*

*Слава, и ныне, Богородичен:*

Яко всенепорочная невеста творца, яко неискусомужная Мати избавителя, яко вместилище вышняго сущи, всепетая, беззаконий мя суща скверное жилище и в разуме бывша бесом игралище, потщися и от сих злодействия мя избавити, светлое жилище добродетелию соделавши: светоприемнице нетленная, отжени облак страстей, и сподоби горния светлости и нелестнаго осияния света невечерняго твоего. (с. 640)

*На полиелеи величание:*

Величаем тя, святителю отче иоасафе, и чтим святую память твою: ты бо молиши за нас Христа Бога нашего.

*псалом избранный:*
услышите сия, вси языцы:

*По полиелеи седален, глас в~:*

Приидите, вси вернии, обстояще многоцелебныя мощи святителя, излием сердца наша в молитве, да пребудет с нами духом своим, и на благая деяния да наставит нас, и да научит искушения плоти побеждати и единому Богу угождати.

*Слава, и ныне, Богородичен:*

Божественнаго естества не отлучься, плоть бысть во чреве твоем: но Бог и вочеловечься пребысть, иже по рождестве матерь тя Деву, якоже прежде рождества, сохрани всенепорочну, един Господь. того прилежно моли, даровати нам велию милость.

*Степенна, а~-й антифон д~-го гласа.*

*Прокимен, глас а~:*
уста моя возглаголют премудрость, и поучение сердца моего разум.

*Стих:*
услышите сия, вси языцы, внушите, вси живущии по вселенней.

*Всякое дыхание:*

*Евангелие от иоанна, зачало л~з.*

*По евангелии стихира, глас з~.*

Непрестанною молитвою, учительным словом, великим милосердием и добродетельным житием (с. 641)образ верным был еси, богомудре иоасафе, всех ко Христу приводя и на путь спасения наставляя: твоего пастыреначальства не лиши и нас, великий святителю божий, почитающих память твою верно.

*Канон Богородицы, на з~, и святаго, на и~.*

*Катавасиа д~-го септемвриа:*
Крест начертав моисей: *и~-го декемвриа:*
Спасе люди чудодействуяй Владыка: *или:*
Христос раждается:

*Канон святителю иоасафу, имеяй краегранесие сицево:*

Иоасафе святителю, молися о царе и людех.

*Глас д~.*

*Песнь а~.*

*Ирмос:*
Тристаты крепкия, рождейся от Девы, безстрастия во глубине, души тричастное потопи, молюся, да тебе, яко в тимпане, во умерщвлении телесе победное воспою пение.

*Припев:*
Святителю отче иоасафе, моли Бога о нас.

Иоасафа святителя воспевающе подвиги, очистим помыслы ума нашего, братие, того подвизающе на молитву о прощении грех наших и благодатнаго умиления даровании.

О твоем благочестии измлада потщавшеся родителие твои, угодниче Христов, достойную мзду трудов своих в тебе стяжаша, яко от младенчества твоего благочестивым нравом радость тем был еси.

Анне праведней уподобися отец твой, святителю: та бо дщерь свою во святое святых вводиму виде, сей (с. 642) же тя от тояжде пресвятыя Богородицы архиерейскою славою венчанна в видении чуднем познати сподобися.

Себе самаго плачу окаянный аз, от юности страстем поработився: помилуй мя предстательством твоим, святителю, от юности страсти поработивый и единому Богу до смерти послуживый.

*Богородичен:*

Гору святую, превышнее носило, матерь божию и Деву истинную по рождестве воспоим.

*Песнь г~.*

*Ирмос:*
С высоты снизшел еси волею на землю, превыше всякаго начала, и смиренное вознесл еси из\ ада преисподняго естество человеческое: несть бо свят паче тебе, человеколюбче.

Аще и чадо послушное родителем твоим был еси, иоасафе, но, Господа паче сих возлюбив, из\ отеческаго дома спасения ради удалился еси, и научение книжное восприим, во обитель иноческую себе заключил еси.

Фарисейскаго возношения чуждь явился еси, отче преподобне: монашеское же смирение от юности возлюбив, тайными подвиги плоть смирял еси, и душу твою молитвою пред\ отцем небесным просвещал еси.

Еже жити ми Христос, и смерть приобретение, глаголал еси в себе, Христов угодниче, и болезнем плоть твою сокрушающым, труды ко трудом Господа ради прилагал еси.

Святое послушание восприим и священства одеждою украшен, иоасаф угодник Христов учитель добр (с. 643) отроком бывает, словом и житием тех благочестию научая и во младых летех ум зрелый являя.

*Богородичен:*

Неискусобрачная Бога плотию рождшая, страстными прилоги преклонена мя утверди: несть бо, чистая, разве тебе помощница.

*Седален, глас з~:*

Кая добродетель не обрете в души твоей обиталища; коего подвига не был еси поборник; нищета бо духовная и о царствии небеснем плачь, и нрава кротость, и правды искание, и ко ближним милосердие, и сердца чистота во твоем непорочнем житии просияша. тех убо дарований общники ны молящыяся сотвори, и о душах наших предстатель буди, иоасафе избранниче божий. *Дважды.*

*Слава, и ныне, Богородичен:*

Благословенную нарекий твою матерь, пришел еси на страсть вольным хотением, возсияв на кресте, взыскати хотя адама, глаголя ангелом: срадуйтеся мне, яко обретеся погибшая драхма. вся мудре устроивый, Боже наш, слава тебе.

*Песнь д~.*

*Ирмос:*
Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Вем и аз путь ко спасению ведущий, но лености плоти моея не побеждаю, увы мне. сего ради тя, (с. 644) святителю, призываю в молитву, да желание спасения во мне утвердиши.

Якорь спасения имея надежду на Господа, служение игуменское приял еси, и к попечением о строительстве домовнем понуждаемь, душу твою устрояти ко спасению не престал еси: сему и мене многосуетнаго научай, отче преподобне.

Труды ко трудом прилагая и обитель лубенскую от разрушения воздвизая, по земли же российстей за милостынею странствуя, святитель иоасаф царицу во благочестии утверждает и вся люди спасению душ научает.

Имея в сердце своем присную к нищым любовь, иоасаф Христов угодник отеческое попечение о монастырских трудницех являет и от достатка своего щедроты ближним своим отверзает.

*Богородичен:*

Госпоже всепетая богородительнице, моя помышления твоими молитвами очистивши, покажи мя благоплодна, Мати всех Бога.

*Песнь е~.*

*Ирмос:*
Ныне востану, пророчески рече Бог, ныне прославлюся, ныне вознесуся, падшаго прием от Девы и к свету умному возносяй моего божества.

Тебе, святителю Христов, молю в сокрушении сердца: якоже в житии твоем кающыяся прощал еси, тако и моего сердца сокрушение зря, умоли Господа грехом моим прощение даровати. (с. 645)

Елень на источники водныя устремляется: ты же, угодниче, ко славе церкве Христовы вся деяния и помыслы твоя присно устремлял еси, и тако обители святителя афанасиа и преподобнаго сергиа елико строением церковным, толико и благочестием братии украсил еси.

Людие, слышите и чудитеся угодника смиренномудрию: сей бо святаго афанасиа в видении зрит и тому вопросившу отвещавает: хощу, да мене якоже грешника накажеши.

Юнаго соломона, не богатства, но мудрости от явившагося Господа просяща, похваляет вышний, и вселенная присно прославляет: но того мудрейший иоасаф показуется, наказания грехом своим от явльшагося святителя испрошая.

*Богородичен:*

Воплотися Бог по впостаси, чистая, из\ тебе плоти соединяемь, пребыв неизменен, по божественному существу безплотен.

*Песнь з~:*

*Ирмос:*
Возопи, прообразуя погребение тридневное, пророк иона, в ките моляся: от тли избави мя, Иисусе царю сил.

Молитвами преподобнаго сергиа, твоими же труды во славу святых божиих, паче же сердца чистотою, от Господа еще на земли возвеличен был еси, угодниче, и святительским саном во спасение паствы твоея облечен был еси.

огненную ревность о исправлении церковнем являл еси в белоградстем пределе, иоасафе (с. 646) святителю: темже и днесь подавай церкви мир, верным утверждение.

Любве сыновния не отпал еси, на высоте святительства пребывая, и родителю твоему земное поклонение воздал еси, Христу посреде вас сущу: убо и мое смири прегордое сердце, и молитвами твоими вразуми мя.

Инок нестяжателен на престоле архиерейства пребыл еси, святителю, подвиги поста и молитвы умножая, доброе о себе и о людех вознося моление, иереи же и вся люди заповедем божиим научая.

*Богородичен:*

Всякаго существа вышшее, слово божие воплощенно нам родила еси: темже Богородицу тя устнами и душею проповедуем.

*Кондак, глас и~:*

Многоразличныя подвиги жития твоего кто исповесть; многообразныя милости божия тобою явленныя кто исчислит; дерзновение же твое у пречистыя Богородицы и всещедраго Бога добре ведуще, во умилении сердечнем зовем ти: не лиши и нас твоея помощи и заступления, святителю Христов и чудотворче иоасафе.

*Икос:*

Пречистою Богоматрию от юности в сосуд благодати избранный, благочестивым житием воистину добрый пастырь словесных овец явился еси, святителю: (с. 647) темже приял еси дар исцелений от возлюбившаго тя Христа Бога нашего. сего ради зовем ти: не лиши и нас твоея помощи и заступления, святителю Христов и чудотворче иоасафе.

*Песнь з~.*

*Ирмос:*
Юноши три в вавилоне, веление мучителево на буйство преложше, посреде пламене вопияху: благословен еси, Господи Боже отец наших.

Святителю иоасафу дивимся, о людие, ведуще сего, аки николаа чудотворца, бедных хижины тайно посещающа, или тем дрова своима рукама уготовляюща, и биения от привратника приемлюща.

Язвы греховныя на душах человеческих провидел еси, святителю, и тайная прегрешения их с любовию и долготерпением обличал еси: темже и нас молитвою твоею к покаянию и исправлению жития приведи, и душы нашя предстательством твоим помилуй.

оному властителю уподобихся аз окаянный, иже, сам беззаконен быв, ко узником зело жесток являшеся: но якоже того научением твоим исправил еси, отче иоасафе, святителю Христов, тако и мене научи ко ближним милостива, к себе же жестока быти.

Царя небеснаго добрый воине и стада Христова верный пастырю, молитву сотвори о людех твоих, да тихое житие на земли поживше, жизни вечныя на небесех сподобимся. (с. 648)

*Богородичен:*

Превечно от отца возсиявша Бога слова во утробе плотию заченшую вси ублажаем, яко матерь всех Бога.

*Песнь и~.*

*Ирмос:*
Избавителю всех всесильне, посреде пламене благочествовавшыя снизшед оросил еси, и научил еси пети: вся дела, благословите, пойте Господа.

Афанасию оному тобою возлюбленному подражатель быв, святителю, потщался еси земное житие во странничестем подвизе скончати, и кончину свою прозрев, пути далекому небоязненно вдался еси.

Рекл еси людем, от паствы твоея отходя: не имате мене жива узрети. темже в залог общения тамо гробницу тебе устроити повелел еси. и нас убо научи час смертный памятовати и о души своей попечение непрестанно хранити.

Елика твоя о монашестем житии бяше ревность, толика и ко твоим присным любы: зане не по плоти точию свои тебе быша, но и духом едино в Бозе с тобою явишася. того ради восхотел еси родители твоя прежде кончины твоея посетити и благословение божие тем преподати.

Игумен, близ\ места твоея праведныя кончины подвизавыйся, о часе преставления твоего видением извествуется, и свидетель верен о твоем от Бога прославлении абие бывает. и на мне убо твоея (с. 649) молитвы силу покажи, Христов угодниче, и тою от мучительства страстей свободи мя.

*Богородичен:*

Всесвятая Дево, Бога слова рождшая плотию, души моея мрак твоими молитвами отгнавши, просвети взывающа: благословите, вся дела господня, Господа.

*Песнь ф~.*

*Ирмос:*
Рождество твое нетленно явися: Бог из\ боку твоею пройде, яко плотоносец явися на земли, и с человеки поживе. тя, Богородице, тем вси величаем.

Любы николиже отпадает, глаголет божественный дух. истина сия в чудесех любве твоея известися, святителю Христов, яко болящым исцеление и скорбящым утешение от твоих нетленных источаеши мощей.

Южский российския земли предел благодарений о чудесех твоих исполнися издревле: ныне же и от дальних стран северных притекающыя зрим и исцеленныя страдальцы, о твоем заступлении радующыяся.

Дети страждущыя паче иных возлюбил еси, святителю Христов, тем исцеления и благодатную помощь умножая и родители их от скорби к радости пременяя.

Елиссеа пророка костей прикосновением воста умерый: твоих же мощей целованием безчисленнии исцелишася людие. и мене убо припадающа исцели от греховных страстей, и веру укрепи многогрешныя души моея, отче преподобне. (с. 650)

Христе Боже, молитвами иоасафа угодника твоего мир церкви подаждь и благостояние, от глада же и пагубы избавление и согрешений наших прощение.

*Богородичен:*

Плод чрева твоего, радость рождшая, содея ликостоятеля песнь пети тебе, велегласно радуйся провещавающа.

*И абие:*

Любити убо нам, яко безбедное страхом, удобее молчание: любовию же, Дево, песни ткати спротяженно сложенныя неудобно есть. но и, Мати, силу, елико есть произволение, даждь.

*Светилен.*

*Подобен:*
Жены, услышите:

Светильник светлый иоасаф да воспоется посреде церкве, яко инок преподобен и святитель честен, немудрых наказатель и веры учитель, болящих врачь чудотворяй, бесов изгонитель и о вселенней предстатель теплейший.

*Слава, и ныне, Богородичен:*

Велие и преславное рождества твоего таинство, богорадованная отроковице и Богомати Дево, пророцы проповедаша, апостоли научиша, мученцы исповедаша, ангели же воспевают, и человецы покланяются.

*На хвалитех стихиры на д~, глас д~.*

*Подобен:*
Яко добля:

Святителя господня мощи целующе, вернии, очистим себе от скверны плоти и духа, и памятию чудес его сердца наша умилим, в покаянии тепле зовуще (с. 651) Христу: Господи, угодника твоего молитвами вложи в нас тому подражати желание. *Дважды.*

Никтоже тощь от тебе исходит, святителю божий иоасафе, и исцеление тела и души освящение всяк приемлет, аще с верою помощь твою призовет, и о гресех своих покаяние принося, житие свое исправити потщится. тому убо и нас научи, святе, и молитву сотвори о спасении душ наших.

Слезами умиления лица своя орошающе, вернии, целуим угодника нетленныя мощи, яко реку чудес и исцелений источник неоскудный, яко божественныя силы знамение яснейшее, еже в наша маловерная времена в сердцах веру умножает, неверныя же к вере возводит и святителя божия чтити всех научает.

*Слава, глас и~:*

О преславнаго чудесе! о божественнаго к нам грешным долготерпения! яко умножившымся соблазном на земли и вере зело умаленней, чудесная умножаются от мощей святителя исцеления. зрите убо, людие российстии и вся верная Христовы церкве чада, колико может молитва праведнича, како древних чудес подобие днесь нам является. слава тебе, Христе Боже, яко ты еси святыми чудодействуяй: сотвори ны достойны толикия благодати быти, слышатели и свидетели чудес святаго иоасафа сущыя, и избави нас от безмерных грехов, и радость спасения твоего подаждь нам. (с. 652)

*И ныне, Богородичен:*

Владычце, приими молитвы раб твоих, и избави нас от всякия нужды и печали.

*Славословие великое, и отпуст.*

*На литургии служба вся святительская.*

