<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 75)

*Месяца тогоже в е~-й день.*

*Святаго пророка захарии, отца честнаго иоанна предтечи.*

*На*
Господи, воззвах, *стихиры на з~, глас д~. Подобен:*
Дал еси знамение:

Масть имея на себе, * ризу же святую, приснопамятне захарие, * яко ангел Богу послужил еси, * ходатайствуя содетелю * и зданию, блаженне, * и сказания яве божественнаго духа приемля. * тем тя ублажаем, * и святое твое днесь совершаем торжество, * Cпаса славяще.

отроча видел еси рождшееся от отроковицы, * захарие богодухновенне, * отцу собезначально, * и своему пред\ъявленнаго пророчествуеши отрочати, * пророк будеши (с. 76) истинно, * сего стези уготовляя. с нимже тя ублажаем, * и честное твое торжество священно празднуем, богоносе пребогате.

Храм жив и одушевлен * божественнаго духа был еси, * и посреде храма, славне, * Богу служа чистым сердцем, * неправедно заклан был еси, * мученически совершая божественное течение твое, достославне. * тем в небесный храм вшел еси * кровию своею, * прося очищения душам нашым.

*Слава, глас и~. Самогласен. Иоанна монаха:*

Священства законнаго одеян истинно одеждею, по чину ааронову служил еси, и предстоя в храме, ангельский зрак яве видел еси, преблаженне. тем твое преставление вси поюще должно, захарие, песньми восхваляем тя, по старости израстивша, иоанна славнаго, моли за ны милостиваго Бога, спастися нам.

*И ныне, Богородичен, или крестобогородичен. Подобен: О*
преславнаго чудесе!

Что зримое видение, * еже моима очима видится, о Владыко. * содержай всю тварь, * на древо воздвижен быв, * и умираеши всем даяй жизнь; * Богородица плачущи глаголаше, * егда узре на кресте возносима, * из нея неизреченно возсиявшаго * Бога и человека.

*На стиховне октоиха. Слава, глас в~. Анатолиево:*

Яко чист иерей во святая святых вшел еси, и одеждею священною одеян, непорочно Богу служил еси, якоже аарон законополагая, и яко моисей водя колена Исраилева, звонцев в чистом знамении, темже и убиен был еси: но кровь твоя праведная спасительное нам исцеление бысть, и яко миро благовонное слухи отверзает к шествию вечныя жизни. захарие треблаженне, (с. 77) крестителя иоанна родителю, и елисавети сопружниче, прилежно моли о душах наших.

*И ныне, Богородичен, или крестобогородичен:*

*Подобен:*
Егда от древа.

Егда нескверная агница виде своего агнца, на заколение яко человека волею влекома, плачущи глаголаше: безчадствовати мя ныне тщишися, Христе, рождшую тя. что сие сотворил еси, избавителю всяческих; обаче воспеваю и славлю твою, юже паче ума и слова, крайнюю благость, человеколюбче.

*Тропарь, глас д~:*

Священства одеждею обложен, премудре, по закону божию всесожжения приятна священнолепно приносил еси: захарие, и был еси светильник и зритель тайных, знамения в тебе благодати нося явственно всемудре, и мечем убиен быв в храме божии, Христов пророче, с предтечею моли, спастися душам нашым.

*На утрени оба канона октоиха без мученичнов: и святаго на з~. Творение феофаново.*

*Глас а~. Песнь а~. Ирмос:*

Воду прошед яко сушу, и египетскаго зла избежав Исраильтянин вопияше: избавителю и Богу нашему поим.

Память, пророче, твою восхвалити, духа благодать молю, помощи мне твоим ходатайством, взывая: избавителю Богу нашему воспоим.

Житие твое непорочно обретеся, священства украсися одеждею, и пророчества светоносными сиянии, богоглаголиве блаженне.

Законным венцем главу украсив, захарие, явился еси священноявленен, вопия: избавителю Богу нашему поим. (с. 78)

*Богородичен:*

Подира одеждею яко аарон одеян, юже от корене иессеева прозябшую отроковицу приял еси, избавителя во чреве носившую.

*Песнь г~. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Егда кадило сложения приносил еси, архиерее, тогда предтечи приял еси провозвещение.

Миром священия священствовати тя помаза, яко аарона: тем видения ангелова сподобился еси.

утро, провозвещающее вселенней тя солнца разумнаго, Cпасе, захариа иоанна родил есть.

*Богородичен:*

управи житие мое, богородительнице всечистая, и жизнь, яже захариин дом уяснившая.

*Седален, глас и~. Подобен:*
Повеленное:

Священствовав Богу по закону, и пророчествовав Христа из Девы, захарие, воплощенна от духа свята, явился еси вселенней столп светел, с высоты правды восток, весь мир осияюща, и в путь мирен направляюща ноги нашя, рекл еси, спасающа род наш.

*Дважды.*

*Слава, и ныне, Богородичен:*

Яже непременнаго Бога порождшая, пременяемое присно сердце мое грехом и леностию, прилогми льстиваго, утверди, благая, молитвами матерними твоими, яко да и аз благодарно славлю тя, богородительнице марие: помилуй стадо твое, еже стяжала еси, всенепорочная.

*Крестобогородичен:*

Сына твоего и Бога крестом, Дево, соблюдаеми присно, демонския прилоги побеждаем и коварствия, господственно (с. 79) тя Богородицу и истинно поюще, и любовию вси роди ублажаем, чистая, якоже прорекла еси. тем согрешений нам оставление молитвами твоими даруй.

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Пророк твой, Владыко, образы законными верно служаше тебе, и благодати сподобися, усмотрити твою истину.

Светом свет приял еси, мрачнейшим ты яснейший преблаженне: законом бо и благодать ныне тебе приложися.

Богу предстояй божественный гавриил, благовествуя яви тебе, блаженне, глас слова и предтечу.

*Богородичен:*

Чистое жилище, содетель, Дево, твари, обрет тя, веселися, елисаветино разрешивый неплодство.

*Песнь е~. Ирмос:*

утренююще, вопием ти, Господи, спаси ны: ты бо еси Бог наш, разве тебе иного не вемы.

Кидарь положися на главе твоей, о пророче, в начертании имущь истинное божественное священие.

Радуется тварь рождеством твоим, архиерее: ты бо прозябл еси покаяния проповедника.

украшено твое житие препроводив, заповеди бо вся господня с елисаветию совершил еси.

*Богородичен:*

Направляется к пению язык твой, богоглаголиве: неискусобрачную бо во чреве носящу видел еси.

*Песнь з~. Ирмос:*

Ризу мне подаждь светлу, одеяйся светом, яко ризою, многомилостиве Христе Боже наш. (с. 80)

Закона служай сени, явися и благодати проповедник, Cпасе наш: сподобися бо видети твое воплощение.

Судными словесы украшся, слово присносущное плоть носящо, захарие священне, приял еси.

Явился еси внутрь храма служя Богу, таинниче богодухновенне, иерей быв досточуден.

*Богородичен:*

Спаса Богомати во утробе, Дево, носящи слова безначальнаго, елисавети позналася еси пророчице.

*Кондак, глас г~. Подобен:*
Дева днесь.

Пророк днесь и священник вышняго, захариа предложи, предтечев родитель, трапезу своея памяти, верныя питая, питие бо правды всем растворив, сего ради скончавается, яко божественный таинник божия благодати.

*Икос:*

Закона молчанием иерарх связася, ангела гласом, ангела прием Христова пришествия, пророка и таинника, с елисаветию неплодною и целомудренною: и того рождеством обновися благодать и избавление, и примирение наше всемирное. сего проповеда агнца и содетеля, и естеству обновителя. от неплодныя утробы плод подающа, сына же явльшася из Девы, яко божественный таинник божия благодати.

*Песнь з~. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки.

Егда глас вопиющаго прииде от неплодныя, паче естества, твоего языка узы разреши, звати: благословен еси Господи, Боже во веки.

Любимичь родися женихов от неплодове, рождество Девы провозвещая яве предтеча, верою зовущым: благословен еси Господи, Боже во веки. (с. 81)

Весь был еси, захарие, божественный орган духа, треблаженне, и пророка, твое провозвещаше отроча: благословен еси, зовуща, Господи, Боже во веки.

*Богородичен:*

Закона исполнение тя, отроковице, главизну всего пророчествия, захариа зря, познаше вопия: благословен пречистая, плод твоего чрева.

*Песнь и~. Ирмос:*

На горе святей прославльшася, и в купине огнем приснодевы моисеови тайну явльшаго, Господа пойте, и превозносите во вся веки.

Истины показася пророк, Христовы бо стези иоанн предгрядый уготова предтеча, блаженне иерарше: егоже превозносим во вся веки.

Витийствуя благословил еси Владыку, спасения нам подавшаго, от давида возсиявшаго нам плотию Господа славы: егоже превозносим во вся веки.

Дарований великих сподобися, богоявленне, предтечу родив, пророков всех вышшаго, Господа поюща и превозносяща во вся веки.

*Богородичен:*

Иерарх купно и богопроповедник, захариа Деве и матери Господа носящей твари, радуяся поклонися, юже превозносим во вся веки.

*Песнь ф~. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

Исполнился еси вдохновения утешителева, и благословити начат Господа, священнотаинниче богомудре, и богоблаженне.

Глаголов исхождения архангеловых узрев, богоглаголиве прехвальне, к благословению язык абие подвигнул еси. (с. 82)

Страдания венцы и священства, и просвещением пророчества украсился еси, о захарие преблаженне и богоглаголиве.

*Богородичен:*

Света сущи приятелище, просвети Дево, помраченную душу мою страстьми, и кромешния мя тмы избави молитвами твоими.

*Светилен: Подобен:*
Свете неизменный:

Первее гласом ангела умолчал еси в невходных, за хотящее быти прозябение из тебе гласа вопиющаго: и ныне молчиши онаго ради, пред невходными заколен быв, захарие.

*Богородичен:*

Свет из света возсияв, слове, прежде денницы безлетно, свет из матере под летом непременно прошел еси, сиянии светолучными концы мира просвещая, яко свет мира.

*На стиховне октоиха. Слава, глас и~:*

Жертвы принося по закону, захарие, рождшемуся Богу принесл еси святую твою душу во святая святых, свята преставления, оружием самовольным, в преддверии святилища, яко агнец закалаемь.

*И ныне, Богородичен, или крестобогородичен.*

*Подобен:*
Господи, аще и на судищи:

Господи, * егда тя солнца правды * солнце виде * на древе повешена, * лучы скры, * и луна свет во тму преложи: * всенепорочная же твоя Мати * утробою уязвляшеся.

*На литургии: Блаженна, октоиха на д~: и пророка песнь г~-я, на д~. Прокимен, глас з~:*
Возвеселитея праведник о Господе, и уповает на него. *Стих:*
услыши, Боже, глас мой: *Апостол ко евреем, зачало тд~и. Аллилуиа, глас з~:*
Свет возсия праведнику. *Евангелие матфеа, зачало ч~з. Причастен:*
В память вечную будет праведник: (с. 83)

*Ина служба тогоже святаго пророка захарии, и святыя и праведныя елисавети.*

*В вечер:*
Блажен муж: *Первый антифон:*

*На*
Господи, воззвах: *стихиры пророку на д~, и святыя на д~, глас а~. Подобен:*
Небесных чинов:

Егоже исходи искони дней вечных{Мих. е~.}, сего воплощаемаго во утробе девической видела еси, егда матерь Господа своего нарекла еси, Деву целовавшую тя: с неюже молися, праведная елисавето, да спасет душы нашя.

*Дважды.*

Благословен плод есть чрева девическа{Лук. а~.}, исполняяй всяческая, восклицала еси преблаженная елисавето, духом божиим движима тако глаголала еси: в песнех убо тя почитающе, в Троице славимаго Бога величаем.

Глаголанное от Господа к девице бысть, яко родит Иисуса, спасающаго люди своя от грех их, будет совершение глаголанным к ней, вещала еси духом святым, елисавето: достойно убо тя похвальными венцы венчаем.

*Слава, пророка. И ныне, Богородичен:*
Царь небесный:

*Вход. Прокимен дне, и чтения г~.*

*Бытия чтение.*

[Глава и~и] Явися Бог аврааму у дуба мамврийска, седящему пред дверми сени своея в полудне. Воззрев же очима своима, и узре, и се трие мужи стояху прямо ему. И видев я притече в сретение им от дверей сени своея, и поклонися до земли, и рече: Господи, аще (с. 84) обретох благодать пред лицем твоим, не мини раба твоего, да принесется вода, и омыются ноги вашя, и прохладитеся под дубом, и принесу хлебы да ясте, и посем пойдете в путь свой, егоже ради совратистеся семо к рабу своему. И реша: тако сотвори, якоже глаголал еси. И потщався авраам в сень к сарре, и рече ей: ускори взяти три спуды муки чисты, и сотвори потребники. И тече авраам ко кравам, и поя тельца млада и добра, и даде и рабу, и ускори приготовити е. И взя масло и млеко и тельца, егоже приготова, и постави пред ними и ядоша. сам же стояше пред ними под древом, и рекоста к нему: где сарра жена твоя; он же отвещав рече: се в сени. И рече: се обращся прииду к тебе, о времени сем в часе, и родит сына сарра жена твоя. Сарра же услыша пред дверьми сени сущи за ним. Авраам же и сарра стара беста, живши дни многи, и минула бяше сарры женская немощь. И посмеяся сарра, глаголющи в себе: не убо было ми доселе, се муж мой стар. И рече Господь ко аврааму: что яко посмеяся сарра к себе глаголющи: и аще право рожду, аз бо состарехся; Еда немощно есть от Бога всяко слово; в сие время возвращуся к тебе, и будет сарре сын.

*Судей Исраилевых чтение.*

[Глава г~и] Бяше муж во апсаре от племене данова, имя же ему маное: и жена ему бяше неплоды, и не раждаше. И явися ангел Господень к жене, и рече к ней: се убо ты неплоды и не родиши, се бо зачнеши, и родиши сына. И ныне снабди убо: не пий вина, ни сикера, и не яждь нечисто ничтоже, яко се ты бо утробе приимеши, и породиши сына: и железо на главу его не (с. 85) взыдет, яко назорей Богови будет сие отроча из чрева. и сей начнет спасти Исраиля, из руки иноплеменник. И вниде жена, и рече мужеви своему, глаголющи: человек божий прииде ко мне, и образ его яко образ ангела божия страшен зело, и вопрошах его, откуду еси; и имене своего не поведа ми. И рече ми: се ты во утробе зачнеши, и родиши сына. и ныне не пий вина, ни оловины, и не яждь ничтоже нечисто, яко назорей Богу будет отрочищ, от утробы до дне смерти его. И помолися маное к Господеви, и рече: о Господи! человек божий, егоже ты послал еси, да приидет к нам, и накажет ны, что сотворим отрочати раждающемуся. И послуша Бог молитвы маноевы: и прииде паки ангел божий к жене. Сия же седяше на селе, маное же муж ея не бяше с нею. И потщася жена, и текши скоро поведа мужу своему, и рече к нему: се явися ми муж, иже приходил в день он ко мне. И востав иде маное в след жены своея, и прииде к мужу, и рече ему: ты ли еси муж глаголавый к жене моей; и рече ангел: аз есмь. И рече маное: ныне убо да приидет слово твое, что есть суд отрочате, и что есть творение его; И рече ангел Господень к маноеви: от сего, еже глаголах жене, да сохранится от всего: И от всего, еже исходит из винограда, да не яст, и вина и сикера да не пиет, и всего нечиста да не яст: и все елико заповедах ей, сие да хранит. И рече маное ко ангелу божию: да удержим тя зде и сотворим пред тобою козлище от коз. И рече ангел божий к маноеви: Аще мя нудиши, и не ям хлеба твоего. Но аще сотвориши всесожжение Господеви, то вознеси е: не ведяше бо маное, яко ангел Господень есть. И рече маное ко (с. 86) ангелу господню: что есть имя твое, да егда сбудется слово твое, прославим тя; И рече ему ангел Господень: почто се вопрошаеши имене моего; се же есть чудно. И взя маное козлища от коз и требу, и вознесе на камень Господеви чудная творящему. Маное же и жена его зряху. И бысть егда пламень взыде выше олтаря до небесе, и взыде ангел Господень в пламени олтаря: маное же и жена его смотряста, и падоста ниц на земли.

*Царств первых чтение.*

[Глава а~] Воставши анна по ядении их, иде в силом: и ста пред Господем. Илий же жрец седяше на престоле при празе двери храма господня. И та умиленною душею поклонися Господу, и плачущи проплака: и помолися молитвою к Господу глаголющи: Адонаи Господи елои саваоф, аще призирая призриши на смирение рабы твоея, и помянеши мя, и даси рабе твоей семя мужеско, то дам е пред тобою в дар до дне смерти его: и вина и пиянственнаго не испиет, и железо не взыдет на главу его. И бысть егда умножи молящися пред Господем, илий же жрец взираше на уста ея. И та глаголаше в сердце своем, токмо устне ея двизастеся, а глас ея не слышашеся: и мняше ю илий пияну сущу. И рече ей илий: доколе пияна еси; отими вино твое, и иди от места господня. И отвеща анна, и рече: ни, господине мой, но жена в жесток день аз есмь, вина, и пиянства не пих, но излиях пред Господем душу мою: Не даждь рабы твоея дщерем поругания, яко от множества уныния моего, и от множества сетования моего стоях даже доселе. И отвеща илий, и рече к ней: иди с миром, Бог Исраилев даст ти всяко прошение твое, (с. 87) егоже просиши от него. И рече анна: да обрящет раба твоя благодать пред очима твоима. и иде жена путем своим, и вниде во обитель свою: и яде с мужем своим и пи, и лице ея не испаде ктому. И утреневаше заутра, и поклонишася Господеви, и идоша путем своим, и вниде елкана в дом свой во ексармафем, и разуме елкана жену свою анну. и помяну ю Господь, и зачат, и бысть во время дний, и роди анна сына, и нарече имя ему самуил: яко от Господа Бога саваофа испросих его.

*На литии стихира храма, и святей, глас з~:*

Иоанн видев Иисуса, се агнец божий, возопи{Иоан. а~.}, исполняяй исаиино проречение{Исаии н~г.}: конец пророком есть сын твой, елисавето. достойно убо тя да ублажают людие.

Сына твоего деснице главу преклони Иисус{Мат. г~.}, Господь господьствующих сый, и Владыка владеющих{Апок. з~и.}: велия слава твоя, достохвальная елисавето.

Обличаше велехвальныя фарисеи, глаголя к ним{Лук. г~.}: порождения ехиднина, сотворите плоды достойны покаяния, глас сый вопиющаго в пустыни, и почиташеся учитель: такова сына мати еси, елисавето святая.

*Слава, глас з~:*

Заповеди божия хранящи, плод всельшийся в тя живыя веры приносила еси, богомудрая елисавето: киими тя достойными пении, киими достойными похвалами увенчаем вернии;

*И ныне, Богородичен.*

*На стиховне стихиры, глас а~.*

Многих достойна еси хвалений, богомудрая елисавето, праведною именуемая словом божиим, в заповедех господних ходившая, милостию божиею подвизаема. (с. 88)

*Стих:*
Честна пред Господем смерть преподобных его.

Нелицемерную любовь к Богу, нелицемерную любовь к ближним имела еси, в заповедех господних ходя, многославная елисавето: плод се веры твоея бысть. тем торжествующе ублажаем тя.

*Стих:*
Блажен муж бояйся Господа, в заповедех его восхощет зело.

Неплодной и заматоревшей преславный плод чрева даровася тебе от всещедраго Бога, покаяния проповедник: тем тя ублажающе, всесильную милость божию величаем.

*Слава, глас в~. Анатолиево:*

Яко чист иерей во святая святых вшел еси и одеждою священною одеян, непорочно Богу служил еси, якоже аарон законополагая, и яко моисей водя колена Исраилева, звонцев в чистом знамении, темже и убиен был еси: но кровь твоя праведная, спасительное нам исцеление бысть, и яко миро благовонное слухи отверзает, к шествию вечныя жизни, захарие треблаженне, крестителя иоанна родителю, и елисавети супружниче, прилежно моли о душах наших.

*И ныне, Богородичен: О*
чудесе новаго:

*Тропарь, глас в~:*

Праведных твоих, захарии и елисавети, Господи, память празднующе, теми молим тя: спаси душы нашя.

*Слава, и ныне, Богородичен.*

*По а~-й кафисме седален, глас д~.*

*Подобен:*
удивися иосиф:

Велие человеколюбие свое, еже к земнородным всеблагий Бог имать, на тебе показа елисавето, яко праведну тя быти со захарием по неизреченней благости (с. 89) своей изволи: кая благодарения тебе, милостиве, кая пения принесем, грешнии раби твои, Владыко; *Дважды.*

*Слава, и ныне:*

Свыше нашедшаго духа святаго осенением зачала еси, Дево всенепорочная, и родила еси прежде век сущаго: да торжествует тварь хвалящи тя, и преславное рождество твое величающи, и да поет радостию духовною веселящися, избавителя душам нашым родившая, едина благословенная.

*По в~-й кафисме седален, глас д~. Подобен:*
удивися иосиф:

Всерадостное дарование анне неплодной самуил бысть, всерадостное даяние и тебе, праведная елисавето, благодати тезоименитый. дивная милость твоя к человеком, Боже. слава многим щедротам твоим, слава благоутробию твоему. Дважды.

*Слава, и ныне, Богородичен:*

Мати неискусобрачная, престол херувимский показася утроба твоя Бога неприступнаго: ты бо едина вместилище еси божие, Бога рождши воплощеннаго, от всех грехов избавляющаго рабы своя. тем достойно есть сердцем и устнами ублажати тя.

*Величание:*

Величаем вас, святии праведнии захарие и елисавето, и чтем святую память вашу: вы бо молите о нас Христа Бога нашего.

*Избранный псалом:*

[а~] Благословен Господь Бог Исраилев, яко посети и сотвори избавление людем своим. [в~] И воздвиже рог спасения нам, в дому Давидове отрока своего. [а~] Клятся Господь Давиду истиною, и не отвержется ея. [в~] Тамо возращу рог Давиду, уготовах светильник помазанному моему. (с. 90) [а~] Сильно на земли будет семя его. Род правых благословится. [в~] Служити ему в преподобии и правде пред ним, вся дни живота нашего. [а~] И ты отроча, пророк вышняго наречешися, пред\ъидеши бо пред лицем господним, уготовати пути его: [в~] Дати разум спасения людем его, во оставление грехов их, [а~] Милосердия ради милости Бога нашего. Направити ноги нашя на путь мира. [в~] Господь любит праведники: [а~] Благословит Господь в боящихся его, и во уповающих на милость его. [в~] Хвало Исраилева, на тя уповаша отцы наши, уповаша, и избавил еси их. [а~] Сей род ищущих Господа, ищущих лице Бога иаковля. [в~] Блажени вси боящиися Господа, ходящии к путех его. [а~] Весть Господь пути непорочных, и достояние их во веки будет. [в~] Блажени людие, имже Господь Бог их. Хвалитеся вси правии сердцем: [а~] Правым подобает похвала.

*Слава, и ныне, аллилуиа: трижды.*

*По полиелеи седален, глас д~. Подобен:*
удивися иосиф.

В повеления божия процветающе с преблаженным захарием, божиею рукою подвизаема{<::рус>Исправлена опечатка оригинала:<::слав>позвизаема. <::рус>Прим. <::лат> orthlиb<::слав>}, дщерей аароновых отрасле, всехвальная елисавето, моли преблагаго Владыку, да приносим и мы грешнии добр плод живыя веры.

*Дважды.*

*Слава, и ныне, Богородичен:*

Едина родительница Богу, едина приснодево, пречистая богоневесто, яко родила еси Девою, и пребываеши нетленна: тем тя ангел и человек чиноначалия величают.

*Прокимен, глас д~:*
Святым, иже суть на земли его, удиви Господь вся хотения своя в них. *Стих:*
Дивен Бог во святых своих, Бог Исраилев. Всякое дыхание да хвалит Господа. *Евангелие от луки, зачало в~, еже чтется на рождество предтечи, егоже начало:*
Бысть во дни ирода царя иудейска: *Конец:*
(с. 91) Призре отяти поношение мое к человецех. *По н~-м псалме стихира, глас а~.*
Глаголанное от Господа к девице бысть: *Писана на*
Господи воззвах:

*Канон Богородице, со ирмосом на з~ и пророку на д~: и святей на д~: глас и~.*

*Песнь а~. Ирмос:*

Сокрушившему брани мышцею своею, и проведшему Исраиля сквозе чермное море, поим ему, яко избавителю нашему Богу, яко прославися.

Истинную любовь имела еси к Богу благолюбивая елисавето, заповеди его храня: сей бо истинно любит Бога, иже заповеди его соблюдает: боголюбивую убо тя хвалами возвеличим.

Благодатию спасени добродетельми угождати имамы Богу, якоже и елисаветь во всех заповедех господних ходи без порока, юже достойно песньми да ублажим.

*Слава:*

Действуяй вся во всех, Боже, и в блаженной елисавети всесильную милость твою являл еси, о всех делех твоих благодарение тебе приносим.

*И ныне:*

Исаака сарра рождши неплоды радовашеся: тебе девствующей и рождшей Господа Иисуса паче радоватися подобает, пречистая.

*Катавасиа:*
Крест начертав.

*Песнь г~. Ирмос:*

утвердися сердце мое в Господе, вознесеся рог мой в Бозе моем, разширишася на враги моя уста моя, возвеселихся о спасении твоем.

Праведну тя с захарием блаженная елисавето, дух святый в писании нарече: беста праведна пред богом, глаголя. мессиа же правда нам есть от Бога, мессиею (с. 92) убо оправдана была еси: кто похвальными песньми тя не возвеличит;

Не оправдится пред Господем всяк живый: ты же праведна была еси приснопамятная елисавето: Господь Иисус освящение всем есть, святу тя да восхваляет всяк.

*Слава:*

Дивен во святых Боже, преславными и в блаженной елисавети удивился еси, песнь благодарственную приносим тебе всещедрому.

*И ныне, Богородичен.*

Неплоды в старости рождши сарра, матерь сущи ублажашеся, тя матерь и Деву, пречистая, достойно восхвалити недоумеет.

*Кондак, икос и седален пророку.*

*Слава, святей. Седален, глас д~:*

Воплотившуся уже мессии, первую тя благовестницу слышим, егда к целовавшей тя богоизбранной отроковице со ужасом глаголала еси: откуду мне се, да прииде Мати Господа моего ко мне; восхваляюще убо тя вопием: радуйся, зерцало тайны божия нам являющее.

*И ныне, Богородичен:*

Богородицу тя исповедуем, владычце, сыном твоим рождшимся от тебе спасшиися грешнии раби: Бога бо непостижимо родила еси, кровию своею очищающаго нас от всякаго греха, и в райское веселие приводящаго, егоже с тобою восхваляем веселящеся.

*Песнь д~. Ирмос:*

Пророк аввакум умныма очима провиде, Господи, пришествие твое. тем и вопияше: от юга приидет Бог. слава силе твоей, слава снисхождению твоему.

Жена сущи захариина во всех заповедех без (с. 93) порока ходила еси, инии же девы быша, и елеа добродетелей не имеяху: лучше звание твое паче девства онех, всяк возраст да славит тя.

Павел верных обручая Христови, и брачных девою чистою нарече глаголя: обручих вас единому мужу деву чисту. кольми паче во всех заповедех ходившуя тя к мудрым девам Бог сочета, богомудрая елисавето, достойно убо тя восхваляем.

*Слава:*

Яко столп огненный и облак путьшествующему к земле обетованней Исраилю, тако ходившую в заповедех господних двоицу, блаженнаго захариа и елисавету, во образ богоугождения нам пред\ъявил еси Боже, неизреченное человеколюбие твое есть, всесильный Владыко.

*И ныне:*

Исаака рождение, от безчадныя матере поношение отят и возвеличи славою: рождшееся от тебе свято, первейшую славу принесе тебе пречистая Дево и Мати: всяк земнородный да славит тя.

*Песнь е~. Ирмос:*

Господи Боже наш, мир даждь нам, Господи Боже наш, стяжи ны, Господи, разве тебе иного не вемы, имя твое именуем.

Егоже Бог ангелом у малахии нарече, глаголя: се аз посылаю ангела моего пред лицем твоим, сего ты неплодная родила еси елисаветь: достойными убо тя венчаем похвалами.

Глас вопиющаго Бога, рожденное от тебе всечестная елисавето есть, тем яко уста божия кто не восхвалит тя;

*Слава:*

Яко от камене иногда неплодна воду людем твоим источил еси, Боже, тако от неплодныя елисавети (с. 94) покаянию проповедателя даровал еси, вся преславная твоя, всесильный Владыко.

*И ныне:*

Сугуб плод иосифа и вениамина рахиль неплоды име, почитается плодородием: ты же единаго впостасию, сугуба существом родила еси Девою, неизреченная слава твоя Мати еммануилева.

*Песнь з~. Ирмос:*

Яко воды морския, человеколюбче, волнами житейскими обуреваюся. темже яко иона, тако вопию ти: возведи от тли живот мой, благоутробне Господи.

Во утробе твоей сый иоанн елисавето святая, видев Cпаса своего, и взыграся младенец: блаженна суть ложесна твоя явльшая младенца, познавшаго спасение свое Иисуса.

Духом святым укрепляема противно всех хотений, сына своего иоанном именовала еси, преблаженная елисавето, всяк да хвалит тя орган святаго духа.

*Слава:*

Твоему от Девы рождеству недомыслимому, от неплодныя елисавети зачатие, аки подобие явил еси, Боже: слава державной премудрости твоей.

*И ныне:*

Вениамин рожденный рахилиею, матерь свою умертви в рождении: рожденное от тебе слово живот есть всем истинный: егоже умоли, да надеющиися нань, живот имамы вечный.

*Кондак, глас д~:*

Яко луна полна, свет правды от мысленнаго солнца, мессии, прияла еси, и во всех заповедех господних с захарием ходила еси боговозлюбленная елисавето: достойными убо тя песньми ублажающе, всещедраго света просвещающаго всех Господа величаем. (с. 95)

*Икос:*

Якоже на двоих скрижалех иногда заповеди своя из\ъобрази Бог: тако благодатию своею вас просвети, блаженный захарие со елисаветою, яко в заповедех его ходити вам без порока: достойне убо восхваляюще вас, всещедраго света, просвещающаго всех Господа величаем.

*Песнь з~. Ирмос:*

Халдейская пещь огнем распалаемая, орошашеся духом божиим предстоянием, отроцы пояху: благословен еси, Боже отец наших.

Благодарити Бога учиши нас, богомудрая елисавето, глаголющи о рождении твоем: тако ми сотвори Господь, богом наученна еси учительница.

Егоже ангел внутрь олтаря иоанном быти об\ъяви захарии, того ты рожденнаго от тебе всем людем, богом наставляема, такоже именовала еси: ангелом подобен язык твой, приснопамятная елисавето.

*Слава:*

Яко небо манною обременив Бог, оную людем в пустыни низпусти, тако от блаженныя елисавети иоанна, благодати вещателя, нам дарова: велия милость твоя к человеком, Боже.

*И ныне:*

Сарра рождши исаака, образ Иисусов, радость ми сотвори Господь, глаголаше: образованнаго исааком рождшая, и девствующая, паче радуйся, всепетая Мати Дево.

*Песнь и~. Ирмос:*

Покрываяй водами превыспренняя своя, полагаяй морю предел песок, и содержай вся, тя поет солнце, тя славит луна, тебе приносит песнь вся тварь, яко содетелю всех во веки. (с. 96)

Якоже о церкви своей рече Бог: вся красная ближняя моя, и порока несть в тебе, тако без порока ты еси праведная елисавето: Господь бо Иисус освящение верным своим есть, всю красную тя величаем.

Во всех заповедех господних ходившую зряху тя людие, туне благодатию божиею оправданную, достоблаженная елисавето: достойно убо есть милость божию славити в тебе.

*Слава:*

Первая проповедница совершаемаго таинства твоего елисаветь бысть, Иисусе, егда рече: яко Господь сый и Бог, благословен плод чрева девическаго еси, дело се премудрости твоей, слава человеколюбию твоему.

*И ныне:*

Самуилово рождение неплодной матери своей слезы от очию отре, и радость принесе: рождшийся от тебе Господь всему миру радость сотвори. песньми тя непрестанно, о Дево Мати, величаем.

*Песнь ф~. Ирмос:*

Чужде матерем девство, и странно девам деторождение, на тебе, Богородице, обоя устроишася: тем тя вся племена земная, непрестанно величаем.

Веруяй пришедшаго мессию быти Господа своего, и заповеди господня храня, благоугодила еси ему елисавето: моли убо всеблагаго Владыку, тезоименитыя, и всех восхваляющих тя, спастися душам.

Иже заповеди божия сохраняет, того возлюбити, и явитися ему обещавается Бог: в заповедех его ходившая, темже богом возлюбленна еси, елисавето, моли всеблагаго о тезоименитой, да и возлюбит Бога, и возлюбленна будет благоутробием его.

*Слава:*

И неплодна и заматоревшая елисаветь, южика (с. 97) мариина, роди: ты возвеличил еси милость твою с нею, Боже, от тебе всяко даяние благо, слава неизреченным щедротам твоим.

*И ныне:*

*От*
юности крепок являяся сампсон, слава неплодней матери своей бысть: в рождшемся от тебе, Иисусе, все исполнение есть божества телесне, славнейшую тя всех святых величаем, Дево пречистая.

*Светилен пророку. Слава, святей. Подобен:*
Небо звездами:

Матерей неплодных слава, грешником образ добродетелей ты была еси, заповеди господня хранящи блаженная елисаветь: славим благость божию на тебе являемую.

*И ныне, Богородичен: На хвалитех стихиры, глас а~:*

Неплодную и заматоревшую елисаветь плодородием благословил еси, Боже, да явиши всесильную благость твою, и нас изсыхаемых на всяк день от грех, благодатию твоею ущедри, да будем древо доброплодное, всемилостиве.

Праведна беста пред тобою, но твоею благодатию, щедре, и в заповедех твоих хождаху без порока двоица приснопамятная: вся сия милость твоя, Владыко, слава благоутробному милосердию твоему.

Бог действуяй в вас, и еже хотети, и еже деяти благая, достоблаженная двоице, и наследники вас царствия сотвори, ради великия своея милости: слава тебе всемилостивому владыце.

*Слава, глас з~:*

Болий в рожденных женами именуемый от премудрости вечныя, от неплодныя тя произыде боголюбивая елисавето, да срадуемся вернии приснопамятней, благодателя величающе.

*И ныне, глас д~:*

Певаемый от серафим, и от херувимов носимый, престол избрал еси прекрасный утробу чистыя богоотроковицы. тем благодарственное возсылаем ти: слава (с. 98) тебе, едине человеколюбче, слава тебе, Иисусе пресладкий, слава тебе, всеупование наше, слава тебе, спасение верных, слава благоутробному смотрению твоему.

*Славословие великое. И отпуст.*

*На литургии: блаженна, пророку, песнь г~-я, на д~: и святей, песнь з~-я, на д~. Прокимен, апостол, евангелие по уставу. Причастен:*
Радуйтеся праведнии о Господе:

