<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 114)

*Месяца тогоже в з~-й и день.*

*Предпразднство рождества пресвятыя Богородицы:*

*И святаго мученика созонта:*

*И память иже во святых отца нашего иоанна, архиепископа новгородскаго, чудотворца. Служба его писана по сей службе.*

*На*
Господи, воззвах: *стихиры предпразднства, глас а~.*

*Подобен:*
Небесных чинов:

Всемирныя миру радости возсияша * мысленныя лучи, * предвозвещающыя всем солнце славы Христа Бога, * в рождестве твоем, пречистая: * ты бо ходатаица показалася еси * истиннаго веселия же и благодати.

Предпразднственная сия слава твоя, пречистая, * предвозвещает всем * твоя, яже паче слова людем благодеяния: * ты бо ныне веселия ходатаица, * и будущия радости нам вина, * Богородице приснодево.

Боговместимая отроковица, * и Богородица чистая, * пророков слава, Давидова дщи, * днесь раждается от иоакима и анны целомудренныя: * и адамова клятва яже на нас, * потребляется рождеством ея.

*Ины стихиры святаго, глас д~. Подобен:*
Дал еси знамение:

Силою укрепляя * немощь твою, блаженне, * нашу немощь волею понесый, мученическое течение * его ради прошел еси радуяся, * и не крепкаго врага краснейшими ногами сокрушил еси. * тем тебе исплете победныя венцы * Иисус человеколюбец, * и Спас душ наших. (с. 115)

Враги уязвил еси, уязвлену тебе славне, * и на землю неизвергл еси крестом вооружився, * и всеоружие непобедимыми обложен яве, * и любовию утверждаемь, тя к царством мысленным пресельшаго, * яко непобедима мученика, * яко небеснаго человека.

Спасу и Господу * за тя вольныя под\ъемшу страсти, * яве подобяся, * страстотерпче созонте. самаго себе вольно к ранам и к язвам, * нестерпимым мукам предал еси. темже почествова тя небесными даровании, * и источник исцелений * тя любящым показа.

*Слава, и ныне, предпразднства, глас д~. Самогласен.*

Всечестное твое рождество, пресвятая Дево чистая, ангелов множество на небеси, и человеческий род на земли ублажаем, яко Мати была еси творца всех Христа Бога: того молящи о нас не престай, молимся, иже на тя по Бозе упование положших, Богородице всепетая, и неискусобрачная.

*Аще же в пяток вечера, Слава, предпразднства: И ныне, догматик гласа настоящаго.*

*На стиховне стихиры, глас и~. Подобен: О*
преславнаго чудесе!

О преславнаго чудесе, * яко от нераждающия матере, * и неплоднаго заматерения, * жезл цвет носяй, * прозябает днесь, * Богомати и неискусобрачная, * от праведных иоакима и анны. * темже радуется ныне и пророческий собор, * патриархов все торжество, в рождестве ея.

*Стих:*
Слыши, дщи, и виждь, и приклони ухо твое.

Днесь Давид радуется, * и иесей ныне играет, * и левий величается, * и радуется духом иоаким праведный, * и безчадство аннино разрешается, * твоим рождеством марие пречистая, богорадованная, * и ангельский собор с человеки, * вси блажим божественную утробу твою. (с. 116)

*Стих:*
Лицу твоему помолятся богатии людстии:

Радуйся, человеческий соборе. радуйся, Господень храме. * радуйся, горо святая. радуйся, божественная трапезо. * радуйся, светильниче света. * радуйся, славо православных честная. * радуйся, марие Мати Христа Бога. * радуйся, всенепорочная. * радуйся, предложение божественнаго хлеба. * радуйся, скиние. радуйся, купино неопалимая. * радуйся, всех надеждо.

*Слава, и ныне, глас д~. Германово:*

Всемирная радость от преподобных возсия нам, от иоакима и анны, всепетая Дева, яже премногия ради чистоты, храм божий одушевленный бывает, и едина воистинну Богородица познавается: тоя молитвами Христе Боже, мир миру низпосли, и душам нашым велию милость.

*Тропарь мученика, глас д~:*

Мученик твой, Господи, созонт, во страдании своем венец прият нетленный от тебе, Бога нашего: имеяй бо крепость твою, мучителей низложи, сокруши и демонов немощныя дерзости. того молитвами спаси душы нашя.

*Слава, и ныне, предпразднства, глас тойже:*

*От*
корене иессеева, и от чресл Давидовых, богоотроковица мариам раждается днесь нам: радостию бо радуются всяческая и обновляются, срадуйтеся купно небо и земля, восхвалите ю отечествия языков. иоаким веселится, и анна торжествует, зовущи: неплоды раждает Богородицу, и питательницу жизни нашея.

*На утрени, на Бог Господь: тропарь предпразднства, дважды.*

*Слава, мученика: И ныне, предпразднства. По а~-й стихологии седален, глас а~. Подобен:*
Камени запечатану:

Рождшися преславно от неплодных ложесн, от (с. 117) девственных чресл родила еси паче естества: красен бо явльшися стебль, израстила еси миру жизнь. сего ради силы небесныя вопиют тебе Богородице: слава пришествию твоему чистая: слава рождеству твоему: слава девству твоему, Мати безневестная.

*Слава, и ныне, тойже.*

*По в~-й стихологии, седален, глас е~. Подобен:*
Собезначальное слово:

Небесная вся ныне радуются, человеческий род ныне празднует с ними, и пророцы тайно вкупе веселятся: юже бо предвидеша образне, в древних родех, купину, и стамну, и жезл, облак, дверь и престол, и велию гору, раждается днесь.

*Слава, и ныне, тойже.*

*Канон предпразднства со ирмосом на и~, егоже краегранесие:*
Рождество пою богоотроковицы Девы. *Иосиф.*

*Глас д~. Песнь а~. Ирмос:*

Отверзу уста моя, и наполнятея духа, и слово отрыгну царице матери, и явлюся светло торжествуя, и воспою радуяся тоя чудеса.

Радующеся днесь, с веселием воспоим божественное рождество Богоматере: ибо роди радость вселенней, печаль праматере потребляющую.

*От*
неплодове происходит греха неплодство, юже закон прописа, и проповедания пред\ъявиша божественных богоглагольников, пречистая владычца и всенепорочная.

Храм и палата царева бысть, в нейже жилище себе сотворив, жилище святыя Троицы, верныя содевает пресущественный.

*Богородичен:*

Чертог краснейший, престол божий высочайший, из\ неплодове происходит, на немже седе плотию пресущественный, седящыя во тме погибели воздвизает к знанию света благостию. (с. 118)

*Ин канон святаго на д~, глас тойже. Феофаново:*

*Песнь а~. Ирмос:*

Моря чермную пучину, невлажными стопами, древний пешешествовав Исраиль, крестообразными моисеовыма рукама, амаликову силу в пустыни победил есть.

Спастися честную твою днесь память почитающым, и от всяческих заступай напастей и бед и скорбей, благодетеля Господа ныне моли, преславне.

Звезду все светлу показа Христос, на высоте тя церковней мучениче истинно, страданий твоих сияньми вселенную всю просвещающа, прехвальне.

Возмутив нечестия море, яко Господень конь, пучиною мучениче, честных и святых кровей твоих, якоже фараона потопил еси, противных всю силу.

*Богородичен:*

Безсеменно отчею волею от божественнаго духа, божия зачала еси сына, и плотию породила еси, сущаго из отца безматерня, и нас ради из тебе без\ъотча.

*Песнь г~. Ирмос:*

Яко неплоды роди от язык церковь, и многое в чадех изнеможе сонмище, чудному Богу нашему возопиим: свят еси, Господи.

Земля плодовита от земли неплодныя раждается, яже плодородит делателя благих, и жизноносный клас питающь вся божественным мановением.

Днесь прозябе девства жезл, из негоже процветет цвет, садоделатель наш Бог, лукавыя расли отсекая, крайнею благостию.

Се несекомая гора, от камене неплодна, отсечен камень плодородит мысленный, иже сокрушение соделает истуканных всех льстиваго.

Закона проначертания тя предсказаша отроковице: (с. 119) законодавца бо ты, законных кроме, во чреве носиши, соблюдающа тя паче слова, нетленну и нескверну.

*Ин. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище, и утверждение.

Кровей твоих струи, яко река Христа ради потекше, огнь нечестивых угасиша, мучениче страстотерпче приснопеваемый.

Под\ъял еси терпеливно ран приложения, якоже столп необоримь славне, прелести низложив твердыню.

Низложил еси Давидски, якоже голиафа мысленнаго мучителя и того воинство, веры пращею всеславне.

*Богородичен:*

Ты едина сущым на земли, паче естества благих ходатаица Мати божия явилася еси: тем ти, еже радуйся, взываем.

*Кондак святаго созонта. глас в~. Подобен:*
Твердыя:

Истиннаго и богомудраго мученика, страдальца благочестия искуснаго, сошедшеся днесь, велегласно восхвалим созонта таинника благодати, исцелений дателя богатейшаго: молит бо Христа Бога о всех нас.

*Икос:*

Возсиявшаго яве в честней и божественней Христове церкви, великаго страдальца созонта, вси песньми приидите ныне усердно восхвалим того, принесше достойная: сей бо воистинну свирепство низложил есть идолослужителей верным же спасение подая всегда пребывает. тем земнороднии любовию привлекшеся, ублажаем ныне почитающе память честную и славную страстотерпца, вопиюще. созонте всеблаженне, моли Христа Бога о всех нас. (с. 120)

*Седален, глас д~. Подобен:*
Скоро предвари:

Спасся верою созонте многострадальне, спасительное был еси обуреваемым пристанище, промыслом Христа Бога, точиши бо исцелений реки чтущым тя, уставляеши болезни и распаления всегда. тем божественную память твою верою почитаем.

*Слава, и ныне, предпразднства, глас и~. Подобен:*
Повеленное тайно:

Да радуется небо, и земля да веселится: божие бо небо на земли родися, богоневестная сия от обетования. неплоды младенца питает марию, и радуется о рождестве иоаким, жезл, глаголя, родися мне, из негоже цвет Христос прозябе, из корене Давидова: воистинну чудо преславно.

*Песнь д~. Ирмос:*

Седяй в славе, на престоле божества, во облаце легце, прииде Иисус пребожественный, нетленною дланию, и спасе зовущыя слава, Христе, силе твоей.

Превышшая ангелов на земли отроковица раждается, в святыни сущи и чистоте без разсуждения: яже очищение всех Христа раждает, освящение и всесовершенное избавление.

Блаженно чрево аннино бысть: во чрево бо хотящую вместити блаженное и невместимое слово, породи возрождение всем верным подающее.

Ныне мрак злобный потреблятися начинает, солнца бо одушевленный облак возсия от неплодных ложесн всенепорочная: еяже рождество светозарное воспразднуим.

Яко плодовитая маслина, яже от корене прозябши иессеева Дево, анна тя проращает, прозябающую милостиваго слова: емуже милость и истина всегда предходит. (с. 121)

*Ин. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Распалаемь любовию божиею всеблаженне, хврастную всю лесть безбожных попалил еси словесы твоими, и радуяся взывал еси: слава силе твоей Господи.

Святоделанен сый храм Господень, в храм втекл еси безбожных, и сих служения доблественне сокрушил еси, мучениче страстоносче всехвальне.

Врачевство явися всякаго недуга, священный твой храм, верою притекающым, и доблести твоя в том почитающым, созонте страстотерпче прехвальне.

*Богородичен:*

Неискусобрачно родила еси Господа, о Дево! и по рождестве явилася еси паки девствующи: темже немолчными гласы, еже радуйся, тебе владычце, верою несумненною вопием.

*Песнь е~. Ирмос:*

ужасошася всяческая о божественней славе твоей: ты бо неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Запечатанная ныне книга раждается, юже прочести невозможно естеством закона земных, соблюдаема в жилище слова: якоже книги проявиша богоглаголивых духом.

Лоза днесь родися спасительная, яже нетленный процветет грозд божественный, сладость проливающий: от негоже всяк пияй таинственно, божественное и спасительное веселие плодит.

Играйте человецы, со ангелы ликующе: днесь от неплодове Деве рождшейся, печаль преста, и приводится радость, торжествующым тоя божественное рождество. (с. 122)

Божественный прописа пророк проявленнейше: свиток тя нов, в немже перстом слово отчим Дево напишется, в книзе написуя жизни вся благостию, того начальству повинующыяся.

*Ин. Ирмос:*

Ты, Господи мой, свет в мир пришел еси, свет святый, обращаяй из мрачна неведения, верою воспевающыя тя.

Ты мучениче, светом троическим просвещся, потребил еси безбожия многобожный мрак, светильник явився присносветел.

Ты шипок благоцветущь, течением кровей твоих блаженне, показався, благовонием чудес мир облаговонил еси.

Ты грозд мысленный винограда сый Христова, источил еси мучения благоумиленное вино, верою тя славящым.

*Богородичен:*

Тя оружие непобедимое на враги предлагаем: тя основание и надежду нашего спасения, богоневестная, имамы.

*Песнь з~. Ирмос:*

Божественное сие и всечестное совершающе празднество, богомудрии, Богоматере, приидите руками восплещим, от нея рождшагося Бога славим.

Родися днесь мост, преводящь к свету человечество, лествица небесная, гора божия явственнейшая, Богородица Дева, юже ублажаем.

Червленица анна произведе багряницу, руно омочившую воплощения царева послежде, юже достойно вси песнословим.

Источник ныне произыде из малыя капли, всенепорочная, яже бездну спасения рождши, многобожия упразднит безмерныя токи.

*От*
неплоднаго корене прозябла еси, и из корене (с. 123) злобы терние, паче естества, твоим божественным прозябением посекла еси, богородительнице Дево присноблаженная.

*Ин. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

Заклатися любве ради божия желая, якоже непорочная жертва, того трапезе принеслся еси: сего ради благочестно тя почитаем прехвальне.

Немокренно преплыв прелести пучину, в пристанище вышняго царства мучениче достигл еси, вечныя наслаждаяся тишины блаженне.

Ногты железными твоя ребра строгаше немилостивно мучитель: но ты в руце божии духа со славою преложил еси, всеблаженне приснопамятне.

*Богородичен:*

О чудо всех чудес новейшее. яко Дева во чреве, вся содержащаго, неискусомужно заченши, не тесновмести.

*Кондак предпразднства, глас г~. Подобен:*
Дева днесь:

Дева днесь, и Богородица мариа, чертог безконечный небеснаго жениха раждается от неплодове, божиим советом, колесница слова благоукрашается: на сие бо преднаречеся, божественная дверь, и Мати сущия жизни.

*Икос:*

Иже от неплодове плод дадеся, богоотроковица мариа, юже провидеша иногда божественнии пророцы духом: сию мы днесь зряще, в недрех анны играющую, с верным иоакимом, мысленне ко учреждению стецемся, и сущыя далече призовем, глаголюще: мира сего ныне воззвание. от неплодна бо чрева прозябе, божественная дверь, и Мати сущия жизни. (с. 124)

*Песнь з~. Ирмос:*

Не послужиша твари, богомудрии, паче создавшаго, но огненное прещение мужески поправше, радовахуся поюще: препетый отцев Господь и Бог благословен еси.

Иоаким же и анна ублажаются, рождши блаженную яве чистую Богоматрь, блаженное слово рождшую, блаженны верныя совершающаго вся.

Дар честен стяжаша тя пречистая твои родителие, заченшую Бога, обогатившаго дарми лучшими взывающыя: отцев Господи и Боже, благословен еси.

Сосцы твои паче вина блажайшии анно богозванная: яко сосцы священными, преблагое слово доившую ты доила еси, подателя млека, и дыханию питателя всему.

Играй, бряцай в гусль твою, богодохновенне Давиде, и ликуй: се бо кивот, егоже древле провозвестил еси, от неплодствующа чрева пройде, царю твари и Богу соблюден.

*Ин. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

В пещь болезненных мук, мучениче ввержен быв, росу от Бога приим терпения, благодарно же взывал еси: благословен еси в храме славы твоея Господи.

Светлейшу всякаго злата, воистинну имея душу, пожрети златокованному мучениче отнюд богу и бездушному не восхотел еси: самаго же себе жертву благовоннейшу Господу пожерл еси.

Пастырь великий, пастыря сущо овцам тя мучениче, яко агня непорочно, своему нелестному стаду сочета, волки неятна мысленными тя показа всехвальне. (с. 125)

*Богородичен:*

Вышняго освященное божественное селение, радуйся, тобою во дадеся радость, Богородице, вопиющым: благословенна ты в женах еси всенепорочная владычце.

*Песнь и~. Ирмос:*

отроки благочестивыя в пещи, рождество Богородично спасло есть: тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

Подвигнем язык песнопеньми божественное рождество чтуще, препетое слово и пребожественное воплотившия духом, и воззовем: Господа пойте дела, и превозносите его во вся веки.

Божественнии играйте пророцы, почитающе Девы рождество: та бо исполни всех проповедания, вами сказуемаго порождши Христа, всяческих царя: егоже превозносим во вся веки.

Возопийте горы веселие, апостоли и мученицы ликуйте, преподобнии и праведнии ныне радуйтеся, в рождестве днесь господни матере, Господа пойте, вопиюще, и превозносите его во вся веки.

Процвете яблоко благовонное, шипок божественный появися, и облаговони днесь концы, и злосмрадие устави греха нашего, всечистая, и Мати слова: юже превозносим во вся веки.

Неплодствующее естество человеческое, честных дарований божественнаго духа, днесь возвеселися, от неплодове богоотроковицу рождшуся видев, и возопий: Господа пойте дела, и превозносите его во вся веки.

*Ин. Ирмос:*

Руце распростер даниил, львов зияния в рове затче: огненную же силу угасиша, добродетелию препоясавшеся, (с. 126) благочестия рачители отроцы, взывающе: благословите, вся дела господня, Господа.

Руку златосотвореннаго отемь мудре кумира, нищым подал еси, неистощимое славне, себе притворяя мучения истинно богатство, приснопамятне: благословите, зовый, вся дела господня, Господа.

Плотию безплотному сплется, пособием Христовым сего низложил еси. темже ти почести славне, чудес действо сам подаде, к немуже радуяся взывал еси: благословите, вся дела господня, Господа.

Отверз наполнил еси уста твоя духа, созонте всехвальне: врагов же уста хулящих творца, исполнил еси всякаго студа, и Христу радуяся взывал еси: благословите, вся дела господня, Господа.

*Богородичен:*

Ты едина во всех родех Дево чистая, Мати явилася еси божия: ты божества была еси приятелище всенепорочная, не опальшися огнем неприступнаго света. тем же вси тя благословим, марие богоневесто.

*Песнь ф~. Ирмос:*

Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся, всеблаженная Богородице, чистая приснодево.

Се божие место святое проявленно показася, град препрославленный царев наздася, светозарный рай светло процвете, рая ходатаица сущи, к Богу же человеков усвоение.

Явися свеща и светильник днесь, златозарящий свет превечный, в нюже вселився, сущыя в нощи лютых просветит, разорит же безбожия мглу, и дне вся соделает причастники истинно веры ради. (с. 127)

Днесь земля ликует, новое бо небо виде, божие прекрасное порождшееся, в немже вселився плотию, небес превышше возведет человеки, и обожит вся благостию, егоже поюще верно, величаем.

Предобрая двоица прозябе, иоаким и анна, юницу нескверную, из неяже юнец упитанный прошед, за мир заклася, емляй прегрешения человеков, приносимыя же разоряя жертвы демоном.

Просвети ны свет рождшая, светоносное твое рождество духом, богородительнице, торжествующыя, и света будущаго покажи пречистая причастники, и мир подаждь и избавление лютых, матерними твоими молитвами.

*Ин. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Камень избран показался еси Христов, камене краеугольнаго, мучениче, валяемь на земли, и прелести разоряя твердыню, верных же сердца твердейша соделовая.

Струю тя жизни стяжавши Христова ныне церковь, кровьми твоими яко водами напоившися, мучениче, страданий твоих и чудес всегда благолепием украшается.

Обрел еси воздаяние подвигов и трудов твоих, богомудре, небесное царство, в немже ликуя созонте, верою творящих твою священную память поминай, всеславне.

*Богородичен:*

Пленицы моих ныне согрешений разреши, Дево Богородице, благоутробия источник рождшая, едина богоблаженная, и радости наполни, яко да достойно величаю тя.

*Светилен мученика. Подобен:*
Жены, услышите:

оружием честнаго твоего креста вооружився (с. 128) страдалец твой, слове, противныя силы твердо победи, и мучителя посрами, и за тя пострада, и с тобою, Христе мой всецарю, царствует присно.

*Слава, и ныне, предпразднства:*

Адаме обновися, и ева возвеличися: пророцы со апостолы ликуйте и праведными: общая бо радость возсия, ангелов же и человеков, от праведных днесь, иоакима и анны, Богородица мариа.

*На стиховне стихиры, глас в~. Подобен:*
Доме евфрафов:

Приидите иже от адама, * юже от Давида израстшую, * и Христа рождшую, * воспоим Деву, * марию пречистую.

*Стих:*
Слыши, дщи, и виждь, и приклони ухо твое.

Хвалу избавителю, * принесем Господу, * от неплодове, давшему нам Богородицу, * и едину приснодеву.

*Стих:*
Лицу твоему помолятся богатии людстии.

Днесь радость * всея вселенныя * от неплодных ложесн * раждается преславно, * Мати всех царя.

*Слава, и ныне, глас в~. Самогласен:*

Пронареченная всех царица, божие обителище, от неплодныя днесь утробы пройде анны славныя, присносущнаго существа божественное пребывалище: еюже безстудный ад попрася, и всеродная ева в твердую жизнь вводится, той достойно возопиим: блаженна ты в женах, и плод чрева твоего благословен.

*На литургии: блаженна препразднства, песнь г~, на д~: и святаго, песнь з~, на д~. Прокимен, глас з~:*
Возвеселится праведник о Господе, и уповает на него. *Стих:*
услыши, Боже, глас мой: *Апостол к ефесеем, зачало сл~г. Аллилуиа, глас д~:*
Воззваша праведнии, и Господь услыша их. *Стих:*
Многи скорби праведным, и от всех их избавит я Господь. *Евангелие иоанна, зачало н~в. Причастен:*
В память вечную будет праведник: (с. 129)

*<М\р>*
*Подобает ведати, аще случится предпразднство рождества пресвятыя Богородицы, и мученика созонта в неделю.*

В субботу на малей вечерни, стихиры воскресны и Богородицы по обычаю. Тропарь воскресн. Слава, и ныне, Богородичен его.

*На велицей вечерни:*
По кафисме, на Господи, воззвах: стихиры воскресны г~: и @восточенъ@{@Анатолиевъ@} един: и предпразднства г~: и мученика г~. Слава, предпразднства: И ныне Богородичен первый, гласа настоящаго. На литии стихира храма, таже стихиры стиховны предпразднства вечерния. Слава, и ныне, предпразднства: писан на утрени на стиховне. На стиховне стихиры воскресны: Слава, и ныне, предпразднства. На благословении хлебов тропарь, Богородице Дево: дважды, и предпразднства единожды. и чтение в посланиих апостольских.

*На утрени:*
на Бог Господь тропарь воскресн, дважды: Слава, мученика: И ныне, предпразднства. По кафисмах седальны воскресны, и Богородичны их. И чтение во евангелии толковом, неделя пред воздвижением. Посем непорочны, и впакои. и чтение, неделя ряд. Степенна, и прокимен гласа. Всякое дыхание: и евангелие воскресно. и Воскресние Христово: Таже канон воскресн со ирмосом на д~: и Богородицы на в~: и предпразднства на д~: и мученика на д~. Катавасиа: Крест начертав: По г~-й песни, кондак предпразднства, и икос, и мученика. Слава, седален мученика: И ныне, предпразднства. По з~-й песни, кондак и икос воскресн, и чтем пролог. На ф~-й песни поем Честнейшую: Светилен воскресн: Слава, мученика: И ныне, предпразднства. На хвалитех стихиры воскресны д~: и @восточенъ@{@Анатолиевъ@} един: и предпразднства подобны г~, того дне стиховныя, с припевы их. Слава, стихира евангельская. И ныне, Преблагословенна еси: Славословие великое. Тропарь воскресн точию. Ектении, и отпуст, и оглашение. И обычное исхождение в притвор, и час а~-й. На а~-м часе тропарь воскресн: Слава, предпразднства: И ныне, (с. 130) Богородичен часов. По отче наш: кондак предпразднства, и конечный отпуст. На г~-м часе тропарь воскресн: Слава, мученика: И ныне, Богородичен часов. По отче наш: кондак воскресн. Такоже и на прочих часех глаголем тропарь воскресн прежде, а предпразднства и мученика, пременяюще. Кондаки же, воскресн и предпразднства, глаголем пременяюще.

*На литургии:*
Блаженна октоиха, на з~ и с троичным: и предпразднства песнь г~-я, на д~. По входе тропарь воскресн, и предпразднства: таже храма святаго: и мученика. Кондак воскресн, и храма святаго: Слава, мученика: И ныне, предпразднства. Прокимен, апостол, аллилуиа, и евангелие прежде недели пред воздвижением, и ряд недели под зачало. таже святаго. Прокимен гласа оставляется. Причастен: Хвалите Господа с небес: И мученика: В память вечную будет праведник:

*Служба святителю иоанну новгородскому.*

*Вечер,*
Блажен муж: *на*
Господи воззвах: *стихиры, глас в~.*

*Подобен:*
Егда от древа:

Егда божественный глас свыше услышав, святителю иоанне блаженне, столп непоколебимый церкве, и граду основание явился еси преславне надежди еже на Бога народом не отпадати глаголал еси: обаче верою несумненно держимь, радуяся вопиял еси Христу: слава человеколюбче твоему смотрению.

образ был еси святителем блаженне, о стаде Христове попечение неленостно стяжав: великаго новаграда похвала, и российския земли утверждение, и всея вселенныя (с. 131) удобрение. темже сердцем и усты тя святителю иоанне, ублажаем, и радующеся вопием: слава божию еже к нам смотрению.

Духа святаго обитель был еси духу плоть покорил еси, вся козни искусителя поправ, стоянии всенощными подвиг твоих мудре: людем российския земли, на сопостаты подаждь одоление, молитвами твоими блаженне, гробу твоему покланяемся, и многоцелебным мощем, и радующеся вопием: слава Богу предивна тя показавшему чудотворца, человеком в наказание.

*Слава святаго, глас д~:*

Святителей образ, и веры утверждение, иоанне преблаженне, и правило монахов, не дал еси сна твоима очима, во всенощных стояниих яко безплотен, и в зрениих к Богу веждома твоима дремания, дондеже глас божественный услышал еси, свобождающь град от пленения ратных, и богопорученное тебе стадо от расхищения. темже сошедшеся днесь, любовию ублажаем тя: о служителю единосущныя Троицы. не престай моляся о творящих верою святую память твою.

*И ныне, предпразднства, глас д~:*
Всечестное твое рождество:

*Вход. Прокимен дне. Притчей чтение.*

[Глава г~] Память праведнаго с похвалами, и благословение господне на главе его. Блажен человек, иже обрете премудрость: и смертен, иже уведе разум. Лучше бо сию куповати, нежели злата и сребра сокровища. Честнейшая же есть камений многоценных: все же честное недостойно ея есть. Долгота бо дней, и лета живота в деснице ея: в шуице же ея богатство и слава: от уст ея исходит правда, закон же и милость на (с. 132) языце носит. [и~] Послушайте убо мене, о чада! честная бо реку: и блажен человек, иже пути моя сохранит: исходи бо мои, исходи живота, и уготовляется хотение от Господа. Сего ради молю вас, и предлагаю мой глас сыновом человеческим: яко аз премудрость устроих, совет и разум и смысл аз призвах. Мой совет и утверждение, мой разум, моя же крепость. Аз мене любящыя люблю, ищущии же мене обрящут благодать. Разумейте убо, незлобивии, коварство, ненаказаннии же, прилагайте сердца. Послушайте мене и паки, честная бо реку: и отверзу от устен правая, яко истине поучится гортань мой, мерзски же предо мною устны лживыя. С правдою вси глаголы уст моих: ничтоже в них стропотно, ниже развращенно. Вся права суть разумевающым, и проста обретающым разум. Научаю бо вас истине, да будет о Господе надежда ваша, и исполнитеся духа.

*Премудрости соломони чтение.*

[Глава и~] уста праведнаго каплют премудрость: устне же мужий мудрых ведят благодать. уста мудрых поучатся премудрости, правда же избавляет их от смерти. Скончавшуся мужу праведну, не погибнет надежда. Сын бо праведен раждается в живот, и во благих своих плод правды об\ъимет. Свет праведным всегда, и от Господа обрящут благодать и славу. Язык мудрых добрая свесть, и в сердце их почиет мудрость. Любит Господь преподобныя сердца, приятни же ему вси непорочнии в пути. [Глава з~] Мудрость господня просвещает лице разумнаго. Постигает бо желающыя ю, прежде даже разумети ю: и удобь узрится от любящих ю. утреневавый к ней, не утрудится. и бдяй ея ради, (с. 133) вскоре без печали будет. Яко достойных ея сама обходит ищущи, и во стезях ея является им благоприемне. [з~] Мудрости никогдаже одолеет злоба. [и~] Сих ради и рачитель бых доброты ея: и возлюбих ю, и поисках от юности моея: и взысках невесту привести себе, яко всех Владыка возлюби ю: таинница бо есть божия хитрости, и обретательница дел его. Труды ея суть добродетели: целомудрию же и разуму та учит, правде и мужеству, ихже потребнее ничтоже есть в житии человеком. Аще же и многаго искусства желает кто, весть древняя, и быти хотящая разсмотрит: свесть извития словес, и разрешения гаданий: знамения и чудеса проразумеет, и сбытия времен и лет: и всем советник есть благ, яко безсмертие есть в ней, и благославие во общении словес ея. Сего ради беседовах ко Господу, и помолихся ему, и рех о всего сердца моего: [ф~] Боже отцев и Господи милости, сотворивый вся словом твоим, и мудростию твоею устроивый человека, да владеет бывшими от тебе тварьми, и да управляет мир в преподобии и правде, даждь ми твоих престолов приседящую премудрость, и не отлучи мене от отрок твоих, яко аз раб твой, и сын рабыни твоея. Посли ю с небес от святаго жилища твоего, и от престола славы твоея, да сущи со мною научит мя, что благоугодно есть пред тобою: и наставит мя в разум, и сохранит мя в славе своей. Помышления бо смертных вся боязлива, и погрешительна умышления их.

*Премудрости соломони чтение.*

[Глава д~] Похваляему праведнику, возвеселятся людие: безсмертие бо есть память его, яко от Господа познавается, и (с. 134) от человек: и угодна Господеви душа его. [з~] Возлюбите убо, о мужие, мудрость, и поживете: восхощите ея, и наказани будете: Начало бо ея любы, и соблюдение закона. Почтите премудрость, да во веки царствуете. Возвещу вам, и не скрыю от вас таин божиих: Яко той мудрости наставник есть, и мудрых исправитель, и всякому смыслу и делу хитрец. И всем смыслом научит мудрость: есть бо в ней дух разумен и свят и сияние света присносущнаго, и образ благости божия: Тая други божия и пророки устрояет. Благолепнейши же есть солнца, и паче всякаго сотворения звезд: свету сосуждаема, обретается первейши. Тая угождающих ей от болезни избави, и настави на стези правыя. Даде им разум имети свят, и сохрани я от ловящих, и подвиг крепок подаде им. Да разумеют вси, яко сильнейши всего есть благочестие: И никогдаже преможет злоба мудрости, ниже прейдет злыя обличающи суд. Рекоша же в себе, помысливше неправедно: насильствуем праведному, и не пощадим преподобства его, ни усрамимся седин старости многолетны. Будет бо нам крепость закон: и уловим праведнаго, яко неугоден нам есть: и противится делом нашым, и поносит нам отпадение закона, и обличает нам согрешения наказания нашего: Возвещает нам разум имети божий, и отрока господня себе именует. Бысть нам на обличение помышлений наших, и тяжек нам есть и видимь, яко неподобно иным житие его, и изменены стези его. В поругание вменихомся ему: и удаляется от путей наших, яко от нечистот: и блажит последняя праведных. увидим убо, аще словеса его истинна суть, (с. 135) искусим, яже сбываются ему. Руганием и мукою истяжем его: да разумеем кротость его, и искусим беззлобство его. смертию без\ъобразною осудим его: будет бо посещение от словес его. Сия помыслиша, и прельстишася: ослепи бо я злоба их, и не разумеша таин божиих, и не разсудиша: яко ты еси Бог един, живота имеяй и смерти власть: и спасаяй во время скорби, и избавляяй от всякаго зла. Щедр и милостив, и даяй преподобным своим благодать, и своею мышцею гордым противляяйся.

*На стиховне стихиры святаго, глас в~. Подобен:*
Доме евфрафов:

Дом духа святаго, * и православия утверждение, святителей похвало, * совершенный верою * иоанне прехвальне Христу Богу.

*Стих:*
Священницы твои облекутся правдою, и преподобнии твои возрадуются.

Дом премудрости божия, * еяже присно * наслаждаемся славне, * и веры истинный учителю, еси блаженне ко Господу.

*Стих:*
Блажен муж бояйся Господа, в заповедех его восхощет зело.

Дом нескудныя благодати, * и град крепкий, * и на враги победа, * возвыси рог православных Христиан молитвами твоими ко Господу.

*Слава, глас з~:*

Чистое житие твое похваляем, пречестнейший отче иоанне блаженне: сосуд избранный божий, муж желаний духовных, и духа святаго был еси обителище: духи же нечистыя поправ, и сих без вести сотворил еси, и по преставлении твоем к Богу, яко жив являяся, и о полезных наказуя, и ныне предстоя святей Троице молися, мир миру даровати, и душам нашым велию милость. (с. 136)

*И ныне, предпразднства, глас д~.*
Всемирная радость:

*Тропарь, глас и~:*

Днесь светло красуется славнейший великий новъград, имея мощи твоя в себе святителю иоанне, яко солнечныя лучы испущающыя, и подающыя исцеления притекающым с верою к раце мощей твоих. молися Христу Богу, избавити град сей невредимь от варварскаго пленения, и междоусобныя брани, и огненнаго запаления, святителю богомудре и чудоносче, небесный человече, и земный ангеле: да сошедшеся любовию в память твою, светло празднуем, в песнех и пениих радующеся, и Христа славяще, тебе таковую благодать даровавшаго исцелений, и великому новуграду заступление и утвержение.

*Слава, и ныне, предпразднства.*

*На утрени, по а~-й стихологии седален, глас а~:*

Яко учитель и пастырь, и видец чудодеяний божиих священно прославился еси, и со ангелы Богу предстоиши: тем днесь божия церковь чтит, и прославляет преславную твою память: слава Богу предивна тя показавшему во архиереех: слава укрепльшему тя во искушениих, и невредна соблюдшу: слава прославльшему тя иоанне всеблаженне.

*Дважды.*

*Слава, и ныне, предпразднства:*

Рождшися преславно от неплодных ложесн, от девических чресл родила еси паче естества: красен бо явльшися стебль, израстила еси миру жизнь. сего ради силы небесныя вопиют тебе Богородице: слава происхождению твоему чистая: слава рождеству твоему: слава девству твоему, Мати безневестная. (с. 137)

*По в~-й стихологии седален, глас д~:*

Великий новград торжествует о Бозе достойно, в память твою, отче иоанне: молитвами бо твоими спасаеми от искушений и бед, и всякаго прещения находящаго, и паки святителю не престай моляся Христу Богу, спастися душам нашым.

*Дважды.*

*Слава, и ныне, предпразднства:*

Лучи просияша всемирныя радости рождества твоего, Дево Мати марие, на земли, и озариша мысли любовию поющих тя.

*По полиелеи седален, глас и~. Подобен:*
Повеленное:

Повеления божия от юности сохранив, отче иоанне, и во плоти сый Богу собеседник был еси, и забрало граду, и церкве основание, и премудрости божией служитель изряден, святителей образ, и православия истинный учитель. тем молим тя, святе: молися спасу, мир вселенней даровати Богородицы ради, и душам нашым велию милость.

*Дважды.*

*Слава, и ныне, предпразднства:*

Да радуется небо, и земля да веселится, божие бо небо на земли родися, богоневестная сия, от обетования, неплоды младенца питает марию: и радуется о рождестве иоаким: жезл, глаголя, родися мне, из негоже цвет Христос прозябе из корене Давидова, воистинну чудо преславно.

*Степенна, а~-й антифон д~-го гласа. Прокимен, глас д~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; Всякое дыхание да хвалит Господа. *Евангелие иоанна, зачало л~з:*
Рече Господь своим учеником: аз есмь дверь: *По н~- м псалме стихира, глас з~:*
Чистое житие твое похваляем: *Писана на стиховне. Слава.*
(с. 138)

*Канон предпразднства со ирмосом на з~: и святаго на и~.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Богозванне яко воистинну милостив и кроток был еси отче, и воистинну тих духом, и одесную престола божия стояния сподобился еси, блаженне: и ныне на небесех, тишину подаждь сердцу моему.

*От*
младых ногтей святителю иоанне, вперился еси умом к Богу, и страсти телесныя зельным воздержанием увядил еси, всякими добродетельми украшаяся премудре.

Егда иерейский сан восприят, и господня оправдания внимая умом, святителю иоанне, и от среды молвы удаляяся, премудре, нечистоте не прикасался еси: тако, святителю, нечистая помышления отжени от сердца моего.

*Богородичен:*

Православия был еси учитель истинный, и к Богородице велий молебник. но и ныне святителю, присно не престай посещая чад твоих, яко к Богу дерзновение имеяй велие.

*Катавасиа:*
Крест начертав:

*Песнь г~. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Яко убо солнце взыде на востоце, ты же святителю иоанне, на севере на престоле седя великаго новаграда, возсиял еси светлыми деяньми, и люди вся просветил еси учении, и еретиков уста истинным словом заградил еси. (с. 139)

Благообразен обычай имея, и ко всем любовь божественную притяжа премудре иоанне, варваром остроту притупи святителю, и до конца их низложи.

Пред\ъочистив сердце твое молящуся тебе Богу о пользе людстей, слыша глас божественный, глаголющь ти еже о полезных: молитва бо твоя услышана бысть, якоже великаго о стаде твоем к Богу молебника, святителю иоанне.

*Богородичен:*

Совокупи, пречистая, вся православныя, еже прославити тя царице, царя Христа рождшую: далече же от нас отжени варварское негодование. рабу же твоему подаждь слово, да возмогу воспети твоя преславная чудеса.

*Седален, глас д~. Подобен:*
Скоро предвари:

Егда молящуся тебе в велицей церкви премудрости божия, преблаженне иоанне, пред\ъочищенный душею и телом: гласу же божественному явленно тебе возгласившу, еже о чудеси Богородицы, и о избавлении града, и о украшение церкве Христовы, и прият от словес чуднаго онаго гласа, истинных знамений, и чудес дарования, и божественная учения изливаеши всем. темже и с любовию отче, празднуем святую память твою.

*Дважды.*

*Слава, и ныне, предпразднства:*

Дева мариа и Богородица воистинну, яко облак света днесь возсия нам, и от праведнику происходит в славу нашу: не ктому адам осуждается, и ева от уз свободися. и сего ради зовем, вопиюще со дерзновением, единей чистей: радость возвещает рождество твое всей вселенней.

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество. (с. 140)

Законоположника велика, яко моисеа тя и Давида, воистинну стяжавше, отче, чада твоя, яко чадолюбива отца, сынове российстии ублажаем.

Многи убо церкви в славу божию воздвигшу ти, святителю, показался еси сам храм Богу совершен и несквернен, чист душею и телом премудре: темже и нас сотвори храмы духа пресвятаго, преблаженне.

Дне сын явился еси: в нощи же молящуся тебе Богу в просвещение словес божиих, отче иоанне: враг же ненавидимый хотяше пострашити тя, не терпя себе надолзе досаждаема: но молитвою твоею связася вселукавый.

*Богородичен:*

Владычце Богородице, устави церковное смущение, во благостоянии же учини во веки веков, и еретиков уста загради, возлюбивших огнь негасимый: от негоже избави нас рабов твоих, и послужити неблазненно сподоби, иже под летом бывшу, и от отца безлетно возсиявшу, Богомати: того бо нам родила еси.

*Песнь е~. Ирмос:*

утренюет дух мой к тебе, Боже, зане свет повеления пришествия твоего: имиже убо озари ум наш, Владыко, и настави на стезю жизни.

Честное воскресение, и гроб живоносный искренно узрел еси во иерусалиме, дверем бо церковным о себе тебе отверзшымся мановением святаго духа: и сподобился еси боговидения почерпсти святителю иоанне, искусителя же всячески победил еси. и ныне молися Христу Богу, еже победити вся иноплеменныя и неверныя российскому воинству нашему.

Великаго новаграда настольник и архиепископ был еси, и в дому премудрости божия, яко финикс (с. 141) процвел еси, словесы благоплодными и непорочным житием наслаждая сердца, премудре и богодухновенне. и мы убо чада твоя молим тя блаженне, да молитвами твоими милость получим от Cпаса Христа, и яко на чадолюбива отца надеемся.

Божия церковь жива и одушевлена бысть святителю великий иоанне, в церкви божией простираяся во дни и в нощи премудре, к премудрости божии прилежя: служитель бо и собеседник божий явственнейший был еси, и великаго новаграда похвала, и всея российския земли удобрение. православным людем молитвами твоими здравие даруй, и на поганыя победы и одоления.

*Богородичен:*

Церковь тя божию, и палату одушевленну, и ручку, в нейже манна и жезл прозябший, и гору несекомую и вся яже о тебе сбывшаяся пророчества Богородице, служитель твой великий святитель иоанн славословляше: и молим тя едину, человеческаго рода отемшую поношение.

*Песнь з~. Ирмос:*

К могущему мя спасти Господу, из глубины греховныя возопих, и от тли возведе живот мой, яко человеколюбец.

К могущему Богу руце простирая иногда, и спасение обрел еси, водам же послужившым тебе чрез естество божиим повелением: искуситель же посрамися, и возрыда, и до конца погибе, твоими молитвами иоанне святителю.

Богу тя прославльшу якоже древле моисеа премудре иоанне, представи бо тя пастыря и вожда, море житейское преводяща неблазненно люди, ихже Христос искупи своею кровию. (с. 142)

Самодержца ума страстей сотворив, яве царствовал еси, яко изрядный победитель: и ратных дерзость покорил еси молением к Богу, и к пречистей Богоматри. ныне же способствуй верным твоим на противныя, иоанне великий святителю.

*Богородичен:*

Крепость верным и стена, и утверждение ты еси пречистая, дадеся от праведных иоакима и анны: и по гавриилову благовещению, Бог родися из тебе. тобою пречистая, всем истекают лучшая, и на земли живущии к небеси восходят.

*Кондак, глас д~. Подобен:*
Вознесыйся:

Возвеселися явленно честная церковь Христова, в память днесь приснословущаго святителя иоанна, от великаго новаграда возсиявшаго: и всю страну удивившаго преславными чудодеянии, и всеми добродетельми украсившагося: и по преставлении бо честное тело его обретеся нетленно, источающее велия чудеса. темже зовем ему: о всеблаженне, моли Христа Бога непрестанно о всех нас.

*Икос:*

Празднуем светло днесь, к церкви текуще весь священный собор и монаси, и множество народа, и все Христоименитое стадо, в память отца нашего святителя иоанна. прославляем бо прославленнаго от Бога, егоже житию ангели удивишася и ненаказанным в наказание бысть, и ограждение помышлением человеческим, и церкви основание: непадающий бо столп премудрости божия, и великаго новаграда стена и утверждение, и всея российския земли удобрение: и вселенную удивившаго преславными чудодеянии, и всеми добродетельми украсившагося. (с. 143) темже по достоянию блажим его, молит бо Христа о всех нас.

*Песнь з~. Ирмос:*

Халдейския пещи всепагубную силу угасивше, образом ангела снизшедшаго, зиждителю юношы взываху: благословен еси и хвальный Боже отец наших.

Изнемогше иногда людие, оружия противных видяще: ты же тогда иоанне блаженне, ярость на грех вооружил еси, на молитву обратився к милостивому Богу, и услышана бысть молитва твоя, и люди научил еси взывати: благословен Бог отцев наших.

*Дважды.*

Не сени убо послужил еси, но новей благодати, и истине: закон бо богописанен, внутрь скрижали сердца твоего от Бога прием, святителю иоанне пребогате. темже закон нам полагающему научил еси взывати: благословен Бог отцев наших.

*Богородичен:*

Во свете господни ходяще, приидите воспоим божественную дверь царя царствующым, марию чистую Богородицу, яко воистинну надежду душ наших, зовущым: благословен Бог отцев наших.

*Песнь и~. Ирмос:*

На горе святей прославльшася, и в купине огнем приснодевы моисеови тайну явльшаго, Господа пойте, и превозносите во вся веки.

С небесными чинми водворяяся во дворех господних, во граде живаго Бога, святителю иоанне равноангельный, всенощными стоянии вопил еси во бдениих: хвалите и превозносите его во веки.

Днесь светло празднует великий новград память твою, красуется житием твоим предивным, иоанне святителю. не помяни согрешений чад твоих, отче, но (с. 144) яко чадолюбивый отец на милость обратися, моля милостиваго Бога, емуже поем: хвалите и превозносите его во веки.

Храм священная душа твоя показася божий, в нейже отец и сын и святый дух паче естества вселися, ты же святителю, поганых нахождения отжени от достояния твоего. православным людем твоим мир и здравие даруй зовущым: хвалите, пойте и превозносите его во веки.

*Богородичен:*

Поистинне великим даром от Бога почтен быв, святителю иоанне, яко сподобился еси послужити чудеси святыя Богородицы, предивному ея знамению. молитва бо твоя поспешествуема к Богу, и к пречистей его Богоматери: поистинне бо молитва праведнаго поспешествуема.

*Песнь ф~. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

удивил еси человеки в животе твоем, предивный иоанне, и по преставлении твоем к Богу, выше обычая вся чудеса совершишася в тебе, Христу тя тако прославльшу, яко истинна служителя своего. мы же тя яко крепка, святе, помощника во бранех, ублажаем.

Мир церквам подаждь святителю, твоими молитвами, и хоругви православной помощь на враги вся противныя, и рог российския земли возвыси, блаженне, предстоя престолу святыя Троицы: и от нас неотступен буди, неотступный к Богу молитвенниче. темже тя ублажаем.

Малое сие и смиренное хваление приими, святителю, от недостойных устен, и мерзскаго моего языка, и от (с. 145) сердца нечиста: ты бо великий святителю иоанне, преочищенный душею и телом, паче солнечных лучь облистал еси, божия заповеди совершив, и к свету невечернему преставился еси. верно тя чтущым, молися, подати оставление грехов, иоанне блаженне.

*Богородичен:*

Святая блаженная Мати божия, поющыя тя любовию спаси, искушений молву разоряющи: милостивно яко Бога рождши, вся елика хощеши, творити можеши Дево. темже тя величаем.

*Светилен святаго:*

*От*
света трисияннаго глас услышал еси божественный святителю иоанне, и Троицу прославил еси во единице, и единицу в Троице, и люди такожде научил еси, и просветил еси мирския концы твоим учением. темже тя достойно почитаем, творяще честную память твою.

*Дважды.*

*Слава, и ныне, предпразднства. На хвалитех стихиры святаго, глас в~. Подобен:*
Доме евфрафов: *Писаны вечера на стиховне. Слава, святаго: И ныне, предпразднства. Славословие великое. И отпуст. На литургии, служба вся святительская.*

