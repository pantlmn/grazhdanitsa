<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 171)

*Месяца тогоже в ф~-й день.*

*Святых и праведных богоотец иоакима и анны:*

*И святаго мученика севириана:*

*В тойже день преставление преподобнаго отца нашего игумена иосифа волоцкаго, новаго чудотворца.*

Служба его писана по сей службе.

*И святителя феодосия черниговскаго.*
Служба его писана в приложении.

*На*
Господи, воззвах: *стихиры праздника, г~, глас а~.*

*Подобен:*
Небесных чинов:

Иоаким и анна торжествуют, * начаток рождше нашего спасения, * едину Богородицу: * с нимиже и мы празднуем днесь, * от корене онаго иессеева, * блажаще Деву чистую.

Боговместимая отроковица, * и Богородица чистая, пророков слава, * Давидова дщи, * днесь раждается от иоакима и анны целомудренныя: * и адамова клятва яже на нас, * потребляется рождеством ея.

Яже прежде неплодная страна, * землю плодоносну раждает: * и от неплодныя утробы плод свят давши, млеком питается. * чудо страшно! питательница жизни нашея, * яже небесный хлеб во чреве приемши, * млеком от сосцу питается.

*Ины стихиры, святых, глас д~. Подобен:*
Дал еси знамение:

Приидите, ныне ликуим песненно, * о празднолюбцы. * и верно празднуим, * память почитающе иоакима и анны честныя двоицы: * тии бо родиша нам Богоматерь, * и Деву чистую. темже и преставишася от привременных к нетленным, * и присноживым жилищем, * молящеся спастися нам. (с. 172)

Весело красуется тварь вся днесь, * Богородице всепетая, * летнюю приносящи память единомудренно, * твоих родителей, * иоакима чуднаго, * купно и анны торжествующи: * радость бо исходатайствоваша, * тя паче надежды израстивше, свет облиставшую, * и питательницу жизни нашея.

Радуется днесь анна играющи духом, * и веселится радующися, * улучивши желание, * егоже желаше древле благочадия: * обещания бо плод и благословения божественный прозябе, * марию всенепорочную, * Бога нашего рождшую, * и солнце возсиявшую, * во тме спящым.

*Слава, и ныне, глас е~. Ефрема кариа:*

О блаженная двоица, вы всех родителей превзыдосте, яко твари всея преимущую прозябли есте. истинно блажен еси иоакиме, таковы отроковицы быв родитель. блаженна ложесна твоя анно, яко матерь жизни нашея прозябла еси. блаженни сосцы, имиже воздоила еси, млеком питавшую, питающаго всякое дыхание, егоже молити вам всеблаженнии молимся, помиловатися душам нашым.

[Зри] *Аще ли случится в пяток вечера: Слава, праздника: И ныне, Богородичен первый гласа настоящаго.*

*На стиховне стихиры, глас в~. Подобен:*
Егда от древа:

Анна богомудренна истиною, гнездо птиче видевши на древе прежде, свое безчадие помянувши, вопияше: увы мне Господи, Господи, аз грешна едина обнищах плодотворения от тебе. тогда человеколюбец Бог, плод ей Деву, честнейшую всея твари, даде.

*Стих:*
Слыши, дщи, и виждь, и приклони ухо твое.

Анна богомудренна воистинну, безчадное боление неплодию познаваше первее, темже молящися, вопияше (с. 173) к Богу: печальну и неплодну узу разреши: и рожду святое родити тя имущую слово, еже Владыко Христе жизнодателю даруеши ей: родит бо тя Cпаса всем человеком.

*Стих:*
Лицу твоему помолятся богатии людстии.

Истинно Владыка и Бог же твою молитву услышав, яко саррину прежде, внегда услыша ангелов глас, радость тебе проповедающь: божию матерь родиши. и возопила еси веселием души: Владыка и Господь, Бог мой и творец, истиною мне остави укорение рождшей приснодеву.

*Слава, и ныне, глас и~:*

Иже из неплодных ложесн, жезл святую Богородицу израстивше, из неяже спасение миру возсия Христос Бог, сопруг свят, и сожительство свято, иоаким и анна: тии преставльшеся к небесным селением, с своею дщерию пречистою Девою, со ангелы ликуют о мире молитвы творяще. с нимиже и мы сошедшеся благочестно, воспевающе глаголем: иже богоотроковицею и пречистою мариею, прародителе Христовы нарекшеся, молитеся о душах наших.

*Тропарь святых, глас в~:*

Праведных твоих Господи, память празднующе, теми молим тя, спаси душы нашя.

*Или сей, глас а~:*

Иже в законней благодати праведни бывше, младенца богоданнаго породиша нам, иоаким и анна. темже днесь светло торжествует весело празднующи божественная церковь, честную вашу память, славящи Бога, воздвигшаго рог спасения нам в дому Давидове.

*Слава, и ныне, праздника:*
Рождество твое Богородице Дево:

*Писан на праздник.*

*Служба мученика поется на повечерии.*
(с. 174)

*Канон.*

*Глас и~. Песнь а~. Ирмос:*

Воду прошед яко сушу, и египетскаго зла избежав Исраильтянин вопияше: избавителю и Богу нашему поим.

Одержаше веление нечестивое, жрети идолом бездушным же и глухим: побеждаше же Христос. мученическими крепкими и доблими противлении.

Свобождаше от уз отметающыяся Христа, и вся, яже обрете чтущыя того Бога, всячески начинаше мучити: но прилучся тебе, богомудре, посрамися.

удивил еси мучениче злочестиваго, доблественне устремився на судищи: и богов ложных обличил еси со дерзновением немощь и гнилость, и некрепость.

*Богородичен:*

Вместила еси едина, небесы невместимаго, отроковице, во утробе твоей, боголепне всельшагося в тя, и естество человеческое от тебе приемшаго.

*Песнь г~. Ирмос:*

Ты еси утверждение притекающих к тебе Господи, ты еси свет омраченных, и поет тя дух мой.

Радовался еси биемь за Христа мудре, ранами немилостивно: имел еси бо известное болезней воздаяние.

Жилами ссекаемь, изменением частым, славне, мучителей, и сие якоже в чуждем телеси не ощущал еси.

Обрел еси возмездие от Христа, мудре, венец прием правды, и радость нескончаемую. (с. 175)

*Богородичен:*

Вся ближняя моя, добра и непорочна бысть, тя провидя древле вопияше соломон в песнех.

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Ласкании мучитель твою умягчити, мучениче, крепость, и победити тя надеяся, небо стреляти мняше.

Не чувствуеши, безумне, Христову силу укрепляющу мя, противу болезнем и трудом, мучителю взывал еси, преславне.

Аще не бы сила свыше поданная мне, мучителю взываше севириан, како убо бых могл, плоть сый, претерпети отсечения удес;

*Богородичен:*

Пресвятая богоневесто, даждь ми помощь мольбами твоими, избавитися льстиваго, да тя славлю надежду мою.

*Песнь е~. Ирмос:*

утренююще, вопием ти, Господи, спаси ны: ты бо еси Бог наш, разве тебе иного не вемы.

На древо воздвижен был еси, славне, и по телу строган ногтьми, за всех владычествующаго.

Боже мой, вопиял еси, укрепи подвиг сей скончати мне мучения, стружему.

Яко виде тя мучитель, славне, неослабне, муки терпяще, ужасеся окаянный.

*Богородичен:*

Надежда и предстательнице, и покрове мой Богородице, спасай мольбами твоими от соблазн змииных.

*Песнь з~. Ирмос:*

Ризу мне подаждь светлу, одеяйся светом яко ризою, многомилостиве Христе Боже наш. (с. 176)

В темнице тя заключи лютый, и гладом понуди тя отврещися Христа, егоже возлюбил еси, блаженне, от юности.

Ведом, мудре, в темницу, вся зрящыя тя, Христа не отступити, со дерзновением учя, наказовал еси.

Мечем усещи тя, мученче, лютый и безумный мучитель повеле, не пожерша идолом, но ты небрегл еси.

*Богородичен:*

В ризу ми облещися света, твоими молитвами сотвори, богоневесто владычце, в день судный, поюща тя.

*Седален, глас а~. Подобен:*
Лик ангельский:

Доблестию души вооружен, богомудре, издал еси себе к различным мукам, любовию распалаемь Владыки, пребогате. тем обличил еси мучителей неистовство, и венец от Бога приял еси победы нетленный.

*Песнь з~. Ирмос:*

В начале землю основавый, и небеса словом утвердивый, благословен еси во веки, Господи, Боже отец наших.

Камением острым уста твоя сокруши нечестивый, проповедающа со дерзновением Христа посреде пребеззаконников. егоже славы получив, ныне ликуеши тамо.

Повешен на стене страстотерпче, мучителя многим гневом, к камени тяжку привязан, не отверглся еси Христа, отцев Бога препрославленна.

О твердаго противления твоего блаженне! о теплыя любве к зиждителю! еяже ради венцем украси тя нетленным, добре пострадавша.

*Богородичен:*

Ты мой еси свет, Дево Богородице, ты еси радость и покров, и пристанище мое благословенная, и тя славлю, яко рождшую Бога отцев наших. (с. 177)

*Песнь и~. Ирмос:*

Царя небеснаго, егоже поют вои ангельстии, хвалите и превозносите во вся веки.

Претерпел еси раны до конца, воине Христов, и преставился еси радуяся к вышнему, преблаженне, царствию.

Не посрамился еси Христа ради, доблемудренне, претерпев муки различныя: темже и прославился еси во вся веки.

Венценосец со страдальцы ныне ликуя истинно округ царя, поминай верою твою память творящих.

*Богородичен:*

Богородительнице, Христиан предстательнице, изми ны всякия нужды, да тя поем во вся веки.

*Песнь ф~. Ирмос:*

Воистинну Богородицу тя исповедуем, спасеннии тобою, Дево чистая, с безплотными лики тя величающе.

Руками тебе любящих, блаженне, твое тело опрятано погребеся, яко свято, и исцелений источает струи, в славу божию.

О чудо, како воста умерый отрок, и среташе твое тело на пути, к погребению несомо, мучениче всечудне.

Получив вечное, блаженне, царство, и владыце честне предстоя, о поющих тя тепле молися.

*Богородичен:*

Дивишася ангелов чиноначалия, воплощенна зряще, тя носящую творца веков приснодеву.

*Стихиры, глас д~. Подобен:*
Дал еси знамение:

Жилами ссекаемь, * Христа ради славне, и на древе повешен, * и плотию стружемь немилостивно бичми, * жрети же идолом повелеваемь мудре, * не отверглся еси (с. 178) всех Господа: * но обличил еси болезньми твоими * немощь и худость идольскую, * и был еси ангелов собеседник.

Радуяся отлучился еси к подвигу, * яко законный страдалец досточудне, доблим смыслом, * о муках мучениче нерадив, * смертию же Христу * уподобитися тщася, чудне. * тем тя венцем царствия украси * Иисус человеколюбец, * и Спас душ наших.

*Слава, глас тойже:*

узник ведом, * и язвами красяся, * зрящым повелевал еси * подобитися нраву твоему, * к небесным, блаженне, воздаянием смотрящым, * яже много веселие и красоту подают, яко нетленная, и во веки пребывающая, * в них пребывающыя * творяще наследники духом.

*И ныне, праздника.*

Днесь излияся божественное богатство * благодати Владыки, * во вся мира концы, * от источника неплодныя, * дарования источающаго истинно, * и возвещающаго сего происхождение, * любовию рождество ея чтущым, * и вопиющым: Иисусе всесильне, * ты еси Спас душ наших.

*На утрени, на*
Бог Господь: *тропарь праздника, дважды. Слава, богоотцев. И ныне, праздника.*

*По а~-м стихословии седален, глас г~. Подобен:*
Дева днесь:

Дева днесь и Богородица мариа, чертог неразоримый небеснаго жениха, раждается от неплодныя анны божиею волею, носило божия слова уготовльшися: в сие бо предповелеся быти отроковица, и Мати сущая жизни.

*Слава, и ныне, тойже.*

*По в~-м стихословии седален, глас д~. Подобен:*
Скоро предвари:

Давиде, яже клятся тебе древле помазавый тя, плод (с. 179) от чресла твоего на престоле твоем исполни, дал марию. зриши бо юже от анны иудовы, и радуешися: из неяже Христос воплотися, Спас всяческих, безмерною благостию спасая род наш.

*Слава, и ныне, тойже. Канон праздника, со ирмосом на з~: и святых на з~ же. Канон праздника.*

*Глас в~. Песнь а~. Ирмос:*

Грядите, людие, поим песнь Христу Богу, раздельшему море, и наставльшему люди, яже изведе из работы египетския, яко прославися.

Грядите вернии, духом божественным радующеся, юже от неплодове днесь пришедшую, человеков на спасение, приснодеву отроковицу песньми почтим.

Радуйся, чистая, Мати и рабо Христа Бога, яже первому ходатаица блаженству: человеческий род тя, вси достойно песньми славим.

Жизни раждается днесь мост, имже человецы воззвание падения, еже от ада, обретшии, Христа жизнодавца песньми прославляют.

*Ин канон святых, егоже краегранесие:*

Твоя родители, всечистая, пою целомудренно.

*Глас в~. Песнь а~. Ирмос:*

Во глубине постла иногда фараонитское всевоинство преоруженная сила, воплощшееся же слово всезлобный грех потребило есть: препрославленный Господь, славно бо прославися.

Свещу мысленное солнце возблиставшую, плотию от нея возсиявшее, добродетелей светлостьми просиявающе, родити сподобистеся, анно богомудрая, и иоаким присноблаженный.

Всеобразным зрением к Богу, истинно богоприятный иоаким и анна божественная, неуклонно молящеся, (с. 180) пречистую Богородицу родиша, пребольшую всея твари святостию.

Превысоку имуще жизнь, жития же светлость, всех вкупе родителей бысте земных превышшии, нетленну Деву яко родивше, и богоотцы истинно тоя ради бывше.

*Богородичен:*

Спасения всего начальницы, блаженнейший иоаким, и анна славная, чистую и непорочную, и пречистую Богородицу родиша, богочестия сию приемше воздаяние.

*Песнь г~. Ирмос:*

утверди нас в тебе, Господи, древом умерщвлей грех, и страх твой всади в сердца нас поющих тя.

Непорочно Богу пожившии, всех родисте спасение, богомудрии родителе зиждителя рождшия и Бога нашего.

Всем жизнь источаяй Господь, от неплодове произведе Деву, в нюже вселитися изволи, и по рождестве сохранив нетленну.

Аннин плод, марию днесь, грозд рождшую живоносный, яко Богородицу воспоим, предстательницу же всех и помощницу.

*Ин. Ирмос:*

На камени мя веры утвердив, разширил еси уста моя на враги моя, возвеселибося дух мой, внегда пети: несть свят, якоже Бог наш, и несть праведен, паче тебе, Господи.

Неплодствующая и детей лишенная, и слезами содетеля молящая, едину благословенную сподобилася еси родити, благоприятная анно, зовущи: яко несть свят разве тебе, Господи.

Иже сожительницу обогатив божественною благодатию, иоаким божественный и богоглаголивый, ходатаицу спасения человеком родити сподобися. к нейже взываем: яко несть непорочны, паче тебе, владычце.

Воспоем всечестную сопругу, от неяже возсия нам (с. 181) Дева, всех тварей превышши сущи, Бога бо роди, к немуже возопиим: яко несть свят паче тебе, Господи.

Неплоднаго поноса избегши, роди анна Богородицу, евы бо понос преславно потребльшую, к нейже взываем: яко несть непорочны, паче тебе, владычце.

*Кондак праздника, глас д~:*

Иоаким и анна, поношения безчадства, и адам и ева, от тли смертныя свободистася пречистая, во святем рождестве твоем. то празднуют и людие твои, вины прегрешений избавльшеся, внегда звати ти: неплоды раждает Богородицу, и питательницу жизни нашея.

*Икос:*

Молитва купно и воздыхание, неплодства и безчадства, иоакима же и анны благоприятное, и во уши господни вниде, и прозябе плод живоносен миру. ов бо молитву на горе творяще, ова же в саде поношение ношаше: но с радостию неплоды раждает Богородицу, и питательницу жизни нашея.

*Седален, глас е~. Подобен:*
Собезначальное:

Иоаким и анна торжествуют, по Бозе бо достойно благодать обретоша, и родиша плод, богоприятен храм, Деву и чистую матерь божию, едину благословенную, молящуюся непрестанно, спастися душам нашым.

*Слава, и ныне, тойже:*

*Песнь д~. Ирмос:*

услышах, Господи, слух твоего смотрения, и прославих тя едине человеколюбче.

Воспеваем тя, Господи, верным спасительное пристанище, подавшаго всем тебе рождшую.

Тя, богоневесто, похвалу всем Христос яви и державу, поющым верно твое таинство. (с. 182)

Неискусобрачная владычце, твоими молитвами избавляеми прегрешений, благоразумно вси тя ублажаем.

*Ин. Ирмос:*

Пришел еси от Девы, не ходатай, ни ангел, но сам, Господи, воплощся, и спасл еси всего мя человека. тем зову ти: слава силе твоей, Господи.

Радуяся Деву от неплодове приемлет, еяже ради неплодие мирское разрешися рождеством, девствующую, иоаким богомудрый и богоприятный.

Праотец божий иоаким, ныне предлагает нам трапезу духовную, пребогатый: яко Богоматерь, и пренетленную отроковицу родил есть.

умерщвления и тли человеки спасшую, благодать предлагает, хотящую быти матерь божию, слово присносущное приемшую, несказанно воплощаемое.

*От*
корене иессеева сопруг возсия, от негоже прозябе жезл, цвет носящий, всего мя человека облаговонствующь миром божества.

Направи мое, Богородице, житие, повелении божественными наставляющи воплощшагося слова из тебе, и к свету настави Дево Мати марие богоневесто.

*Песнь е~. Ирмос:*

Сеннописанный мрак гаданий разорив, и верных прибытием истины, богоотроковицею озарив сердца, и нас светом твоим, Христе, настави.

Воспоим людие всех вину, сущаго по нам быти виновнаго: еяже образу радовахуся сподобляеми пророцы, явленное спасение от тоя плодяще.

*От*
суха прозябение жезла иереева, Исраилю показа проразсуждение: и ныне светлость прозябших преславно светит, от неплодове всеславное рождение. (с. 183)

*Ин. Ирмос:*

Просвещение во тме лежащих, спасение отчаянных, Христе Cпасе мой, к тебе утренюю царю мира, просвети мя сиянием твоим, иного бо, разве тебе, бога не знаю.

Целомудренная двоица, чистоты заря сияющая, юже девства божественным сиянием украсившую неплодное естество человеческое, нам породи, анна и иоаким богоприятный.

Девственный богоукрашенный престол, иже всех превышши дланию божественною, целомудрия честный сопруг, и богомудрая двоица породи, анна и иоаким всехвальнии.

Востоку свыше явльшуся, в наставление заблуждших, светоносную дверь, божественный иоаким и анна, богомудренно пожившии, родити боговидцы яве сподобишася.

Закона новаго богописанную скрижаль, на нейже решение грехов ветхаго закона, божественное слово прообрази прежде, яко от камене ныне усече, мановением вседержитель от неплодове.

*Богородичен:*

Зарею твоею Богомати, уму моему озаритися омраченному грехом, повели Дево, неведения мрак и прегрешений потребляющи: иныя бо паче тебе хранительницы не вем.

*Песнь з~. Ирмос:*

Ко Господу от кита иона возопи: ты мя возведи из глубины ада, молюся, да яко избавителю, во гласе хваления, истины же духом пожру тебе.

Ко Господу в скорби неплодства возопиша, Богоматере богомудрии родители: и сию в роды родов родиша: на общее спасение и похвалу.

Прияша небесный дар от Бога достоин, Богоматре богомудрии родители, самех херувимов превышшее носило, слова и зиждителя родительницу. (с. 184)

*Ин. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Плодовитое семя, еже древле неплоды анна восприемши, от божественнаго осияния отроковицу родити сподобися, всеми тварьми владычествующую.

Ныне неплоды рождши волею божиею, покорением прияти Деву, рождшую кроме плотския воли, самому восхотевшу Богу проявленно.

Озарився исаиа духом, иоакима и анны рождество, свиток нов виде, в немже написася слово воплощаемо.

Таинству предтечет таинство: прежде бо неплодящая благодать породи, спасения ходатаицу, девства рождением явльшуюся нам.

*Кондак, глас в~. Подобен:*
Вышних ищя:

Радуется ныне анна, неплодства разрешившися соуз, и питает пречистую, созывающи вся воспети даровавшаго от чрева ея человеком, едину матерь и неискусомужную.

*Икос:*

Яже уз прежде безчадства молитвою избавльшися, призывает ны спраздновати чудеси, и дары принести рожденней, молящыяся пред нею с любовию, ейже яко иногда девы предтечаху скоро ликующе и вопиюще: се прииде всех воззвание, се адам свободися, яко анна плод прозябе, едину матерь и неискусомужную.

*Песнь з~. Ирмос:*

Купина в горе огненеопальная, и росоносная пещь халдейская, яве предписа тя, богоневесто: божественный бо невещественный в вещественнем чреве, огнь неопально прияла еси. темже из тебе рождшемуся поем: благословен еси, Боже отец наших. (с. 185)

Твое в вещественных явлениих законоположник возбранися разумети, и великое пречистая таинство, не мудрствовати земноревностная, образно наказуемь иногда. темже удивлься чудеси, глаголаше: благословен Бог отец наших.

Гору и дверь небесную, и мысленную тя лествицу боголепно, лик божественный пронарече: от тебе камень отсечеся, не руками мужескими, и дверь еюже пройде Господь, иже чудес Бог отец наших.

*Ин. Ирмос:*

Богопротивное веление беззаконнующаго мучителя высок пламень вознесло есть: Христос же простре богочестивым отроком росу духовную, сый благословен и препрославлен.

*От*
корене прозябши двоице святая Давида богомудраго, жезл всесвященный, Деву чистую миру породисте, цвет священнейший нам Христа безсеменно возсиявшую.

Свещу многосветлую Богородицу, анна божественная, якоже златозарен свещник носящи, мир весь просвети божественным светом, и девства светлыми сияньми.

Прародителие славнии, воплотившагося, за неизреченную милость, Бога вседержителя, от дщере богомудрыя вашея, пребогатии, ныне мне прибегшему к вам, согрешений разрешение испросите.

*Богородичен:*

Яко суще пребольшии родителей, всеми владычествующую тварьми родисте, марию пречистую, рождшую Бога, плотию обложена, нам уподобльшася, за благоутробие многое.

*Песнь и~. Ирмос:*

В пещи отрочестей прообразил еси иногда твою матерь, Господи, образ же сия из огня из\ъимаше, неопально входящыя: юже поем явльшуюся тобою концем днесь, и превозносим во вся веки. (с. 186)

Яже к Богу нашего примирения, пред\ъопределенная скиния, еже быти ныне начинает, имущи родити слова, нам дебельством плоти явльшася. егоже поем, из не сущих во еже быти тем приемшии, и превозносим во вся веки.

Неплодства преложение, мирское благих разреши неплодство, и ясно чудо Христа показа, к земным пришедша. егоже поем, из не сущих во еже быти тем приемшии, и превозносим во вся веки.

*Ин. Ирмос:*

В пещь огненную ко отроком еврейским снизшедшаго и пламень в росу преложшаго Бога, пойте дела, яко Господа, и превозносите во вся веки.

Богатством кипящии добродетелей, славою божественною украшенную царицу Деву, иоаким честный, и анна целомудренная родиша. юже вся тварь поет яко Богородицу.

Жезл силы нам, вами други божиими послан бысть, всенепорочная невеста. еюже посреде врагов, безбожных одолеваем, коварствия тех попирающе.

оружие нам от Бога благоволения, тобою сопруже священнейший, даровася, имже ныне мы вернии красне присно венчаемся, Бога рождшая, чистая Дево Мати.

Сила божия плодоношением неплодствующее чрево отверзе: и предгрядет дверь девства светлостьми, еяже ради слово прииде к земным, воплощся неизреченным словом.

Светолитии из тебе воплощеннаго нас ради, просвещенная двоица изрядная родителей твоих, да будет пренепорочная владычце, ходатайство нам благ небесных.

*Песнь ф~. Ирмос:*

Яже прежде солнца светильника Бога возсиявшаго, плотски (с. 187) к нам пришедшаго, из боку девичу, неизреченно воплотившая, благословенная, всечистая, тя, Богородицу, величаем.

Иже непокоривым людем из камене источив воду, благопокоривым же языком, дарует от чресл неплодных, плод на веселие нам, тя Богомати пречистая: юже достойно величаем.

Напраснаго древняго отятельницу осуждения, и праматере исправление, юже рода к Богу вину присвоения, к зиждителю мост, тя Богородице величаем.

*Ин. Ирмос:*

Безначальна родителя сын, Бог и Господь, воплощся от Девы, нам явися, омраченная просветити, собрати расточенная. тем всепетую Богородицу величаем.

Единомудреннии, и единодушнии добродетелию суще, пречистыя Девы честнии родителие, совершающым усердно прехвальную и славную память вашу священнейшии, спастися молитеся.

Пажить разрушисте смертную славнии, жизни матерь светло рождшии, потребльшую сея прилог и безсмертныя жизни исходатаившую, надежду веры ради.

Красное яко солнце иоаким, единяяся светоносней луне анне, породи девства лучу, еюже заря божественнаго существа, плоти по впостаси соединившися, нам возсия.

Целомудренно поживше и благочестно блаженнии, ныне сладости несказанныя сподобистеся, богоявления получивше, иже от вас миру явльшагося егоже молите, спастися душам нашым.

*Светилен. Подобен:*
Посетил ны есть:

Яже евы клятву потребльшая, ныне раждается от старец неплодных, от анны и иоакима. юже со ангелы вси по долгу в песнех вернии да восхвалим. (с. 188)

*Слава, и ныне:*

Яко от солнца солнце, и от луны луна, от анны и иоакима всенепорочная отроковица родися, и просвети мира концы своим сиянием, юже поюще достойно ублажим, совершающе честную их память.

*На стиховне стихиры праздника, глас з~. Подобен:*
Тридневен:

Ныне играй пророче Давиде, * се бо от чресл твоих Дева, * богоотроковица мариа * родися преславно: * еяже ради земнии божественно * обретоша воззвание падения.

*Стих:*
Слыши дщи, и виждь, и приклони ухо твое.

умерщвления совлачится тины, благодатию, * адам со евою, * и оживляются всеродная, * от неплодныя бо рождшися истинно Богородица, * мирское разреши неплодство.

*Стих:*
Лицу твоему помолятся богатии людстии.

Всечестное твое рождество * светло торжествуем со ангелы, * Мати Дево чистая, * но о богородительнице. * не престай защищати, * Христиан воспевающих тя.

*Слава, и ныне, праздника, глас в~:*

Днесь всенепорочная чистая произыде от неплодове, днесь всяческая радуются в тоя рождестве, адам уз разрешается, и ева клятвы свободися, небесная вся веселятся, и мир человеком даруется. мы же славословяще вопием: слава в вышних Богу, и на земли мир, в человецех благоволение.

*На литургии: Блаженна праздника, песнь а~, втораго гласа, на д~: и святых, песнь з~, на д~. Прокимен праздника, и до отдания. Таже святых, глас д~:*
Дивен Бог во святых своих: *Стих:*
В церквах благословите Бога: *Апостол к галатом, зачало с~и, от полу. Аллилуиа, глас а~:*
Спасение праведных от Господа. *Евангелие луки, зачало л~з. Причастен праздника, и святых:*
Радуйтеся праведнии о Господе: (с. 189)

*Служба преподобнаго игумена иосифа волоцкаго, новаго чудотворца.*

*Вечер, на малей вечерни, стихиры на д~, глас а~. Подобен:*
Небесных чинов:

Духа святаго теплотою мудре, * желания сердца твоего, еже к Богу согреяв, * зиму страстей многокозненную умертвив, * демонскую силу низложил еси, * небесное же воинство, * терпением твоим удивил еси.

*Дважды.*

Крест Господень взем, преподобне иосифе, * истинно последовал еси Христу, * нас ради на кресте распеншемуся, * и его ради любве вся оставил еси, * и того единаго возлюбил еси, * егоже моли, спастися нам.

Яко приемь, отче, небесное семя в сердце, * плод сторичествующ добродетели принесл еси, * питая благочестно, * гладом добродетели тающих душы: * но яко имея дерзновение ко владыце Христу, * моли о творящих верою и любовию память твою.

*Слава, глас д~:*

Светлый днесь возсия нам и всепразднственный день, якоже второе солнце, просвещая и наставляя, и отгоняя мглу помрачения нашего, вселенную созывает, любовию к честней раце припадающих, и любезно облобызающих. моли, молимся, отче, миру мир даровати, и душам нашым велию милость.

*И ныне, праздника, глас тойже:*
Всечестное твое рождество: (с. 190)

*На стиховне стихиры преподобнаго, глас в~. Подобен:*
Доме евфрафов:

Дом духа святаго * был еси преподобне, * просвещая и наставляя * верою и любовию * притекающыя к тебе.

*Стих:*
Что воздам Господеви о всех, яже воздаде ми;

Блажен воистинну, * и преблажен явился еси, * премудре иосифе, * монашествующих наставниче, * и благочестия поборниче.

*Стих:*
Блажен муж бояйся Господа, в заповедех его восхощет зело.

Приидите вернии, * стецемся усердно, * восхвалим отца нашего, * истины сказателя, * и нечестия обличителя.

*Слава, самогласен, глас тойже:*

Приидите лицы монашестии, днесь радостно воспоим ублажающе, и прославляюще начальника нашего, Христова угодника, и того пречистыя матере, преподобных сожителя, и собеседника ангелов, молящася Господу, помиловатися душам нашым.

*И ныне, праздника, глас д~:*
Всемирная радость:

*Тропарь преподобнаго иосифа, глас е~:*

Яко постников удобрение и отцев красоту, милости подателя, разсуждения светильника, вси вернии сошедшеся восхвалим, кротости учителя, и ересей посрамителя, премудраго иосифа, российскую звезду, молящася Господу, помиловатися душам нашым.

*Слава, и ныне, праздника. Тропарь, глас д~:*
Рождество твое Богородице Дево:

*На велицей вечерни,*
Блажен муж, *а~-й антифон.*

*На*
Господи, воззвах: *стихиры на и~: святых богоотцев на д~: и преподобнаго иосифа на д~. Глас е~:*

Преподобне отче блаженне иосифе, вельми подвизался еси (с. 191) на враги безплотныя, песньми, постом и молитвою, быв образ твоим учеником, и неленостно Христу работая, ныне преподобне, на небесех ликуеши, со ангелы славословя Троицу единосущную, преклоняя на человеколюбие Христа Бога нашего, да спасет естество человеческое. того убо моли, тому помолися преподобне, даровати вселенней единомышление, и чадом твоим мир и велию милость.

*Дважды.*

Преподобне отче иосифе, вельми подвизался еси на враги креста Христова, и на отметающыяся образа спасова, и его пречистыя Богоматере, и посрамил еси ересеначальники. ныне убо преподобне, всех нас ко Христу поминай, и молися о творящих верно святую память твою, презрети наша согрешения, и возвести нас на первое достояние. того убо моли, тому помолися преподобне, даровати вселенней единомышление, и верным людем твоим на враги одоление, и мир, и велию милость.

Преподобне отче иосифе, вельми тя Христос прослави, и дарова тебе слово божественнаго разума, имже отсекл еси лжу от истины, и исторгл еси плевелы неверия, и научил еси славити Троицу единосущную, покланяемаго в трех впостасех единаго Бога. того убо моли, тому помолися преподобне, даровати просящым исцеление, мир и велию милость.

*Слава, глас з~:*

Радуйся и веселися церковь божия матере, со священники же, и с людьми благочестивыми, и со благородными и Христоименитыми, монахи же и простыми, блаженнаго иосифа отца нашего днесь память почитающе, духовне сошедшеся празднуем, и честный гроб его обстояще, глаголем: радуйся отче наш иосифе, светильниче (с. 192) пресветлый, врачу болящих, и молитвенниче ко спасу Христу Богу нашему. о верою и любовию притекающих к раце мощей твоих, моли спастися душам нашым.

*И ныне, праздника, глас з~:*

Днесь неплодная анна раждает богоотроковицу, от всех родов произбранную, в жилище всецаря и зиждителя Христа Бога, во исполнение божественнаго смотрения, имже наздахомся земнороднии, и обновихомся от тли к жизни неконечней.

*Вход. Прокимен дне, и чтения:*

*Премудрости соломони чтение.*

[Глава е~ ] Праведницы во веки живут, и в Господе мзда их, и попечение их у вышняго. Сего ради приимут царствие благолепия, и венец доброты от руки господни: зане десницею покрыет я, и мышцею защитит их. Приимет всеоружие рвение свое, и вооружит тварь в месть врагом. Облечется в броня правды, и возложит шлем, суд нелицемерен. Приимет щит непобедимый преподобие: поострит же напрасный гнев во оружие: споборет же с ним мир на безумныя. Пойдут праволучныя стрелы молниины, и яко от благокругла лука облаков на намерение полетят. И от каменометныя ярости, исполнь падут грады, вознегодует на них вода морская: реки же потопят я нагло. Сопротив станет им дух силы, и яко вихор развеет их. И опустошит всю землю беззаконие, и злодейство превратит престолы сильных. [з~] Слышите убо, царие, и разумейте: навыкните судии концев земли. Внушите держащии множества и гордящиися о народех язык: яко дана есть от Господа держава вам, и сила от вышняго. (с. 193)

*Премудрости соломони чтение.*

[Глава г~] Праведных душы в руце божией, и не прикоснется их мука. Непщевани быша во очесех безумных умрети, и вменися озлобление исход их, и еже от нас шествие сокрушение: они же суть в мире. Ибо пред лицем человеческим аще и муку приимут, упование их безсмертия исполнено. И вмале наказани бывше, великими благодетельствовани будут: яко Бог искуси я, и обрете их достойны себе. Яко злато в горниле искуси их, и яко всеплодие жертвенное прият я. И во время посещения их возсияют, и яко искры по стеблию потекут: судят языком, и обладают людьми, и воцарится Господь в них во веки. Надеющиися нань разумеют истину, и вернии в любви пребудут ему: яко благодать и милость в преподобных его, и посещение во избранных его.

*Премудрости соломони чтение.*

[Глава д~] Праведник, аще постигнет скончатися, в покои будет. Старость бо честна не многолетна, ниже в числе лет исчитается: седина же есть мудрость человеком, и возраст старости, житие нескверное. Благоугоден Богови быв, возлюблен бысть, и живый посреде грешник преставлен бысть. Восхищен бысть, да не злоба изменит разума его, или лесть прельстит душу его. Рачение бо злобы помрачает добрая, и парение похоти пременяет ум незлобив. Скончався вмале, исполни лета долга: угодна бо бе Господеви душа его: сего ради потщася от среды лукавствия: людие же видевше, и не разумевше, ниже положше в помышлении таковое: яко благодать и милость в преподобных его, и посещение во избранных его. (с. 194)

*На литии стихиры, глас е~. Подобен:*
Радуйся:

Радуйся, священная главо, преподобне отче наш иосифе, ангельских ликов собеседниче в вышних: на земли бо добродетельно пожил еси, и явился еси пречисто и нескверно зерцало, духа святаго зарями блистаяся пребогате, и озаряемь прозрел еси будущая. темже Христа Бога моли, мир даровати душам нашым, и велию милость.

Радуйся, священная главо, постников непоколебимый столпе, монашествующих исправление, и ересей новоявленных, богодохновенными твоими писаньми, злочестивая их уста заградил еси, и демонов стремления погубил еси, креста оружием вся кознодейства отгоняя. и по преставлении твоем жив святей Троице предстоиши, о нас моляся чадех твоих даровати душам нашым мир и велию милость.

Радуйся, священная главо, умом просвещенным душу твою отче, просветил еси, и от земных преставился еси во Христово царствие, иосифе преблаженне: в постницех ты светел явился еси, сладости нестареемыя ныне насыщаяся. о нас рабех твоих Христу Богу молися, подати нам оставление грехов, и велию милость.

*Слава, глас з~:*

Преподобне отче, сохранил еси доброту еже по образу божию, плоть покорил еси духу: сего ради вселися в тя пресвятый дух. егоже действием светло украшен, приял еси дар исцелений, притекающым с верою ко гробу мощей твоих: молися Христу Богу, даровати нам на враги победу, и миру мир, и церквам единомыслие, и душам нашым велию милость.

*И ныне, праздник, глас и~:*
В благознаменитый день: (с. 195)

*На стиховне стихиры, глас в~. Подобен:*
Доме евфрафов:

Приидите ублажим * преподобнаго иосифа, * постника и воздержника, * и монахов начальника, * Христова угодника.

*Стих:*
Блажен муж бояйся Господа, в заповедех его восхощет зело.

Днесь вернии ублажим * преподобнаго иосифа, * истины слова сказателя, * и по Христове иконе поборника, * и нечестия обличителя.

*Стих:*
Что воздам Господеви о всех, яже воздаде ми:

Блажен еси иосифе, * Христов угодниче, * и пречистыя Богоматре, * пустынный жителю, * и монашествующих наставниче.

*Слава, глас в~:*

Приидите днесь лицы монашестии, притецем ко гробу преподобнаго иосифа, молящеся Христу Богу нашему, просяще грехов прощения, и воинству нашему на враги победы, и плененым свобождения, и миру устроения и церквам соединения, и душам нашым велия милости.

*И ныне, праздника, глас тойже:*
Пронареченная всех царица:

*На утрени тропарь праздника, и богоотцев.*

*Слава, преподобнаго: И ныне, праздника.*

*По а~-й кафисме седален, глас а~. Подобен:*
Скоро предвари:

Достойно ублажаем тя преподобне иосифе, яко дерзновение имуща ко Господу: о нас присно молися, избавитися врагов належащия напасти, и даровати нам на сыны агарянския одоление, и плененым свобождение, и нам, совершающым святую память твою, велию милость.

*Дважды.*

*Слава, и ныне, Богородичен:*

ум человеческий, по достоянию пети тя, владычце пречистая Богородице, недоумеет, но мы зовем ти, яже (с. 196) архангел гавриил провеща: радуйся, адамово свобождение. радуйся, праматере евы оправдание. радуйся, мира спасение. радуйся, Мати Христа Бога.

*По в~-й кафисме седален, глас и~. Подобен:*
Взбранной воеводе:

Сошедшеся вернии в память преподобнаго иосифа духовно празднуем, восхваляюще Христа Бога нашего, прославляюща своего угодника, и даром чудес обогатившаго, притецем верно бо гробу мощей его, и почерпем телесем здравие, купно и душам спасение, и торжествуем светло во святую память его.

*Дважды.*

*Слава, и ныне, Богородичен:*

Взбранной воеводе и заступнице нашей, к тебе прибегаем, пречистая Богородице, побори чистая, пленяющаго ны диавола, и сводяща в страсти безчестия. темже припадаем к твоему, пречистая, образу, просяще избавитися всякия муки, и огня вечнаго, заступи ны Мати Христа царя небеснаго, да зовем ти: радуйся, невесто неискусобрачная.

*По полиелеи седален, глас е~. Подобен:*
Радуйся:

Радуйся, преподобне, принесый себе Христу жертву живу, и от юности усердно работая Христу Богу, песньми, постом и воздержанием, водворился еси в пустыни, един единому беседуя. тем видев Господь твое доброе изволение, со всеми учини тя преподобными и праведными водворятися в небеснем царствии, и со ангелы Христу пети песнь немолчную. но яко имаши дерзновение к нему, моли, молимся, спастися душам нашым.

*Дважды.*

*Слава, и ныне, Богородичен:*

К Богородице возопиим любовию: радуйся, граде Господень. (с. 197) радуйся, скиптре Давидов. радуйся, палато одушевленная. радуйся, стамно божественныя манны. радуйся, неопалимая купино. радуйся, свеще пресветлая, и светильниче златый. радуйся, горо божия приосененная. радуйся, огненосный престоле. радуйся, лествице и двере небесная. радуйся, жезле невлажно прозябый. радуйся вся спасающи от всяких бед и скорбей. радуйся, владычце, мира спасение.

*Степенна, а~-й антифон д~-го гласа. Прокимен, глас д~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Евангелие от матфеа, зачало м~г.*

*По н~-м псалме стихира, глас з~:*

Преподобне отче иосифе, очистил еси умное существо, и сохранил еси доброту еже по образу божию, и плоть покорил еси духу: того ради в тя вселися сила божия, и приял еси дар исцелений. идеже бо любовь и согласие, тамо добродетели познание: а идеже зависть и рвение, тамо злобы явление. но убо мы бегаем сего убийственнаго помысла, от негоже да избавит ны Христос Бог, молитвами твоими преподобне иосифе, и подаст душам нашым мир и велию милость.

*Каноны праздника и богоотцев, на и~.*

*И преподобнаго иосифа канон, на з~.*

*Глас в~. Песнь а~. Ирмос:*

Во глубине постла иногда, фараонитское всевоинство преоруженная сила, воплощшееся же слово всезлобный грех потребило есть, препрославленный Господь, славно бо прославися.

Тебе твоего, блаженне, учения долг приносяще, воздаяния простираем, венец похвальный плетуще: ты же любовию увязен пребогате, твоими святыми молитвами благодать нам подаждь духовную.

Всегубительное стремление страстей, отче, увядил еси, (с. 198) словесным об\ъят богомудрием, благопребытен был еси, и благогласен, кроток же и смирен, словом же премудрости преподобне отче иосифе, и разумом венчан.

Священно украсил еси себе, преподобне отче, детельным разумом благодати богоглаголиве иосифе, желая венца славы Христовы, и своея надежды изрядно блаженне не погрешил еси.

Целомудрие удержал еси яве, крайнюю же кротость, и высокогласное смирение: имиже возвышаемь, трудов твоих действом и видением радуяся принесеся, венец неувядаемый приим трудов твоих воздаяния.

*Богородичен:*

Тварей явилася еси чистая, всех видимых и невидимых превышши всенепорочная, зиждителя бо родила еси, якоже изволи воплотитися во утробе твоей. егоже со дерзновением моли спасти поющыя тя.

*Иный канон преподобнаго иосифа чудотворца.*

*Глас з~. Песнь а~. Ирмос:*

Волною морскою скрывшаго древле, гонителя мучителя, под землею скрыша, спасенных отроцы: но мы яко отроковицы, Господеви поим: славно бо прославися.

О божий слове, милостиве, Христе царю! презри моя многая согрешения, и отверзи ми косноязычная уста, и дух прав обнови во утробе моей, и даждь ми Христе, слово разума, да воспою твоего угодника преподобнаго иосифа.

Повинулся еси преподобне, вседушно твоему отцу, преподобному пафнутию: и был еси яко другий исаак, ради крайняго послушания. темже преподобне, в тя вселися пресвятый дух, егоже действием светло украшаемый, и ныне предстоиши святей Троице радуяся. (с. 199)

уподобился еси, преподобне иосифе, древнему иакову, послушавшу своея матере, отчее благословение приемшему: ты же преподобному пафнутию повинулся еси, и от него благословение приим, устрояешися пастырь Христова стада в тойже обители, Богу тако извольшу.

*Богородичен:*

К тебе прибегаем Богородице всепетая, и тебе припадающе молимся, твоим ходатайством владычце, и молитвами твоего угодника преподобнаго иосифа, милостива нам сотвори, егоже пречисто и недоведомо родила еси Христа Бога нашего.

*Катавасиа:*
Крест начертав:

*Песнь г~. Ирмос:*

Процвела есть пустыня, яко крин, Господи, языческая неплодящая церковь, пришествием твоим, в нейже утвердися мое сердце.

Даждь Христе Cпасе, прощение многих наших согрешений, яко да и мы почитаем память твоего угодника преподобнаго иосифа, егоже молитвами спаси ны.

Твоими молитвами милостиваго умоляй Бога, преподобне отче наш иосифе, и греховный мрак печали нашея разори, и благодушия утешение низпосли.

*От*
младенства ты блаженне иосифе, познан был еси богом, и на того надеялся еси, наставляемь на спасительная его повеления. емуже ныне предстоя, со дерзновением о нас молися.

*Богородичен:*

Единаго святыя Троицы, слова сына родила еси Дево пречистая, егоже с преподобным иосифом о рабех твоих моли, верою просящих грехов прощения.

*Ин. Ирмос:*

Тобою, Христе, небеса утверждаема вся, слово божие и сила, (с. 200) исповедуют славу неизреченну, и вседетельныя руки твоея сотворение: несть бо пресвят, разве тебе, Господи.

Не предаждь, Владыко, твоего достояния врагом хвалящымся на ны, молим тя милостиве, спаси православныя Христианы и буди милостив твоим рабом: и избави ны Христе царю, мучения и огня негасимаго, и сподоби ны деснаго предстояния, молитвами преподобнаго иосифа.

Наполнися сердце твое, преподобне, благодати Христовы, и праваго учения, был еси образ монашествующих, всякими добротами духовными: не дал бо еси сна твоим очесем, ни веждам дремания: но яко стяжал еси дерзновение ко Господу, моли о нас, молим тя да будет нам милостив в день судный.

Яко лев страшен из пустыни устремився, устрашил еси безбожныя еретики, имея преподобне мечь духовный, иже есть глагол божий, посекл еси изникшая нечестия, и из корене исторгл еси злославных учения, собрал еси яко трудолюбива пчела от всех писаний божественная словеса, и сими уста скверная безбожных заградил еси, преподобне иосифе.

*Богородичен:*

Дивятся, Мати божия, небеснии чини красоте души твоея, и чистоте девства твоего: мы же земнии недоумеем глаголати несказаннаго рождества твоего, емуже тайно научающеся, познахом тя рождшую Христа Бога нашего. егоже милостива нам сотвори в день судный страшнаго пришествия его.

*Кондак и икос праздника.*

*Таже, преподобнаго седален, глас г~. Подобен:*
Красоте девства:

Христова угодника, евангельскаго учения послушника, (с. 201) светло празднуем преподобнаго иосифа память: приидите ублажим странноприимца суща, сиротам и вдовам заступника тепла, и нищым дателя нескудна, целомудрия хранителя, и добродетелей делателя, и ересей обличителя непостыдна, и светильника русскаго, егоже ради просяще от Христа душам нашым спасения, и миру велия милости.

*Слава, и ныне, праздника.*

*Аще ли поеши преподобнаго иосифа кроме попразднства, глаголи по седальне: Слава, и ныне, сей Богородичен:*

Земнороднии тобою спасени быхом, пречистая Богородице: прежде век бо из отца рождшагося сына божия породила еси, за милосердие многое благоволившаго из тебе родитися: иже спасе адама праотца, и рая сотвори жителя. егоже моли Мати преблагословенная, спастися нам верно поющым тя.

*Песнь д~. Ирмос:*

Пришел еси от Девы, не ходатай ни ангел, но сам, Господи, воплощся, и спасл еси всего мя человека. тем зову ти: слава силе твоей, Господи.

Ты преподобне иосифе, монашествующих был еси венец, не камением многоценным украшен, но добродетельми обложен, и явился еси, блаженне, благодарованное воистинну украшение.

Божественную богомудре, почтил еси мудрость, яже тя даровании благими обогати, славу вечную тебе исходатайствовавши, преподобне отче иосифе всечестне.

Светлостию нравом твоих, и образы благодати, преподобне отче иосифе, подобне пожил еси: темже благоприступен ты всем был еси, всеблаженне досточудне.

*Богородичен:*

умерщвление плодом мне ева принесе, ты же жизнь (с. 202) рождши впостасную пречистая, абие исправила еси. темже зовем ти: слава силе твоей.

*Ин. Ирмос:*

удивися твой разум от мене, услышавшу преславная веления смотрения твоего, укрепися же возлюблением твоего схождения: ты бо моея нищеты не отверглся еси.

Якоже древле иосифу прекрасному завидевше братия, совет лукав умыслиша: тако и на тя, преподобне иосифе, советоваша лукавое умышление. ты же любовию ко Христу вперяемь, сих негодования в ничтоже вменив, непрестанно молися о нас Господу.

Изшел еси, преподобне, от идеже прежде начальствуя, Христу царю небесному моляся и пречистей Богородице, шествуя на место, богом тебе показанное, и тамо пустыню населяеши, Христа ради: в нейже зарю светлу узрети сподобился еси благодати духовныя, блаженне иосифе.

Преподобне отче, уподобился еси иосифу прекрасному: не покорился бо еси сладострастию, и зело тщался еси о целомудрии, мысленнаго змия победил еси, и соннаго жития небрегл еси, из темницы тела изшел еси, и царь не египта, но страстей был еси, и добродетели пшеницу собрал еси, еюже ны чада твоя питаеши.

*Богородичен:*

Пречистая Богородице, вемы тя Христиане твердую защитницу, и скорую помощницу, и в бедах избавление. темже молим тя: испроси нам у Христа множеству согрешений прощение, и вечныя муки избавление.

*Песнь е~. Ирмос:*

Ходатай Богу и человеком был еси, Христе Боже: тобою бо, Владыко, к светоначальнику отцу твоему, от нощи неведения приведение имамы.

умом чистым писанием божественным беседовал (с. 203) еси, богоглаголиве иосифе, и видения и деяния собрав богатство, отче преподобне.

Премудрости глубину испытав мудре иосифе, достигл еси обрести, елико благопотребно, и бисер многоценный болезньми стяжал еси, преблаженне, разума.

Аще земное отечество блаженне иосифе, оставил еси, всячески благоименитну божии матери обитель создал еси, и множество монашествующих в ней собрал еси: сего ради первое отечество небесное приял еси, со дерзновением, отче, за ны молися Христу Богу, рабы твоя.

*Богородичен:*

Се во чреве, Богородице пречистая, Христа Бога паче слова имела еси, якоже исаиа провозгласи: выше естества сего богородительнице родила еси.

*Ин. Ирмос:*

Мир мног любящым тя, Христе, и нощь просвещения в пищи словес твоих: сего ради от нощи утренююще, просим милости от тебе, человеколюбче.

Всяк писменник научився божественному писанию, подобен есть царствию небесному: ты же преподобне, поревновав евангельскому учению, и от сего приял еси крепость духовную. схариа евреина посрамил еси, и его проклятыя ученики таяжде мудрствующыя, и анафеме предал еси.

Преподобне отче, дарова тебе Бог мудрость, и слово разума: ты же проповедал еси в триех лицех единаго Бога, и сему свидетельство привел еси от божественных писаний, научая покланятися в Троице единому Богу.

Преподобне отче иосифе, безумныя еретики глаголющыя, яко еще Христос не родися, обличив ясно сказал еси, яко родися Христос нашего ради спасения от пречистыя Девы марии, и нас ради пострада волею распятие, (с. 204) и воскресе тридневно: и паки грядет со святыми ангелы, судити весь мир.

*Богородичен:*

О безумнии еретицы и отступницы, и непокоривии еврее. егоже вы чаете, той несть христос, но антихрист есть, якоже свидетельствуют божественная писания. мы же исповедуем Христа Бога нашего, рождшагося неискусомужно от Девы чистыя марии: еяже молитвами избави нас Христе, от таковыя прелести, и спаси душы нашя.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Вселенней светило пресветлое, отче, явился еси иосифе, словесы духовными просвещая, верою и любовию к тебе притекающыя.

Блаженное житие, отче, прешел еси, наздав убо чувства, вне был еси мирскаго мятежа, и Богу приближился еси, преподобне иосифе.

Зело милостива, и странноприимца показа тя Спас наш миру, отче, и врача болящым иосифе, сиротам и убогим заступника любезна.

*Богородичен:*

Паче естества, Дево, родила еси, и вечнуеши Дева, явльшися истиннаго сына и Бога твоего Мати чистая.

*Ин. Ирмос:*

Бездна последняя грехов обыде мя, и волнения не ктому терпя, яко иона владыце вопию ти: от тли мя возведи.

Яко священник сый поистинне принося Христу Богу жертву безкровну, тайно возложенную, и от ангел славимую, от Бога отца приемлему, и святым духом осеняему, и нам на спасение даруему.

О безумнии еретицы, что поощряете языки (с. 205) богохульныя, глаголюще: не можаше ли Бог не родився спасти мир инако; ты же преподобне иосифе, сих уста заградил еси, научая славити Христа Бога нашего.

Преподобне отче иосифе, еретиков уста заградил еси, приводя свидетельства от божественных писаний: пытайте, рече, безумнии, писания, яко явилася есть святая Троица аврааму в трех лицах, во едином божестве.

*Богородичен:*

Припадаем тебе пречистая Богородице, со умилением, глаголюще: избави ны Мати Христа Бога, всякия прелести разлучающия от Бога, и сподоби в день судный получити от Христа милость, и не отпасти деснаго предстояния.

*Кондак, глас и~. Подобен:*
Взбранной:

Жития треволнения, и мятеж мирский, и страстная взыграния в ничтоже вменив, пустынный гражданин показался еси, многих быв наставник иосифе преподобне: монахов собратель, и молебник верен, чистоты рачитель, моли Христа Бога, спастися душам нашым.

*Икос:*

Божественными добродетельми твоими, себе, мудре, украсил еси, и Cпаса Христа жилище соделал еси отче, мужественне, якоже злато искусився верою к Богу и надеждею, и любовию обеты полагая: воздержанием постився яко безплотен, в целомудрии, и в смирении возвысился еси. темже и мы молитвами твоими просвещшеся, преподобне иосифе, вопием ти: радуйся, яко измлада Богу послужил еси: радуйся, яко притекающих к тебе ко спасению ходатай был еси: радуйся, Христолюбивому воинству похвала: радуйся, яко твоими молитвами противнии побеждаются: радуйся, яко всем просящым даеши дар, от Господа дарованный тебе: (с. 206) радуйся, яко чудесы тя Бог прославляет, и всех звати тебе научает: радуйся, преподобне отче иосифе, постников удобрение. моли Христа Бога, спастися душам нашым.

*Песнь з~. Ирмос:*

Богопротивное веление беззаконнующаго мучителя, высок пламень вознесло есть: Христос же простре благочестивым отроком росу духовную, сый благословен и препрославлен.

Благоухают преподобне иосифе, твоих учений сладкая словеса любящым тая: устрашают же еретиков мудрования. благодатию бо святаго духа глаголал еси, божество едино проповедуя в трех лицех: слова же воплощение поя, благоухаеши нас пребогате.

Риз худость имел еси преподобне иосифе, в зиме же и лете не пременяя, болезненно претерпевал еси Бога ради совершенно: темже и небеснаго приятия сподобился еси наследник быти.

Слово твое солию растворено, отче, и житие твое благодатию преблаженне сияя явися пречудне: темже и в вышния обители радуяся вселился еси, Христу со дерзновением ныне предстоиши о нас моляся.

*Богородичен:*

управляющи пречистая наше житие, к твоему всетихому пристанищу направи: Бога бо родила еси благих источника, всем подающи верным нетления благодати.

*Ин. Ирмос:*

отроцы в вавилоне пещнаго пламене не убояшася, но посреде пламене ввержени, орошаеми пояху: благословен еси, Господи, Боже отец наших.

Сказуя, преподобне, от божественных писаний, како и коея ради вины подобает Христианом покланятися, и почитати святыя иконы, и честный крест Христов, и прочая (с. 207) священная воображения. сим приял еси от Христа дарования, поя: благословен еси Господи Боже отец наших.

Из египта страстей изшел еси преподобне, и прешел еси море житейское без истопления, и достигл еси гору небесную, многия грешных душы приводя Христу покаянием, и поя: благословен еси Господи Боже отец наших.

Потопил еси преподобне, фараона мысленнаго в водах слез твоих, и его колесницы, иже суть лукавыя демоны, и кони и всадники, злоумныя еретики и безбожныя, и радуяся песнь победную воспел еси: благословен еси Господи Боже отец наших.

*Богородичен:*

Аз, Дево чистая, к тебе прибегаю окаянный, иский тобою обрести спасение: вем бо пречистая владычце, яко можеши, елика хощеши. Христа егоже родила еси пречистая, моли, да будет нам милостив в день испытания, поющым: благословен еси Господи Боже отец наших.

*Песнь и~. Ирмос:*

Пещь иногда огненная в вавилоне действа разделяше, божиим велением халдеи опаляющая, верныя же орошающая, поющыя: благословите, вся дела господня, Господа.

Венец благолепен, Христос жизнодавец на верх твой положи, тезоименне иосифе, деяньми бо просиял еси и видении, зовый: благословите, вся дела господня, Господа.

Вся прешед чувственная преблаженне, уму первому приближился еси, души твоея чистотою, жития же светлостию венченосче иосифе, зовый: благословите, вся дела господня, Господа.

В души твоей божественное богатство духа святаго собрав, непорочную молитву, и чистоту краснолепную, бдение и воздержание: сего ради жилище святыя Троицы явился еси, преподобне иосифе. (с. 208)

*Богородичен:*

Владычце пречистая, грешников спасение, приими мольбу сию, и избави мя от грехов моих, твоему сыну прибегающаго, молитвами угодника твоего преподобнаго иосифа.

*Ин. Ирмос:*

ужаснися бояйся небо, и да подвижатся основания земли. се бо в мертвецех вменяется в вышних живый, и во гроб мал странноприемлется: егоже отроцы благословите, священницы воспойте, людие превозносите во вся веки.

Что безумнии еретицы всуе мятетеся, глаголюще: яко уже седмь тысящ лет скончашася. Христово же пришествие еще несть; сия глаголющих дерзостне обличил еси, сказуя: близ есть при дверех пришествие, яко глаголют пророцы, и апостоли, имже сказа святый дух, и научая пети: егоже дети благословите, священницы пойте, и превозносите во вся веки.

Страшно есть впасти в руце Бога жива, безумнии не льститеся, не крестит Христос по смерти спасеным крещением, неправе о нем мудрствующих, но во огни негасающем мучит: мы же вернии у Христа просим время покаяния, да будет нам милостив в день страшнаго его пришествия. сия преподобне глаголал еси, и нас учил еси петь: Господа дети благословите, священницы пойте, и превозносите его во веки.

Моисей великий к пустыни повеле Исраилю выспрь на медный змий взирати, и тако угрызения змиина избавляхуся: ты же преподобне, нечестивыя научая покланятися кресту животворящему, и славити святую Троицу во едином божестве, и сим избавлятися прелести змия мысленнаго диавола, и нас учя пети: дети благословите Господа, священницы пойте, и превозносите его во веки. (с. 209)

*Богородичен:*

Тобою пречистая Богородице, от всякия напасти избавляемся, избави ны Мати божия вечнаго осуждения, да зовем ти немолчно: радуйся, купино неопалимая, радуйся, горо присенная, радуйся, запечатанный источниче, радуйся, Дево чистая, Господь с тобою. егоже благословит вся тварь, и превозносит во вся веки.

*Песнь ф~. Ирмос:*

Безначальна родителя сын, Бог и Господь, воплощся от Девы нам явися, омраченная просветити, собрати расточенная. тем всепетую Богородицу величаем.

Пречестный отче иосифе, ныне чисто услаждаешися пищею паче умною, идеже собори святых окрест Господа ликуют блаженне, иже ныне чтущыя тя, ходатайствуя к себе привлецы.

Прешел еси радуяся к желанием рая, ко единому истинно яве блаженству, к пребольшей доброте, и к жизни истинно нестареющейся, и к свету невечернему богоносе отче иосифе.

Якоже солнце просиял еси в монашеских соборех: от младых бо ногтей освящен был еси, якоже зарю испущая добродетели своего жития, преподобне иосифе, богоносе отче пребогате.

*Богородичен:*

Разумевше издалеча, прозорливыми очесы, пророцы тя яве провозвестиша, хотящую матерь быти вседетеля и Владыки всех. тем тя всепетая, Богородицу исповедуем.

*Ин. Ирмос:*

Не рыдай мене, Мати, зрящи во гробе, егоже во чреве без семене зачала еси сына: востану бо и прославлюся, и вознесу со славою непрестанно яко Бог, верою и любовию тя величающыя. (с. 210)

Преподобне отче иосифе, поминай нас чада твоя ко Христу Богу нашему, да спасет от всяких бед и скорбей, и сподобит милости и деснаго предстояния в день судный, славити свое божество, верою и любовию того величающыя.

Преподобне отче иосифе, монашеское житие возлюбил еси, и хулящих тое уста заградил еси, апостола павла яже к тимофею словеса возвещая, яко монашеское житие Богу приятно есть, емуже и ты сим благоугодил еси: сего ради тя ублажаем.

Яко иисус навин подвизася на иерихоняны, тако ты блаженне, словесы твоими безбожных уста заградил еси отступников, и многая неверия укротил еси, научая славити святую Троицу: сего ради тя ублажаем.

*Богородичен:*

О пресвятая владычце Богородице! не имамы помощи иныя разве тебе, молися сыну твоему и Богу нашему, с преподобным иосифом, да соблюдет люди твоя, и сохранит страну нашу нерушиму, и да спасет ны верою и любовию тя величающыя.

*Светилен преподобнаго:*

Мирскаго пристрастия яко скверны уклонился еси, и алчбою плоть твою увядил еси отче, и небесною славою со ангелы обогатился еси: темже непрестанно моли Христа Бога преподобне иосифе.

*Дважды.*

*Слава, и ныне, праздника.*

*На хвалитех стихиры, на д~, глас е~. Подобен:*
Преподобне отче:

Преподобне отче, душу твою с телом очистил еси, и святаго духа прекрасная обитель явился еси, и славна тя концем, преблаженне иосифе, содела. в чудесех же (с. 211) велика светильника, просветившаго сущыя во мраце неведения: яко наставника многих монахов, сошедшеся велемудренно ублажим.

Явился еси богоблаженне, мудрая пленица, связующая многая врагов ополчения: темже и венцем венчался еси неувядаемым, веселие и радость вечную восприял еси богомудре иосифе, моли даровати мир миру, и душам нашым велию милость.

Преподобне отче, телесныя страсти зельным воздержанием, и постническими молитвами же и труды успил еси, слезными же потоки и поты углие сладострастия погасил еси: того ради в чудесех славна тя показа Господь российским людем иосифе блаженне, и украси тя вышними даровании. емуже служиши с небесными силами, Иисусу человеколюбцу и спасу душ наших.

*Слава, глас з~:*

Приидите празднолюбцы, и постников сословие верою сошедшеся, истиннаго постника днесь почитающе, радостно шествовавшаго по стопам Владыки Христа, узкий путь, и безстрастное житие, якоже древле авраам праведный, преподобне отче иосифе, страннолюбие притяжал еси, такожде преселился еси от отечества твоего до места, идеже ныне лежит честное тело твое. темже вси притекающе вопием ти: о всеблаженне и преподобне иосифе! постников похвало, и собеседниче безплотных, воинству нашему на поганыя способниче, и наставниче монахов, и о нас молися рабех твоих Христу Богу нашему, спастися душам нашым.

*И ныне, праздника.*

*На литургии: Блаженна от канона, песнь г~, и з~-я. Прокимен:*
Честна пред Господем смерть преподобных его. *Стих:*
Что (с. 212) воздам Господеви о всех, яже воздаде ми; *Апостол, к галатом, зачало сг~и. Аллилуиа.*
Блажен муж бояйся Господа: *Стих:*
Сильно на земли будет семя его. *Евангелие матфеа, зачало м~г. Причастен:*
В память вечную будет праведник:
