<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 212)

*Месяца тогоже в и~-й день.*

*Святых мучениц, минодоры, митродоры и нимфодоры.*

*На*
Господи, воззвах: *стихиры праздника, г~, глас и~.*

*Подобен: О*
преславнаго чудесе!

О преславнаго чудесе! * яко от безчадна ложесна * и неплодна чрева, * жезл цвет носящий прозябает днесь, * Богомати и неискусобрачная, * от праведных иоакима и анны: * темже радуются пророчестии собори, * и патриархов весь сонм, * в рождестве ея.

Днесь Давид радуется, * и иессей ликует, * и левий величается, * и играет духом иоаким праведный, * и безчадие решится аннино яве, * твоим рождеством марие чистая. * о неискусобрачная, * и ангелов совокупление с земными всеми, * блажат божественное чрево твое.

Радуйся, земных совокупление, * радуйся, храме Господень. * радуйся, Мати безневестная, * яже аннино разрешшая преславно неплодство, * и земным источившая оставление грехов рождеством твоим. * радуйся, всенепорочная. * радуйся, божественный храме. * радуйся, скиние, * в нюже вселися творец и Господь.

*Ины стихиры святых, глас д~. Подобен:*
Яко добля:

Обагрении кровными * себе украсивше, * красному (с. 213) добротою девы отроковицы, * нетленно совокупистеся * Христу Богу нашему, * соблюдающему ваше девство несквернено, * в безсмертном нетления невестнице, * во обителех небесных, * в чертозе нерукотвореннем мученицы.

Несовершенными убо телесы, * и совершенным умом, * ветхаго змия злоначальнаго * победисте славнии силою духа, * и немощну того крепость показасте. тем восприясте венцы победы, * минодора, митродора и нимфодора, * Троицы поборницы.

И на уды раздробляеми, * и огнем снедаеми, * и железными ногты терзаеми, * и на древе повешаеми, и мечем ссекаеми, * не отвергостеся Христа, * страстотерпицы прехвальнии. * темже приясте венец победы, * минодора, митродора и нимфодора, * Троицы поборницы.

*Слава, и ныне, глас в~:*

Что шум празднующих бывает; иоаким и анна торжествуют тайно, радуйтеся с нами, глаголюще, адаме и ево днесь: яко имже древле преступлением затвориша рай, плод благославен нам дадеся, богоотроковица мариа, отверзающи его всем вход.

*На стиховне стихиры праздника, глас а~. Подобен:*
Небесных чинов:

Да отверзется дверь богоприемнаго храма: * храм бо всех царя и престол, * днесь со славою внутрь прием, * иоаким возлагает освятив Господу, * юже из него избранную * быти матерь божию.

*Стих:*
Слыши, дщи, и виждь, и приклони ухо твое.

Всемирная миру радости возсияша * мысленныя лучи, * предвозвещающыя всем * солнце славы Христа Бога, * в рождестве твоем пречистая. * ты бо ходатаица явилася еси * истиннаго веселия же и благодати. (с. 214)

*Стих:*
Лицу твоему помолятся богатии людстии.

Всечестная сия слава твоя чистая, * провозвещает всем людем * твоего благосердаго благодетельства. * ты бо нынешняго веселия ходатаица еси, * и будущия радости вина, чистая, * молитвою твоею явися нам.

*Слава, и ныне, глас в~. Самогласен:*

Пронареченная всех царица, божие обителище, от неплодныя днесь утробы пройде анны славная, присносущнаго существа божественное пребывалище: еюже безстудный ад попрася, и всеродная ева в твердую жизнь вводится. той достойно возопиим: блаженна ты в женах, и плод чрева твоего благословен.

*Тропарь праздника:*
Рождество твое Богородице Дево:

*На утрени, по а~-й кафисме седален, глас д~.*

*Подобен:*
Скоро предвари:

Иудо величайся, и да веселится Давид, адаме обновися, и да крепится левий, от нихже мне родися Христос, двигни цевницу песнописче, и глаголи: кто есть родившаяся, юже нарицаеши дщерь; питательница есть жизни нашея, Мати Христа Бога.

*Слава, и ныне, тойже.*

*По в~-й кафисме седален, глас и~.*

*Подобен:*
Повеленное тайно:

Обновися адаме, радуйся ево, веселися Давиде, благодушствуй анно, ибо Мати зиждителя твоего раждается преславно. ликует обновльшися вся земля, и радуется одеяна во одежду. всяк язык ликуя да вопиет ныне марии: блажен дом Давидов, яко питает питательницу жизни нашея.

*Слава, и ныне, тойже.*
(с. 215)

*Канон праздника со ирмосом на и~: и мучениц на д~.*

*Канон праздника:*

*Глас и~. Песнь а~. Ирмос:*

Сокрушившему брани мышцею своею, и проведшему Исраиля сквозе чермное море, поим ему, яко избавителю нашему Богу: яко прославися.

Святая святых, во святем святилищи младенец возлагается, воспитатися от руки ангеловы: вси убо верно спразднуем в рождестве ея.

Да ликовствует вся тварь, да веселится же и Давид, яко от колена и от семене его произыде жезл, цвет носящи Господа, творца всяческих.

Неплоды нераждающая анна, но не безчадна Богу: се бо пронаречеся от родов чистая Дева Мати. темже естества израсти зиждителя в рабии образе.

Тя незлобивую агницу, агнца Христа, младенца от чрева твоего приведшую в наше существо, вси от анны рожденную тя песньми почитаем.

*Троичен:*

Три безначальна славлю, три свята пою, три соприсносущна в существе едином проповедую: един бо во отце и сыне и дусе славословится Бог.

*Богородичен:*

Кто виде отроча, егоже не всея отец, млеком питаемое; или где видена бысть дева мати; истинно паче ума обоя, богородительнице чистая.

*Канон святых жен, егоже краегранесие:*

Трех сестрениц искренних страдания чту. *Иосиф.*

*Глас д~. Песнь а~. Ирмос:*

Отверзу уста моя, и наполнятся духа, и слово отрыгну царице матери, и явлюся, светло торжествуя, и воспою радуяся тоя чудеса. (с. 216)

Троицу несозданную, юже благочестно проповедасте, милостиву нам сотворите, мученицы славнии, ныне чтущым вашя божественныя страсти, и исправления, богоблаженнии.

О глаголех небрегоша мучителя отроковицы, божественным ограждаеми оружием веры, и под\ъяша мук треволнение, и смерть неправедну, за всяческих жизнь.

Силою укрепляемы всемощною зиждителя, мужеский прияша нрав всечестныя, и змия строптиваго и величаваго ногами попраша, и на землю низложиша.

*Богородичен:*

Яко одушевлен храм, яко нетленну скинию, яко дверь небесную, яко божественную трапезу, яко палату и престол владычень, Марию чистую песньми почтим.

*Песнь г~. Ирмос:*

утвердися сердце мое в Господе, вознесеся рог мой в Бозе моем, разширишася на враги моя уста моя, возвеселихся о спасении твоем.

Воспитавшися во святая святых, Дево пречистая Богородице, вышши явилася еси твари, зиждителя плотию порождши.

Благословено чрево твое целомудренная анно, плод бо израстила еси девства, юже безсеменно, питателя твари рождшую, и избавителя Иисуса.

Тя блажит приснодево, вся тварь, от анны днесь, рождшуюся, от корене иессеева жезл, пречист цвет, Христа израстившую.

Тя вышшу всея твари Богородице, показуя чистая, сын твой, еже от анны величит твое рождество, и всех веселит днесь.

*Троичен:*

Тебе покланяемся, отче безначальне существом, поем безлетнаго сына твоего, и чтем соприсносущнаго духа твоего, яко единаго трое естеством Бога. (с. 217)

*Богородичен:*

Светодавца, и начальника жизни человеческия, рождшая чистая Богородице, явилася еси сокровище жизни нашея, и дверь неприступнаго света.

*Ин. Ирмос:*

Не мудростию, и силою, и богатством хвалимся, но тобою, отчею впостасною мудростию, Христе: несть бо свят, паче тебе, человеколюбче.

умерщвленный умом пребеззаконный мучитель, жизни нашея Христа люте отврещися понуждаше тя, мученице минодоро, ураняя.

Взирающия к Богу мучитель не пощаде, но жезлием немилостивно сокруши уды твоя, венец тебе плетый вечный мученице, неувядающий.

Муками требогатии святии мученицы, сокровище на небесех, и вечнующую славу обретоша, ясно Богу приближишася.

*Богородичен:*

Явльшися, души моея тму отжени, и греховныя пленицы расторгни, чистая Дево, и спаси мя, рождшая всещедраго.

*Кондак, глас д~. Подобен:*
Вознесыйся:

За Троицу терпеливно страдальчествовавшыя, многокозненнаго врага победисте, братски облекшеся духом: темже водвористеся с пятьми девами, в небесном страстотерпицы чертозе, и со ангелы всецарю в веселии непрестанно предстоите.

*Седален, глас д~. Подобен:*
удивися:

удивишася вашему терпению многому небеснии лицы безплотных сил: якоже бо иному страждущу пребывасте, голени и составы сокрушаеми, смерть горькую терпяще, и женским телом змия отступника сокрушающе, девы невесты жизнодавца, веры поборницы. (с. 218)

*Слава, и ныне, праздника, глас тойже:*

*От*
корене иессеева, и от чресл Давидовых, богоотроковица мариам раждается днесь нам: радостию бо радуются всяческая и обновляются. срадуйтеся купно небо и земля, восхвалите ю отечествия язык: иоаким веселится, и анна торжествует зовущи: неплоды раждает Богородицу, и питательницу жизни нашея.

*Песнь д~. Ирмос:*

Пророк аввакум умныма очима провиде, Господи, пришествие твое. тем и вопияше: от юга приидет Бог. слава силе твоей, слава снисхождению твоему.

Патриарх иаков провидев, Cпасе, величия ясно строения твоего, вопияше духом, ко иуде глаголя тайно: от леторасли возшел еси, сыне мой, возвещая тя от Девы Бога.

Ныне жезл ааронов, от корене Давидова прозябший, ныне Дева чистая происходит: и сликовствует небо и земля, и вся отечествия языков, и анна и иоаким таинственно.

Ныне да веселится небо, да радуется же земля, и да ликует иоаким и Давид: ов убо яко родитель твой, истинно рождшия Бога: ов же яко праотец твой, проповедая твоя величествия, чистая.

Срадуется тебе днесь, богомудренная анно, вселенная: избавителя бо тоя матерь процвела еси, юже от корене прозябшую Давидова, жезл силы нам носящую цвет Христа.

*Троичен:*

Славлю безначальна Бога отца, и сына, и святаго духа, единосущную Троицу несозданную, ейже предстоят серафими благоговейно, зовуще: свят, свят, свят еси Боже.

*Богородичен:*

Пребезначальное начало начало приемлет из тебе, (с. 219) богородительнице, плотским временем: и пребывает собезначален, и воплощся слово отчее, и духу соприсносущное, сохраняя божественное достоинство.

*Ин. Ирмос:*

Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Сияющи лучами креста присноблаженная митродора, к древу привязана терпяше огненную муку, прелести углие росою любве Христовы погашающи.

Явленным видением помысл простирающи, зрящи жениха доброты недомысленныя, биема жезлием присноблаженная митродора, терпяше доблественне болезни.

украсистеся девы, и светло прославистеся, препрославленное слово всячески возлюбивше. егоже уязвлены любовию, претерпесте страстей нашествия крепце.

*Богородичен:*

умерщвленна мя злобою льстиваго, всенепорочная, жизнь рождшая, оживи, к тебе бо прибегох: и впадшася во глубину греховную, возведи яко милостива, всенепорочная.

*Песнь е~. Ирмос:*

Господи Боже наш, мир даждь нам, Господи Боже наш, стяжи ны, Господи, разве тебе иного не вемы, имя твое именуем.

Пречистое твое рождество, Дево непорочная, несказанное, и зачатие неизглаголанно, и рождение твое, невесто неневестная: Бог бо бе весь в мя облекийся.

Днесь да веселятся ангельстии чини, песньми да ликуют сущии из адама: родися бо жезл, цвет возрастивший Христа единаго, избавителя нашего.

Днесь ева разрешается осуждения, разрешается же (с. 220) и неплодства, и адам древния клятвы, о рождестве твоем: тобою бо от тли избавихомся.

Слава тебе прославльшему неплодную днесь: родися бо жезл присноцветущий от обещания, от негоже прозябе Христос, цвет жизни нашея.

*Троичен:*

Слава тебе, отче святый, Боже нерожденне: слава тебе, сыне безлетне, единородне: слава тебе, душе божественный и сопрестольный, от отца происходяй, и в сыне пребываяй.

*Богородичен:*

Бысть чрево твое солнца носило: пребысть чистота твоя, якоже прежде, невредима Дево: Христос бо солнце, яко от чертога жених, явися из тебе.

*Ин. Ирмос:*

Ты, Господи мой, свет в мир пришел еси, свет святый, обращаяй из мрачна неведения верою воспевающыя тя.

Нрав терпелив, и непобедимь смысл, мученицы пред судищем показавше, победы венец себе исплетоша.

Ныне терпит железных ногтей терзания крепко, повешена нимфодора, жениха возлюбивши безсмертнаго.

Трисветлыя свещы, трикровная храмина, селение Троицы, да похвалятся песньми девы богомудрыя.

*Богородичен:*

Тя едину избранну и добру и непорочну обрет, воплощается пребожественное слово из тебе, богорадованная.

*Песнь з~. Ирмос:*

Яко воды морския, человеколюбче, волнами житейскими обуреваюся. темже яко иона, тако вопию ти: возведи от тли живот мой, благоутробне Господи.

Святую святых сущу, целомудреннии родители твои чистая, возложиша тя в храме господни воспитатися честно, и уготоватися в матерь ему. (с. 221)

Неплоды и матери ликуйте, дерзайте и играйте безчадныя: безчадна бо неплоды Богородицу прозябает, яже избавит от болезней еву, и клятвы адама.

Слышу Давида поюща тебе: приведутся Девы во след тебе, приведутся в храм царев. и с ним тя и аз дщерь цареву воспеваю.

Поем святое твое рождество, чтим и непорочное зачатие твое, невесто богозванная и Дево. славят же с нами ангелов чини, и святых душы.

*Троичен:*

В тебе троическое таинство поется и славится, чистая: отец бо благоволи, и слово вселися в тя, и божественный дух тебе осени.

*Богородичен:*

Златая кадильница была еси, огнь бо во утробе твоей вселися, слово от духа свята, и человеческим зраком в тебе видеся, богородительнице чистая.

*Ин. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

Видети желающе твою доброту недомысленную, уязвляеми любовию твоею сладчайшею, безначальне слове, мук лютость доблественне претерпеша.

Яко крины в верте страдальцев процветоша преславныя отроковицы, и церковь вонями различных мук облаговониша, духа благодатию.

Жениха безсмертнаго единии желающе, невидимою силою укрепляеми, видимую смерть явленно преобидеша девы отроковицы.

*Богородичен:*

Свят вселивыйся в ложесна твоя Господи, святейшу обрет тя, и чистейшу твари всея, Богомати господоименитая, пречистая владычце. (с. 222)

*Кондак праздника, глас д~:*

Иоаким и анна, поношения безчадства, и адам и ева, от тли смертныя свободистася пречистая, во святем рождестве твоем. то празднуют и людие твои, вины прегрешений избавльшеся, внегда звати ти: неплоды раждает Богородицу, и питательницу жизни нашея.

*Икос:*

Молитва купно и воздыхание, неплодства и безчадства, иоакима же и анны благоприятное, и во уши господни вниде, и прозябе плод живоносен миру. ов бо молитву на горе творяще, ова же в саде поношение ношаше: но с радостию неплоды раждает Богородицу, и питательницу жизни нашея.

*Песнь з~. Ирмос:*

Халдейская пещь огнем распалаемая, орошашеся духом божиим предстоянием, отроцы пояху: благословен еси, Боже отец наших.

Празднуем, чистая, и верно покланяемся святому твоему рождеству, поюще сына твоего, имже избавихомся древняго адамова ныне осуждения.

Ныне анна веселится, и вопиет хвалящися: неплоды сущи, родих божию матерь: еяже ради осуждение евино разрешися, и яже в печалех болезнь.

Адам свободися, и ева ликует, и вопиют духом к тебе Богородице: тобою избавихомся первородныя клятвы, явльшуся Христу.

О чрево, вместившее божие селение! о утробо, носившая небес ширшую! престол святый, мысленный кивот священия.

*Троичен:*

отца прославим, сына и духа, во единстве божества, Троицу пресвятую, нераздельную, несозданную, и соприсносущную, и единосущную. (с. 223)

*Богородичен:*

Ты Бога едина родила еси Дево, преславно: ты естество обновила еси рождеством твоим, марие: ты еву разрешила еси первородныя клятвы, богородительнице чистая.

*Ин. Ирмос:*

Авраамстии иногда в вавилоне отроцы пещный пламень попраша, песньми взывающе: отец наших Боже, благословен еси.

Жрети идолом глухим злочестиваго мучителя повелевающа оплевасте, вопиюще отроковицы: отцев наших Боже, благословен еси.

Просвещеннии умом богоначальными зарями, мглу идольскую очернисте всехвальнии, поюще: отцев наших Боже, благословен еси.

Ни отсечения удес, ни гонение, ни скорбь, Христа отлучити отнюд возмогоша, вопиющым мученицам: отцев наших Боже, благословен еси.

*Богородичен:*

Преестественно зиждителя от утробы твоея Дево, родити сподобилася еси, земныя назидающа, поющыя верою: Боже благословен еси.

*Песнь и~. Ирмос:*

Покрываяй водами превыспренняя своя, полагаяй морю предел песок, и содержай вся, тя поет солнце, тя славит луна, тебе приносит песнь вся тварь, яко содетелю всех во веки.

Сотворивый преславная неплодней утробе, отверзый анны нераждающая ложесна, и плод ей дав, ты Боже святый, ты сыне Девы, ты от сея плоть приял еси присноцветущия Девы и Богородицы.

Затворяяй бездну, и отверзаяй ю, возносяй воду во облацех, и даяй дождь: ты давый Господи, от (с. 224) неплоднаго корене прозябнути анны святыя, пречист плод, и родити Богородицу.

Делателю мыслей наших, и насадителю душ наших, ты неплодную землю, благоплодную показавый: ты древле сухую, родовиту, благокласну бразду, плодоносну соделал еси, анну святую, пречист плод израстити Богородицу.

Приидите вси узрим, яко от чертога мала божий град ныне раждаемый: иже от двери утробныя, исход имущую, вход же неведущу общения: един Бог зиждитель сею пройде стезею странною.

*Троичен:*

О Троице пресущная, единице собезначальная! тя поет и трепещет множество ангел: небо и земля, и бездны ужасаются, человецы благословят, огнь работает: вся послушают тебе Троице святая, со страхом, яже в твари.

*Богородичен:*

О новейшаго слышания! Бог, сын жены. о безсеменнаго рождества! безмужная мати, и рожденное Бог. о ужаснаго видения! о зачатия страннаго Девыя! о несказаннаго рождества! истинно паче ума вся и видения.

*Ин. Ирмос:*

Избавителю всех всесильне, посреде пламене благочествовавшыя, снизшед, оросил еси, и научил еси пети: вся дела благословите, пойте Господа.

Из\ъострившеся любовию творца, притуписте жала змииная в женстем телеси мужеския восприемше подвиги, и венцы небесными венчастеся.

Сплетшеся посреде подвига, невидимыя враги, с плотию, безплотныя победиша, богомудрии отроковицы вопиюще: благословите, вся дела господня, Господа.

О Бозе спасе вжиляеми, о Христе Иисусе возмогающе, (с. 225) вражию некрепкую погубисте державу, воспевающе: всякая дела благословите, господня, Господа.

Царство вышнее получисте, со Христом Иисусом царствующе. испещрены ранами мук, добротою украшены, досточудныя отроковицы.

*Богородичен:*

Яко божие нескверное жилище, егоже прияла еси воплощаема, и во дву естеству знаема, отроковице. емуже поем: благословите, вся дела господня, Господа.

*Песнь ф~. Ирмос:*

Чужде матерем девство, и странно девам деторождение, на тебе, Богородице, обоя устроишася: тем тя вся племена земная, непрестанно величаем.

Достойное Богомати твоея чистоты рождество наследовала еси, чрез обещание иногда бо неплодней, богопрозябен плод вдалася еси. тем тя вся племена земная непрестанно величаем.

Исполнися вопиющаго пророчество, глаголет бо: возставлю скинию падшую священнаго Давида, в тебе чистая прообразившуюся: еяже ради всех человеков персть в тело создася божие.

Пеленам покланяемся твоим Богородице, славим давшаго плод прежде неплодней, и отверзшаго ложесна нераждающей преславно: творит бо вся, елика хощет, Бог сый самовластен.

Яко дар тебе Богородице, песнопение от анны рождшейся верно дароносим: матери, матерь: девы же, Деву едину: славословяще покланяемся тебе, поем и славим.

*Троичен:*

Чужде есть беззаконным славити безначальную Троицу, отца, и сына же, и святаго духа, несозданное вседержавство: еюже мир весь содержится, манием державы ея. (с. 226)

*Богородичен:*

Вместила еси во утробе твоей Девомати, единаго от Троицы Христа царя, егоже поет вся тварь, и трепещут вышнии чини. того моли всечистая, спастися душам нашым.

*Ин. Ирмос:*

Камень нерукосечный от несекомыя горы, тебе, Дево, краеугольный отсечеся, Христос, совокупивый разстоящаяся естества. тем, веселящеся, тя, Богородице, величаем.

Видети желающе доброту жениха, всеобразным манием, к нему богоносицы, безсмертию поучистеся, в мертвеннем телеси. тем достойно ублажаетеся.

Явистеся мучителей посреде, аки в волцех суровых агницы нескверныя, сих зверовидное преборающыя, и Христу благоприятна яко жертва принесостеся.

Венец исплетосте купно неветшающ девы, божественныя улучивше славы, и царствия истинно непоколебимаго прияти яко мученицы, с мученики сподобистеся.

Еяже сподобистеся славы, еже получисте ликование, совершающым любовию вашу память, улучити молитеся, яко дерзновение имуще ко владыце, честныя девы.

*Богородичен:*

Пощади мя Христе, егда хощеши судити мир со славою, разори мглу страстей моих, молитвами рождшия тя, и честных мучениц твоих, яко благ и многомилостив.

*Светилен. Подобен:*
Свете неизменный:

Солнце, отнюдуже произыде мысленное по плоти, днесь озари мир от неплодных ложесн. темже играюще вопием: радуйся, марие, праотцев избавление.

*Слава, и ныне, тойже:*
(с. 227)

*На стиховне стихиры, глас в~. Подобен: Доме*
евфрафов:

Дом божий, * едина Богородица, * от неплодове, * и безчадныя происходит, * и радуется адам обновляемый.

*Стих:*
Слыши, дщи, и виждь, и приклони ухо твое.

Днесь радость * раждается от анны, возвещающи миру * разрешение клятвы, * возрадуйтеся всяческая.

*Стих:*
Лицу твоему помолятся богатии людстии.

Радуйся иоакиме * и анно богомудрая, * яко рождшая миру * радость и веселие, * и спасения ходатаицу.

*Слава, и ныне, глас д~:*

Всемирная радость от праведных возсия нам, от иоакима и анны, всепетая Дева, яже премногия ради чистоты, храм божий одушевленный бывает, и едина воистинну Богородица познавается. тоя молитвами, Христе Боже, мир миру низпосли, и душам нашым велию милость.

*На литургии, Блаженна праздника, песнь д~-я, и е~-я, на и~.*

