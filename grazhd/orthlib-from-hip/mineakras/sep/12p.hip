<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 693)

*Месяца тогоже во в~и-й день.*

*Служба святому праведному симеону, верхотурскому чудотворцу.*

*На день пренесения святых мощей его, септемвриа в~и-го дне, и на день прославления его, декемвриа и~и-го дне.*

*На малей вечерни.*

*На*
Господи воззвах, *стихиры на д~, глас а~-й.*

*Подобен:*
Небесных чинов:

Наста день радостен, днесь бо торжествуем Христоименитии людие, память святаго праведнаго симеона, иже в привременней жизни просиял есть велиих доброт светлостьми, по преставлении же прославлен от Бога нетлением и чудесы, купно же и молитвенным к нему дерзновением, и скорою (с. 694) помощию всем в лютых обстояниих. радуйтеся убо, людие, и веселитеся.

Радости поистинне ходатай приспе нам, Христоименитии людие, днесь светоносный праздник памяти праведнаго симеона. сей бо добродетельми и чудесы осиявает всех, и молится о верою и любовию празднующих всепразднственную память его.

Весело сошедшеся, Христоименитии людие, и обстояще честный образ праведнаго симеона, светло воспоим ему, Господа же прославим, вопиюще: слава тебе, человеколюбче, яко дал еси нам того образ добродетелей и источник чудес, сильное ходатайство за нас на небеси и скораго помощника в нуждах наших.

*Слава, глас в~.*

*Подобен:*
Егда от древа:

Прославленный от Господа, святе симеоне, нетлением телесной храмины души твоея, купно же и чудесы предивны, и предстательством о нас. приими от нас благохваление радостно торжествующих приснорадостную память твою, тебе же ублажающих песненными похвалами, и моли Христа Бога избавити ны от всякия напасти, и спасти душы нашя.

*И ныне, Богородичен, глас тойже:*

Странное Девы таинство миру показася спасительное. от нея бо родился еси без семене, всех радосте, Господи, слава тебе. (с. 695)

*На стиховне стихиры, глас в~.*

*Подобен:*
Доме евфрафов:

Благохваления в памяти твоей приносим ти, святе симеоне, по достоянию ти воспеваемая, яко угоднику Христову, прославление твое радостно празднующе.

*Стих:*
Праведник яко финикс процветет, яко кедр, иже в ливане, умножится.

Исполнь благодати, призри на ны любовию, святе симеоне, торжествующыя память твою.

*Стих:*
Свет возсия праведнику, и правым сердцем веселие.

Добродетелей светлостию, святе симеоне, душу твою дом Богу совершил еси. молитвами твоими просвети поющыя тя.

*Слава, и ныне, Богородичен:*

Просветителя миру родила еси Христа Бога, пренепорочная Дево марие. темже тя воистинну Богородицу вернии величаем.

*Тропарь на пренесение мощей, глас д~:*

Днесь радуется славная страна сибирь, обрет святыя мощи твоя внутрь себе. архиереи, священницы и весь сонм людский духовне веселящеся, вопием ти: о богомудре симеоне! избави нас, иже к тебе прибегающих, от всех бед, просяще податися всем по коегождо прошению, и избавитися стране сей и граду от огненнаго запаления и поганскаго нашествия и междоусобныя брани и от всякаго зла. темже и мы вси чтем ныне честных и (с. 696) многоцелебных мощей твоих пренесение, новый целебниче, и вопием: слава дающему тобою всем исцеление.

*Слава, и ныне, праздника, или Богородичен:*
Еже от века утаенное:

*Ин тропарь на прославление, глас д~:*

Мирскаго мятежа бегая, все желание обратил еси к Богу, да в видения восход обрящеши горе, отнюдуже не уклонився в лукавствия сердца, но очистив душу и тело, приял еси благодать точити цельбы верным и неверным, притекающым к тебе, праведный симеоне. темже, по данному ти дару, испроси у Христа Бога исцеление нам, болящым душевными страстьми, и моли спасти душы нашя.

*Слава, и ныне, праздника, или Богородичен:*
Еже от века утаенное:

*И по ектении отпуст.*

*Повечерие малое, на немже по трисвятом кондак праведнаго.*

*Слава, и ныне, праздника.*

*На велицей вечерни,*

*в~и-го септемвриа стихиры на*
Господи воззвах, *праздника и е~ праведному, в ино же время единому сему на и~.*

*Глас и~.*

*Подобен: О*
преславнаго чудесе:

Блаженне симеоне богомудре, вожделев совершен быти в жизни временней, презрел еси красная мира, славу и богатство, и вся предлежащая ти по (с. 697) рождению твоему. подвиги и труды избрал еси, имиже достигл еси безстрастнаго жития, и управив сердце твое к небесным, возшел еси на высоту добродетелей. темже яко достославна подвижника любовию тя вси прославляем, предивне.

Блаженне симеоне богомудре, богатно добродетельми украсился еси в жизни временней, смирением и целомудрием, воздержанием и кротостию, трудолюбием и послушанием, нищетою духа и нестяжательностию, подобяся всяко ангелом. темже, яко исполнена бывша на земли великих дарований божиих, ублажаем тя вси, предивне.

Блаженне симеоне богомудре, безплотных жительству подражая, яко небесный человек был еси на земли. сего ради и преставился еси от земли к обителем небесным, и тамо убо ныне духом водворяешися с лики небожителей, Богу же соблюдающу зде присно честную память твою. темже обстояще окрест иконы твоей, яко богоугодна согражданина ангелом и всем святым на небеси, и прославлена от Господа нетлением и чудесы на земли, вси благочестно тя славим, предивне.

Блаженне симеоне богомудре, теплый наш предстателю и заступниче, выну сияеши светло лучами знамений чудодейственных, озаряя сими верою и любовию чтущыя тя, и с упованием молящыяся тебе. темже тя, яко благохвальное орудие чудодейственной силы божией, и верна помощника в нуждах, восхваляем вси, предивне. (с. 698)

Блаженне симеоне богомудре, предстояй с небожителями престолу Владыки и Господа, веруем, яко молишися о нас, и ходатай еси о всех, притекающих к тебе с верою и любовию. темже яко неусыпна молитвенника о нас и теплаго заступника тя почитаем вси, предивне.

*Слава, глас д~.*

*Подобен:*
Яко добля:

Безстрастия добротою воистинну преизяществовав на земли, достоблаженне симеоне, и спасения быв рачитель преизряден, яко древо насажденно при исходищих вод процвел еси добродетельми. темже и спосажден еси с лики ангелов и всех святых в раи небеснем, прославляющу чтущыя верою и любовию приснорадостную память твою. сего ради восхваляем тя, и Господу, прославлением твоим тако благодеющу нам, благодарственными гласы воспеваем: слава тебе, едине человеколюбче.

*И ныне, праздника, или Богородичен:*
Иже тебе ради.

*Вход. Прокимен дне и чтения г~.*

*Пророчества исаиина чтение.*

[Глава л~е] Радуйся пустыня жаждущая, да веселится пустыня и да цветет, яко крин. И процветет и возвеселится пустыня иорданова. И слава ливанова дадеся ей, и честь кармилова. И узрят людие мои славу господню и высоту божию. укрепитеся руце ослабленыя и колена разслабленая. утешитеся (с. 699) малодушнии умом, укрепитеся, не бойтеся. Се Бог наш суд воздает и воздаст, той приидет и спасет нас. Тогда отверзутся очи слепых и уши глухих услышат. Тогда скочит хромый, яко елень, и ясен будет язык гугнивых: яко проторжеся вода в пустыни и дебрь в земли жаждущей. И безводная будет во езера, и на жаждущей земли источник водный будет. Тамо будет веселие птицам, и селитва трости, и лузи. И тамо будет путь чист, и путь свят наречется, и не прейдет тамо нечистый, ниже будет тамо путь нечист. Разсеяннии же пойдут по нему, и не заблудят. И не будет тамо льва, ни от зверей злых не взыдет нань, ниже обрящется тамо, но пойдут по нему избавленнии. И собраннии Господем обратятся, и приидут в сион с радостию, и радость вечная над главою их. Над главою бо их хвала и веселие, и радость приимет я, отбеже болезнь и печаль и воздыхание.

*Притчей чтение.*

[Главы и~ и и~] Память праведнаго с похвалами, и благословение господне на главе его. Блажен человек, иже обрете премудрость: и смертен, иже уведе разум. лучше бо сию куповати, нежели злата и сребра сокровища. Честнейшая же есть камений многоценных: все же честное недостойно ея есть. Долгота бо дней и лета живота в деснице ея: в шуйце же ея богатство и слава. От уст ея исходит правда, (с. 700) закон же и милость на языце носит. Послушайте убо мене, о чада, честная бо реку: и блажен человек, иже пути моя сохранит: исходи бо мои, исходи живота, и уготовляется хотение от Господа. Сего ради молю вас, и предлагаю мой глас сыновом человеческим: яко аз премудрость устроих, совет и разум и смысл аз призвах, мой совет и утвержение, мой разум, моя же крепость. Аз мене любящыя люблю, ищущии же мене обрящут благодать. Разумейте убо, незлобивии, коварство, ненаказаннии же, прилагайте сердца. Послушайте мене и паки, честная бо реку: и отверзу от устен правая, яко истине поучится. С правдою вси глаголы уст моих: ничтоже в них стропотно, ниже развращенно. Вся права суть разумевающым и проста обретающым разум. Научаю бо вас истине, да будет о Господе надежда ваша, и исполнитеся духа.

*Премудрости соломони чтение.*

[Глава д~] Праведник, аще постигнет скончатися, в покои будет. Старость бо честна не многолетна, ниже в числе лет исчитается: седина же есть мудрость человеком, и возраст старости житие нескверное. Благоугоден Богови быв, возлюблен бысть, и живый посреде грешник, преставлен бысть. Восхищен бысть, да не злоба изменит разума его, или лесть прельстит душу его. Рачение бо злобы помрачает добрая, и парение похоти пременяет (с. 701) ум незлобив. Скончався вмале, исполни лета долга: угодна бо бе Господеви душа его: сего ради потщася от среды лукавствия: Людие же видевше, и не разумевше, ниже положше в помышлении таковое: яко благодать и милость в преподобных его, и посещение во избранных его.

*На литии стихира праздника или храма.*

*Таже стихиры самогласны, глас е~:*

Духовно радующеся, людие, в памяти угодника Христова симеона, любовию прославим подвиги его, пред\ъочистив душы нашя от страстей и добродетельми украсив я, и в веселии воспоим ему вопиюще: радуйся, спасения ради избравый безвестную тебе страну, и в ней процветый, яко крин. радуйся, образ воздержания верным показавый. радуйся, цвете целомудрия. радуйся, трудолюбия умнаго и телеснаго трезвения учителю. радуйся, присно приметавыйся к дому господню на священныя песнопения, и тем стяжавый себе освящение. радуйся, ревнителю смиренномудрия. радуйся, мудрости духовныя исполненный. радуйся, похвало православных и утверждение.

Весело днесь сошедшеся, людие, в памяти праведнаго симеона, и светло торжествующе прославление его от Господа, любезно воззовем ему глаголюще: радуйся, возлюбленный Господем угодниче его. радуйся, сподобивыйся небесныя славы предстояти со ангелы и всеми святыми престолу его. радуйся, исцелений (с. 702) неоскудный подателю и чудес источниче независтный. радуйся, неусыпный молитвенниче о Христоименитых людех, и скорый избавителю всех от лютых обстояний. радуйся, яко ходатайством твоим и вечное спасение улучити надеемся.

*Глас г~.*

*Подобен:*
Красоте девства:

Приидите, празднолюбцев собрание священное, приидите возвеселитеся с нами, и лик составльше торжествуим. се бо празднуем память праведнаго симеона, благочестия ревнителя в житии своем, ныне же скорбных утешителя, врача безмездна болящих, заблуждших наставника, православных удобрение, о всех молитвенника и предстателя пред богом, и всем споспешника и ходатая ко спасению.

*Слава, глас в~.*

*Подобен:*
Благоутробия сущи:

Да веселится сибирская страна, в ней же Господь яви угодника своего праведнаго симеона, и прослави нетлением и чудесы к утверждению Христоименитых людей в православной вере и во благочестии, купно же и предстательством на небеси, яко имети в нем всем вернаго целителя, и ходатая на небеси, и скораго помощника в напастех и скорбех. ты же, святе симеоне, молися о нас ко Господу празднующих честную память твою, даровати душам нашым мир и велию милость. (с. 703)

*И ныне, праздника или Богородичен, глас тойже:*

Рождеством твоим от земли к высоте небесней вознесохомся воистинну, пречистая Богородице, и ангельским ликостоянием причтохомся. темже вопием ти архангельским гласом: радуйся, благодатная, Господь с тобою.

*На стиховне, глас д~.*

*Подобен:*
Дал еси знамение:

Благоговейно зря богоугодную жизнь твою, приснопамятне симеоне, воспети тщимся тя, яко подвижника предобляго, примером своим наставляюща и воодушевляюща люди шествовати по стезям заповедей господних.

*Стих:*
Праведник, яко финикс процветет и яко кедр, иже в ливане, умножится.

Радующеся прославлению твоему от Господа, святе симеоне, восхваляем тя любовию яко великаго угодника господня.

*Стих:*
Свет возсия праведнику и правым сердцем веселие.

Торжествующе память твою, праведный симеоне, веселимся о ликостоянии твоем со ангелы и всеми святыми пред престолом Владыки, купно же радуемся о данной ти благодати исцелений, в них же видимо Господь прослави тя на земли, и подаде я граду нашему и стране верхотурстей и всем верным, якоже своего благоволения залог непреложный.

*Слава, глас з~. Самогласен:*

Дивны дарования твоя, досточудне симеоне, житие бо твое на земли сияет добродетелей светлостьми. (с. 704)

На небеси же Господь причисли тя церкви первородных, еще же и яви тя источника чудес и скораго помощника в скорбех, и верна споспешника Христоименитым людем ко спасению. темже по долгу тя величаем.

*И ныне, праздника или Богородичен, глас з~:*
Творец и избавитель мой:

*На благословении хлебов: тропарь праведнаго дважды. Писан на малей вечерни, и праздника, или*
Богородице Дево, радуйся: *единожды.*

*Прочее по уставу.*

*На утрени.*

*На*
Бог Господь: *тропарь праздника, дважды. Слава: праведнаго, и ныне, праздника или тропарь праведнаго дважды.*

*Слава, и ныне:*
Еже от века утаенное:

*По а~-м стихословии седален, глас а~.*

*Подобен:*
Камени запечатану:

Божественному повинуяся водительству, устранился еси рода и отечества твоего, блаженне симеоне, и яко странен вселился еси в сибирстей стране, идеже востекл еси на высоту добродетелей, прикрывая доблестныя твоя подвиги, во смиренномудрии, покровом юродства Христа ради, иже по блаженней твоей кончине, всели тя во светлостех святых своих. ихже общники и нас соделай молитвами твоими, празднующих память твою. (с. 705)

*Слава, и ныне, праздника, или Богородичен:*

Пресвятая Дево, отроковице преблагословенная, блаженна показалася еси Христа Бога рождши, блаженны содевающаго того воли повинующыяся.

*По в~-м стихословии седален, глас з~.*

*Подобен:*
удивляшеся:

Постными подвиги плоть распиная со страстьми и похотьми, мудрование плотское безстрастием благочестно умертвил еси, таже погасив страсти росою подвиг твоих, богомудре симеоне. богатно возжегл еси огнем веры и любве воздержания светильник и дне сын явился еси. и ныне причастник сподобився быти божественному свету, твою светлую память празднующих страстей мглы избавити, и просвещения духовнаго сподобити, моли Христа Бога, просветителя и Cпаса душ наших.

*Слава, и ныне, праздника, или Богородичен:*

Пречистая Богородице, егоже Cпаса Христа неизреченно родила еси, моли с праведным симеоном, во еже просветити и спасти род наш.

*По полиелеи седален, глас д~.*

*Подобен:*
Званный свыше:

Возвеличил есть тя Христос Господь, блаженне симеоне, сподобив предстояти со ангелы и всеми святыми престолу его, и ходатайствовати о людех его, и даровав ти благодать чудес предивных. темже радости исполняяся православных собрание, в памяти твоей ублажаем тя, благохвально почитающе. (с. 706)

*Слава, и ныне, Богородичен:*

Святейши явилася херувим, на земли рождшая Христа, всех Владыку, чистая всенепорочная владычце.

*Степенна, а~-й антифон д~-го гласа.*

*Прокимен:*
Возвеселится праведник о Господе и уповает на него.

*Стих:*
услыши, Боже, глас мой, внегда молитимися к тебе.

*Всякое дыхание:*

*Евангелие от матфеа, зачало м~г.*

*По н~-м псалме стихира, писана на стиховне великия вечерни, славник. Канон праздника со ирмосом на з~: ирмосы по дважды: или*
Воду прошед: *и*
Многими содержимь напастьми: *и праведнаго на и~.*

*Запев к тропарем канона праведнаго:*
Святый праведный симеоне, моли Бога о нас. *Катавасиа но уставу.*

*Канон праведнаго, глас г~.*

*Песнь а~.*

*Ирмос:*
Воды древле манием божественным во едино сонмище совокупивый и разделивый море Исраильтеским людем, сей Бог наш, препрославлен есть. тому единому поим, яко прославися.

Омраченный грехами, недоумею, како по достоянию восхвалити тя, святе симеоне, сияюща по благодати Христовой, подвиг и чудес твоих светлостьми. ты ми, благосерде, помози, возсиявая в души моей свет, имже осияваешися, яко да поне елико воспою в похваление твое явльшаяся (с. 707) на тебе чудная дела господня, воззывающа всех, празднующих память твою, пети владыце Христу: сей Бог наш, дивный и славимый во святых своих, препрославлен есть, тому единому поим, яко прославися.

Благочестия любовию и спасения об\ъят быв, избегаяй того ради треволнений житейских, удалился еси, блаженне симеоне, от рода твоего и манием божественным изведен был еси в малонаселенную иногда страну сибирскую, идеже пресельник быв земли отеческия, подобник явился еси праотцу аврааму и стяжав нрав его, в хижинах убо убогих витаяй, якоже он в кущах. душу же вперив в небеси, в горний сион добродетелей стезею ходил еси, ведущею на небо, всю жизнь твою, во славу Христа Cпаса всех, ти споспешествующа. емуже вся сия научают нас радостно днесь звати: сей Бог наш, препрославлен есть, тому единому поим, яко прославися.

По рождению твоему, блаженне, быв отраслию благонарочитых людей и славных в народе своем, егда манием божественным сибири дошел еси, абие отгнал еси от себе самомнения прелесть, и смирению подклонил еси выю, себе вменяя последнейша от всех, таже труды многими тело твое удручил еси, и укротил свирепое страстей море воздержанием, и тако возшел еси на высоту добродетелей, укрепляющу тя Христу, прославляемому твоими (с. 708) благими делы. емуже велегласно того ради вопием: сей Бог наш, препрославлен есть, тому единому поим, яко прославися.

В нищете пожил еси в сибирстей стране, блаженне симеоне, и яко от корене благоплодна плод благоцветущ, добродетельми обогатился еси. темже, вельми украсивша тя божественными добротами толико нам вожделенными, и сими прославленна, Владыку Христа, песньми славословим зовуще: сей Бог наш, препрославлен есть, тому единому поим, яко прославися.

Столп добродетелей непреложен и благочестия жилище был еси, блаженне, имеяй основание убо твердое православную веру, пособие же непобедимо содействующую ти силу Христову. и ныне, имеяй дерзновение ко Христу спасителю всех, моли его, даровати к прославлению имени его всем нам утверждение силою его, в сей толико спасительней вере, яко да вси едиными усты согласно зовем ему: сей Бог наш, препрославлен есть, тому единому поим, яко прославися.

*Богородичен:*

Преблагословенна еси, Богородице Дево, яко родила еси Христа Cпаса нашего, егоже славословим, яко единороднаго от отца, исполнь благодати и истины, и емуже выну взываем: сей Бог наш, препрославлен есть, тому единому поим, яко прославися. (с. 709)

*Песнь г~.*

*Ирмос:*
Неплодная душе и безчадная, стяжи плод благословенный, веселящися возопий: утвердихся тобою, Боже, несть свят и несть праведен, паче тебе, Господи.

Православною верою утвердившися, блаженне симеоне, стяжал еси благославный плод ея, обогативый тя добродетельми, обаче николиже велемудрствовал еси о себе, и не дал еси человекоубийце искони обуяти тя тщеславием. но выну водился еси смиренномудрием, яко видети тя присно всем, аки бы усвоиша себе песнь единаго от богомудрых: утвердихся тобою, Боже, несть свят и несть праведен, паче тебе, Господи.

С нищетою телесною соединив нищету духовную, яко корень всех благих, молчаливо и благочестно твою жизнь совершил еси, блаженне симеоне, и явил еси в себе плод благославный православныя веры, пред\ъукрепив первее тело твое постом неослабным, таже душу твою храм божий пресвят соделав, божественным храмом приседящи, внегда петися тамо священным песнопениям, всем имущым един сей разум: несть свят и несть праведен, паче тебе, Господи.

Сугубо благороден был еси, блаженне симеоне, и родом и нравы: души бо твоея благородие, благородия свыше добротами уяснил еси, православия светом блистающи, и постничеством, и целомудрием, и смирением и терпением, и мужеством (с. 710) на гордаго змия, егоже сими низложил еси, содействующу ти Христу, и тако достигл еси блаженных селений святых. ихже во устах коегождо выну бысть песнь церкви: утвердихся тобою, Боже, несть свят и несть праведен, паче тебе, Господи.

Древо благосеннолиственное, насажденное при исходищих вод, еже дает плоды во время свое, был еси, блаженне симеоне. ты бо измлада напоен быв водами благочестия, израстил еси добродетелей плоды благоприятны Богу, даровавшему ти за тая живот вечный. егоже и нас сподоби молитвами твоими ко Господу, яко да и в грядущем веце, якоже днесь воспеваем ему: несть свят и несть праведен, паче тебе, Господи.

*Богородичен:*

Терние и волчцы грехов неплодны содевают душы нашя, милосердая Мати Христа Бога нашего, моли с праведным симеоном сына твоего сотворити ниву душ наших, во еже приносити ей плод благославный истинныя веры, несумненныя надежды и нелицемерныя любве. яко да выну воспеваем рождшемуся от тебе: утвердихомся тобою, Боже, несть свят и несть праведен, паче тебе, Господи.

*Седален, глас д~.*

*Подобен:*
Вознесыйся:

Храм Богу хотя явити сердце твое, блаженне симеоне, изволил еси неленостно присещати храмы господни в часы песнопений. отонудуже и приял еси (с. 711) свет благодати святаго духа, и явился еси звезда многосветлая, светлаго ради жития твоего, и чистоты душевныя же и телесныя, озаряяй верных собрания. темже празднующе память твою, радостно восхваляем тя, блаженне.

*Слава, и ныне, праздника или Богородичен:*

Храм света неизреченнаго была еси, всепетая Дево, вмещши во чреве твоем просвещающа и освещающа мира концы Христа Бога нашего. и ныне, молитвами твоими с праведным симеоном соделай причастниками того света и нас, Богородицу тя воистинну именующих.

*Песнь д~.*

*Ирмос:*
Положил еси к нам твердую любовь, Господи, единороднаго бо твоего сына за ны на смерть дал еси. темже ти зовем благодаряще: слава силе твоей, Господи.

Непостыдно бысть твое, блаженне, на силу и помощь человеколюбца Господа, предавша сына своего за ны на смерть, упование имже укрепль душу твою, не ужаслся еси вступити в поприще подвиг твоих. Господем бо помогаемь, первее удержал еси в посте чрево твое, таже воздержания росою добльственне страстей пещь погасил еси, и тако мрака их избавлься, просиял еси безстрастия светлостию. сею же показал еси нам путь, ведущий в жизнь истинную. темже восхваляюще тя, Господу, даровавшу ти силу и крепость, поем: слава силе твоей, Господи. (с. 712)

Насажден быв при водах воздержания, блаженне, лоза явился еси благорасленна, благочестия гроздие предлагающая. к сим же показался еси всем и образ трудолюбия, подобяся бо скинотворцу апостолу, руками своими приобретавшему себе и сущым с ним вся потребная к жизни временней, упражнялся еси в швении одежд другим и в ловлении рыб, на потребу к жизни, яко да не отяготиши коего либо пропитанием тебе. темже укрепльшу тя о сем Христу Богу поем: слава силе твоей, Господи.

Труждаяся в швении одежд, блаженне, к смотрению мысленных твое художество управил еси, помышляя одеяние души твоея, в нем же да внидеши в чертог спасов. такожде, удицею рыбы ловяй, выну мысль к Богу имел еси, блюдый себе, яко да не удицею греха уловлен будеши от вселукаваго врага спасения нашего. и тако непреложен имеяй помысл благочестия, устроил еси жизнь твою по Бозе, Христу Богу споспешествующу: емуже, сведуще сия, велегласно поем: слава силе твоей, Господи.

Тезоименно услышанию, имже преднареклся еси в крещении, блаженне, поучаяся святому послушанию, самым делом исполнитель онаго был еси, нрав сообразный имени твоему стяжав. готов бо был еси всегда послужити всем, требовавшым твоей, благосерде, помощи в житии твоем, и служил (с. 713) еси, елико мог со усердием уветлив ко всем весь являяся, и честен и послушлив. Разумеюще убо, яко и сие дарование ти дадеся от Христа Бога, поем ему: слава силе твоей, Господи.

*Богородичен:*

Имаши вся мощи, еже аще хощеши, всеблагая Мати Христа Бога нашего, употребляющи матернее дерзновение к нему темже молим тя, моли с праведным симеоном, сына твоего, даровати нам силу и крепость шествовати неуклонно путем добродетелей, яко да благодарно выну зовем ти: слава, владыце, всемощней силе твоей.

*Песнь е~.*

*Ирмос:*
На земли невидимый явился еси, и человеком волею сожил еси, непостижимый. и к тебе утреннююще, воспеваем тя, человеколюбче.

Имеяй в сердцы своем образ восхищена до третияго небесе в рай, апостола, рекша: мы юроди Христа ради, ты, блаженне симеоне, таковое юродство волею восприял еси на тя, яко бо цветник благоуханнейший и добродетелей рай одушевлен, воздержанием процвел еси. обаче хотя утаитися от человек, юрод был еси миру, сам ся не благороден сотворь, скудоумия притвореннии, Христу же премудр был еси, совершая преславная, безстрастия достигл еси истиннаго. темже восхваляюще тя, песненно прославляем давшаго ти таковую мудрость, Христа человеколюбца. (с. 714)

уму страсти твоя подчинив, блаженне, духовную мудрость стяжал еси. и сею управляемь, нищету возлюбил еси и воздержание, и чистоту, и смиренномудрие. и тако силе Христовой ти содействующей, на высоту добродетелей востекл еси, имиже зря тя Христос обогатившася, человеколюбне призре на тя, и славы царства небеснаго показа тя причастника преславна: егоже моли и нас сподобити общники быти тоя, яко да во веки воспеваем его человеколюбца.

Юродствуяй Христа ради, блаженне, и тако бисер многоценный добродетелей, в селе сердца твоего сокровенный имевый, яко безплотен на земли пожил еси, и соделался угодник Христу, иже тя, в возмездие того, прослави нетлением и чудесы, и постави молитвенника о людех своих. сего ради ублажающе тя, величаем прославльшаго тя, Господа человеколюбца.

Велию сотворил есть Господь милость свою с нами, даровав нам тебе, блаженне, источника чудес и молитвенника о нас. темже ублажающе тя днесь в памяти твоей, славим давшаго ти и нам таковую благодать, вопиюще: к тебе утреннююще, Господи, воспеваем тя, человеколюбче.

*Богородичен:*

Архангельский глас вопием ти, чистая приснодево: радуйся, благодатная, яко родила еси спасителя миру, Христа человеколюбца. (с. 715)

*Песнь з~.*

*Ирмос:*
Глубина страстей воста на мя и буря противных ветров, но предварив мя ты спаси, Cпасе, и избави от тли, яко спасл еси от зверя пророка.

Воздержания ветрилом управляемь в житии твоем, блаженне, достигл еси в безстрастия славная пристанища, и тако спаслся еси от тли душепагубных страстей. Господь же, по преставлении твоем избави и тело твое от тли, и яви е нетленно, аще и многа лета пребысть в недрах земных. и ныне моли, благосерде, Господа, яко да спасет и нас от всякия тли, якоже спасл есть тебе от тли и от зверя пророка.

Враг спасения, искушаяй нас на грехи, сластьми палит, но, коль сия пагубна суть, сущи тля смертная. тлят бо доброту души нашея, тлят и здравие тела, и к сим готовят нам огнь неугасающий, и червь неумирающий. блаженне симеоне, предстоя с лики ангелов и святых божиих человеков престолу Владыки, моли его с ними, яко да избавит от губительства сластей и спасет нас, вопиющих ему: спаси, Cпасе, и избави от тли, яко спасл еси от зверя пророка.

Много согрешающе на всякий час и грехми присно растлеваемии, тако слячени есмы, яко не мощи нам восклонити главы и воззрети когда к небесней доброте, и бурею противных ветров тако уносими далеко от пути добродетелей и от стези (с. 716) покаяния, яко колебатися в нас упованию спасения. ты же, блаженне, предстоя ныне всесвятому, к нему же и богатное стяжал еси дерзновение, моли, избавити ны от тли греховныя и бурю тех противных ветров утолити, вопиющыя: спаси, Cпасе, и избави от тли, яко спасл еси от зверя пророка.

Блажен еси, святе симеоне, и добро тебе есть, понеже Господь зря тя праведна, вчини с лики святых во обителех небесных, избавль тако геенны, сущи тли вечныя. еяже избавитися и нам моли, Христа Бога, поющым ему: спаси, Cпасе, и избави от тли, яко спасл еси от зверя пророка.

*Богородичен:*
Пречистая владычце, царице небесная, страхом тли вечной смерти содержимии, молимтися, моли с праведным симеоном, сына твоего Христа Бога нашего, яко да избавити нас тоя вопиющих: спаси, Cпасе, и избави от тли, яко спасл еси от зверя пророка.

*Кондак на пренесение мощей, глас д~:*

Наста днесь всечестная память новаго целебника праведнаго симеона, созывает же людие в пречистный храм святаго божия архиереа николаа, идеже радостно сошедшеся благочестивых множества, весело празднуют пренесение честных и многоцелебных мощей твоих праздник. ты бо явился еси граду нашему, и всей сибири врачевство безмездное, (с. 717) подавая исцеление с верою приходящым к тебе, симеоне всеблаженне. но яко имеяй дерзновение ко владыце Христу, того моли спасти град и люди, молящыяся тебе, паче же ходатай буди ко Господу во дни нашествия печали рабом твоим, да зовем ти: радуйся, сибирстей стране похвало и утверждение граду нашему.

*Ин кондак на прославление, глас в~:*

Мира суетнаго отверглся еси, да блага вечныя жизни наследиши, возлюбив незлобие и чистоту души и тела. снискал еси, еже возлюбил, свидетельствуют бо о сем гроб и нетление мощей твоих, и благодать чудотворения наипаче. точиши бо цельбы всем притекающым к тебе и непросвещенным, симеоне блаженне, чудотворче предивный.

*Икос:*

Многоцелебнаго сокровища чудотворных мощей твоих недра подземная не сокрыша, праведный симеоне, но в обогащение издаша тая притекающым верным и неверным. темже приидите вси и приимите богатых ток цельбы. щедраго бо Владыки раб щедрит и дает, и есть в подаянии неоскуден. восхваляюще убо в песнех сицеваго заступника и благодетеля нашего, да зовем ему: радуйся, сибирстей стране похвало и утверждение граду нашему. (с. 718)

*Песнь з~.*

*Ирмос:*
Якоже древле благочестивыя три отроки оросил еси в пламени халдейстем светлым божества огнем, и нас озари, благословен еси, взывающыя, Боже отец наших.

Благочестие триех отрок вавилонских привлече к ним светлый божества огнь, сущую благодать божию, сохраньшую их в пламени халдейстем невредимы. тоежде благочестие привлече и к твоему, блаженне, телу благодать, сохраньшую е невредимо от тли в недрах земных. и ныне, пребывающий с нами, симеоне, яко причастник божественнаго огня, возжги в нас огнь ревности по благочестию, яко да и мы сим сохраньшеся пламене страстей, восприимем песнь онех отроков, еже взывати Христу выну: благословен еси Боже отец наших.

Чудно бысть халдеем видение триех отроков, неопалившихся пламенем огня. такожде удивишася Христоименитии людие и умилишася сердцем, видевше твой гроб, блаженне, восходящь от земли. егда же узреша в нем нетленныя мощи твоя и точаша чудесы преславны божественною силою, в них обитающею, и паче почудишася и страхом и радостию об\ъяти бывше со умилением славословяху Господа, дивная творящаго во святых своих. темже и мы торжествующе днесь память твою, святе, гласом триех онех отроков, благодарственно взываем Христу спасу всех: благословен еси, Боже отец наших. (с. 719)

Воистинну велие, якоже то триех отроков в вавилоне, такожде и твое, блаженне, бысть оно чудо, яко честныя мощи твоя, по толицех летех обретошася целы и неразрушимы, быв сохраняемы в земли божественною благодатию, и издавшеся силою ея от недр земных, яко светильник, тоже Господь постави не под спудом, но на свещнице, да светит всем сиянием чудес, озариша и обогатиша православных разумением божественным. уцеломудритеся ныне, вопиющии, и возлюбите паче всех Господа, да благодать обрящете вечную, еще же и подающу всем исцеление притекающым к тебе. тебе же и мы покланяющеся, радостно поем песнь триех онех отроков, Христу сподобившу нас таковыя благодати. благословен еси, Боже отец наших.

Яко финикс процвете тело твое нетлением, блаженне, и яко кедр, иже в ливане, умножися чудесы, приносящи божественную жизнь. сего ради сибирская страна, имея тебя молитвенником, яко божественный зрится рай, цветы различныя принося чудес. имиже, яко древле вавилоняне чудом триех отроков вразумляеми быша в истинной сих вере, тако людие спасаемии присно утверждаются в истинной вере божией, вводящей в живот вечный, егоже дарует Господь своим угодником, благословен сый Бог отец наших. (с. 720)

*Богородичен:*

Зриши, пресвятая Дево, яко в пламени греховнем исчезают дние наша. молитвами твоими с праведным симеоном сотвори, яко да не погубит сей пламень нас до конца, но росою светлаго божественнаго огня утушен будет. и мы тако невредимы от пламене его явившеся, подателю того огня сыну твоему выну взываем: благословен еси, Боже отец наших.

*Песнь и~.*

*Ирмос:*
Нестерпимому огню соединившеся, богочестия предстояще юноши, пламенем же невреждени божественную песнь пояху: благословите вся дела господня, Господа, и превозносите во вся веки.

Якоже благочестивии отроцы в пещи вавилонстей пламенем иногда невреждени быша, божественною силою тако сподобившиися помощи твоея, блаженне, спасени бывша, от многоразличных зол, яко пламенем огня их обдержащих. темже обновляющияся в душах верных чудеса твоя днес в памяти твоей, якоже чудо в пещи вавилонстей юноши оны, пети всех научают: благословите вся дела господня, Господа, и превозносите во вся веки.

Боготочный источник, орошающь страждущих в пламени нестерпимых зол, Господь яви тя, блаженне, яко воистинну сокровище дарований, мы же, молитвами твоими, сподобляемся быти (с. 721) невредимы от злых. от независтных бо вод духовныя благодати всем, с теплою верою прибегающым к тебе, подаеши благопотребная ко спасению, и тако твориши, яко да вси радостно торжествующе память твою, согласно вопием: благословите вся дела господня, Господа, и превозносите во вся веки.

Чудес твоих, блаженне, реки излиявшеся исцелений, бездну тя явиша, точащу благодать Господа. инии бо стражда нестерпимою болью во очию своею, перстию токмо от гроба твоего обложивше я, и о сем укрепившеся, прозреша, друзии же прикосновением токмо к мощам твоим облегчение в болезни получиша: прежде сущии немии глаголание прияша: печальнии крепкое утешение, хромии благотечение, разслабленнии исправление, болящии ногама здравие: такожде мнози утробы неплодны соделашася многочадны, пиющи токмо воду от места явления твоих мощей, мнози же елеем от кандила твоего исцелишася от неисцельных болезней. и всем всяко проливаеши тучи врачеваний, уставляюще паление недугов, и люди сих свобождшыяся устрояеши песнопети: благословите вся дела господня, Господа, и превозносите во вся веки.

Вельми тя прослави Господь, блаженне, в чудесех, от любве бо веры святое токмо имя твое призывающии, абие услышаны бывают якоже плененнии иногда (с. 722) погаными, и страждущии от дух нечистых, и инии мнози болящии, и николиже скудны помощи твоей оставляются. и не точию тщащымся имя твое нарицати, но и образ твой, любовию, яже к тебе, написующым, велик помощник являешися. к сим же и неведущым тя болящым, аще и во многи страны и веси произыде и слышана бысть слава имене твоего, в сониих являяся, врачуеши я. темже память твою празднующе, в прославление Господа прославльшаго тако тя велегласно взываем: благословите вся дела господня, Господа, и превозносите во вся веки.

*Богородичен:*

образы носящи древле твоего рождества, юноши не опаляет, Дево, пещь, якоже не опали утробу твою огнь божественный. вся бо творит Иисус сын твой, Бог и человек, егоже превозносим во вся веки.

*Песнь ф~.*

*Ирмос:*
Благословен Господь Бог Исраилев, воздвигнувый рог спасения нам в дому Давида отрока своего, милосердия ради милости, в нихже посети нас восток с высоты, и направил ны есть на путь мира.

Благословен Господь Бог, явивый тя, блаженне, споспешника всем ко спасению житием твоим и наставника словом. лествица бо небовосходная житие твое бысть, слово же твое благодатию срастворено есть, научающи трезвению души и тела, и (с. 723) воздержанию по благочестию, и тако направляющи всех на путь мира.

Благословен Господь Бог, даровавый нам тебе, блаженне, чудотворца предивна, купно же и стену и предградие от языкозлобия и озлобления заблуждших от истинныя веры. ихже чудесы от мощей твоих далече отгнал еси от области верхотурския, не терпя рачителей ересей и хуления исполненных на православие быти тамо, идеже явишася мощи твоя: чудная бо знамения от сих, яко огнь палящь, явишася в посрамление еретиком, нам же всем во утверждение и на путь мира.

Благословен Господь Бог, поставивый тя, блаженне, ходатая на небеси и молитвенника о нас. аще бо и земля сокрыла тя, но горе тя вси богатна имамы предстателя и молитвенника к Богу, любовию чтущыя тя, якоже иногда молитвами твоими, спасл еси иныя от потопления, иныя от огненнаго запаления, призывающыя святое имя твое и молящыяся тебе о помощи, и иныя от неизбежныя смерти в болезни их: и тако всех направил еси на путь мира.

Благословен Господь Бог, сподобивый прославление твое, блаженне, светозарное и чудеса преславная воспети, елико мощно есть нам. ты же, благосерде, не отстави помощи твоея от нас, со умилением просим тя, и не помяни беззаконий наших, но обратися на милость, и моли милостиваго Бога, (с. 724) даровати мир мирови, и всем согрешений прощение и душам, и телесем здравие и направити всех на путь мира.

*Богородичен:*

Благословен Господь Бог, тобою, пресвятая Дево, посетивый нас восток свыше, просветити во тме и сени седящыя, и направити ноги нашя на путь мира.

*Светилен, глас в~.*

*Подобен:*
Твердыя:

Светло возсия днесь память твоя, блаженне симеоне, лучами много облистающи твоих добродетельных деяний, и озаряющи верных разумы светом чудес твоих. сию убо празднующе, радостно славим тя и любовию ублажаем, угодниче Христа Бога нашего. егоже моли избавити ны от мрака греховнаго, и просветити светом заповедей, разорити же и всю мрачную тму напастей, нас облежащих, и облистати веселием сердца, и спасти душы нашя.

*Слава, и ныне: праздника, или Богородичен:*

Света немерцающаго вместилище явилася еси, пречистая Дево, носивши Христа Бога нашего, иже есть свет присносущный, просвещаяй всякаго человека грядущаго в мир. темже тя по долгу ублажаем.

*На хвалитех стихиры праздника д~ и праведнаго д~ с припевы их стиховными, или одного праведнаго на д~.*
(с. 725)

*Глас д~.*

*Подобен:*
Скоро предвари:

Исполнь божественнаго света, возсия нам память богоугодных подвиг твоих, блаженне симеоне, озаряя верных сердца, добродетелей твоих блистаньми. путь бо узкий в земной твоей жизни шествовал еси, пространнаго лести отревая и воздержанием тело свое удручая, отбег же мирския славы, и целомудрием, и смиренномудрием украсився, добрыя детели твоя, ихже укрывал еси покровом юродства, якоже фимиам благовонен и жертву благоприятну Христу принесл еси, иже тя зря теми тако прославльша его, аще и напоследок дний сих подвизавшася, яви подобна первым подвижником, и славы царства небеснаго сподобил есть, вселив тя во обителех небесных со ангелы и всеми святыми, с ними же молися, святе владыце и нас сотворити причастники небеснаго царствия, торжествующих священнолепно днес священную память твою.

Прославляяй тя Господь на небеси, блаженне симеоне, прослави и на земли нетлением и чудесы. по мнозех бо летех пребывше в недрах земли честныя мощи твоя обретошася целы и невредимы. ты же благоухаеши и точиши исцеления, яко райский источник струи испущаеши благодати божия и чудес токи подаеши всем требующым, всяк недуг благовременне от\ъемля и напаяя душы даровании (с. 726) божественными. ихже сподобляются ныне, и не точию сибирстии людие, но и далече сущи призывающыя святое имя твое, такожде и почитающыя священный образ священнолепнаго подобия твоего, и молящися о помощи твоей. темже по долгу тя ублажаем.

Имуще тя источник исцелений и безмездна врача, блаженне симеоне, имамы же купно тя и наставника и споспешника ко спасению и молитвенника о нас. в сониях бо являяся людем, учиши их благочестию вразумляя проводити жизнь в трезвенности и воздержании, и огребатися душетленных страстей, и тако руководиши их по пути, ведущем в живот вечный, и молишися, предстоя престолу владычню, избавити всех от бед и напастей, и всем даровати мир и спасение. и ныне, благосерде, молитвами твоими испроси нам у Христа Бога нашего вся благопотребная ко спасению и жизни временней и вечней, яко да непрестанно хвалим тя и Владыку благоговейно выну славословим.

Всечестных пренесению мощей твоих, блаженне симеоне, во святую обитель святителя николаа древле радовашася верхотурстии людие приемлюще я, якоже воистинну великое сокровище. и мы торжествующе в памяти твоей, веселимся божественне, и песненными похвалами ублажаем тя: Господу же Богу нашему, даровавшу нам таковое сокровище, благодарственно вопием: слава тебе, Господи, благодетелю нашему, во веки веков. (с. 727)

*Слава, глас е~.*

*Подобен:*
Радуйся:

Торжествующе днесь память праведнаго симеона духовный лик людие совокупльше и согласно величающе сего угодника господня, умильно к нему воззовем: о, всеблаженне симеоне. приими наша песнопения в похвалу тебе, не яко достойны тебе, но яко от усердия тебе приносимыя, не бо можем по достоянию воспети тя. приими и посильная приношения, предлагаемая ти от благодарных тебе сердец. приими и моления наша к тебе возносимая, и яко предстатель наш и молитвенник о нас, молися пресвятей Троице, еже даровати мир и благоденствие святей православней церкви, пастырем ревность о спасении пасомых ими, месту и граду сему благоволение и всем Христоименитым людем, в веце сем, согрешений прощение и злых избавление, в веце же нескончаемом радость, еюже радуются вси праведнии, наследующыя, якоже и ты, святе, живот вечный.

*И ныне, праздника, или Богородичен.*

*Подобен:*
Собезначальное слово:

Радуйся, радость миру родившая, обрадованная владычце, тобою бо явися во плоти Спас всех, Христос Бог, имеяй глаголати во царствии небеснем коемуждо благих верных раб своих: вниди в радость Господа твоего.

*Славословие великое.*

*Тропарь праведнаго:*
(с. 728)

*Слава, и ныне, праздника. Прочее по уставу, в~и-го септемвриа.*

*На литургии:*

*Блаженна от канона праздника, песнь ф~, и праведнаго песнь з~.*

*Во ино время одного праведнаго песни г~ и з~.*

*В в~и-й день септемвриа:*

*Прокимен праздника и праведнаго:*
Возвеселится праведник о Господе:

*Апостол праздника и праведнаго, зачало сг~и.*

*Аллилуиа праздника.*

*Евангелие праздника и праведнаго от луки, зачало к~д.*

*Причастен праздника и праведника:*
В память вечную будет праведник:

*Прочее по обычаю.*

*Во ино время: прокимен, Апостол, аллилуиа, Евангелие, и причастен одного праведнаго.*

[Зри] Аще случится отдание праздника рождества пресвятыя Богородицы и память пренесения мощей праведнаго симеона в неделю.

На малей вечерни,

Стихиры воскресны. Слава, праведнаго. И ныне, Богородичен воскреснаго гласа малыя вечерни. На стиховне стихира воскресна а~ и праведнаго стиховна великия вечерни с припевы их. Слава, праведнаго. И ныне, Богородичен в тойже глас. По Ныне отпущаеши, тропарь воскресен. Слава, праведнаго. И ныне, праздника. (с. 729)

На малом повечерии,

По трисвятом кондак воскресен. Слава, праведнаго. И ныне, праздника. Прочее по обычаю.

На велицей вечерни,

По обычном псалме, Блажен муж: кафисма вся. На Господи воззвах, стихиры воскресны г~, праздника г~ и праведнаго д~. Слава, праведнаго. И ныне, Богородичен, а~-й глас. Вход, прокимен дне и чтения преподобнаго г~. На литии стихира праздника, таже стихиры праведнаго. Слава, праведнаго. И ныне, праздника. На стиховне стихиры воскресны. Слава, праведнаго. И ныне, праздника. На благословение хлебов: Богородице Дево, радуйся, единожды, тропарь праведнаго единожды, и праздника единожды, и чтение праведнаго.

На утрени,

На Бог Господь: тропарь воскресен дважды. Слава, праведнаго. И ныне, праздника. По кафисмах: седальны воскресны с богородичны их, и чтение в толкованиих евангельских. Неделя пред воздвижением. Полиелей. Благословен еси, Господи: и седальны праведнаго вси по единожды. Слава, праведнаго. И ныне, праздника, и чтение праведнаго. Степенна гласа. Прокимен праведнаго, Всякое дыхание: и евангелие праведнаго. Воскресние Христово. псалом н~-й и стихира праведнаго. Канон воскресен со ирмосом на д~, праздника на д~ и праведнаго на з~. Катавасиа: Крест начертав моисей. По г~-й песни кондак праздника и седальны праведнаго дважды. Слава, праведнаго. И ныне, праздника, и чтения праведнаго. По з~-й песни, кондак и икос праведнаго. На ф~-й песни поем Честнейшую: Свят Господь: светилен воскресен. Слава, праведнаго. И ныне, праздника. На хвалитех стихиры воскресны г~ и праведнаго в~ (с. 730) и праздника г~, со Славою: припевы же глаголем праздника. Таже самогласну стихиру праздника, с припевы его. Слава, праведнаго. И ныне, Преблагословенна еси, Богородице: Славословие великое, и тропарь воскресен точию. Ектении, отпуст, оглашение студитово и исхождение в притвор, стихира евангельская, и час а~-й, на нем же тропарь воскресен, Слава: праздника, И ныне: Богородичен часов. По трисвятом кондак воскресен, и прочее и совершенный отпуст.

На г~-м часе: тропарь воскресен. Слава, праведнаго. И ныне, Богородичен часов. По Трисвятом, кондак праведнаго и праздника и воскресен глаголем пременяюще.

На литургии:

Блаженна воскресна на д~, праздника песнь ф~ на д~, и праведнаго песнь з~ на д~. По входе тропарь воскресен, праздника и праведнаго, кондак воскресен. Слава, праведнаго. И ныне, праздника. Прокимен, Апостол и евангелие недели пред воздвижением и ряд недели под зачало, также праведнаго: Аллилуиа и причастен праздника и праведнаго. Прочее по уставу.

*Молитва.*

О святый и праведный симеоне, чистою душею твоею в небесных обителех в лице святых водворяяйся, на земли же с нами неотступно пребываяй. по данней ти благодати от Господа молитися о нас, милостивно призри на нас многогрешных, аще и недостойне, обаче с верою и упованием к тебе притекающих, и испроси нам от Бога прощение согрешений наших, в няже впадаем множицею во вся дни жития нашего. и якоже прежде овым (с. 731) убо от очныя зельныя болезни ни мало зрети могущым исцеление очес, овым же близ смерти бывшым от лютых недугов врачевание, и иным иная многая преславная благодеяния даровал еси: сице избави и нас от недугов душевных и телесных и от всякия скорби и печали, и вся благая к настоящему житию нашему и к вечному спасению благопотребная нам от Господа испроси, да тако твоим предстательством и молитвами стяжавше вся нам полезная, аще и недостойнии, благодарне восхваляюще тя, прославим Бога, дивнаго во святых своих, отца и сына и святаго духа, ныне и присно и во веки веков. Аминь.

