<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 273)

*Месяца тогоже в д~и-й день.*

*Всемирное воздвижение честнаго и животворящаго креста:*

*И успение иже во святых отца нашего иоанна, архиепископа константиня града, златоустаго.*

*Ведомо же буди:*

Яко златоустаго последование в сей пресветлый день, в константине граде, и повсюду не поется, воздвижения ради честнаго креста, господьскаго праздника: и преложися в г~и-й день ноемвриа месяца.

*На малей вечерни стихиры, глас а~. Подобен:*
Небесных чинов:

Крест возносится, * и демони прогоняются, * разбойник едема убо врата отверзает, * смерть умерщвляется, и ныне пуста явися, * Христос величается. * тем веселитеся вси земнороднии, * клятва разрушися.

*Дважды.*

Приидите боголюбивии вси, * крест честный возносимый видяще, * возвеличим купно, и славу дадим * единому избавителю и Богу, взывающе: * распныйся на древе крестнем, * не презри молящихся нас.

Горесть древле ослаждая моисей, * избави Исраиля, образом крест прописуя: * мы же сего вси божественно вернии, * таинственно воображающе в сердцах наших всегда, * спасаемся державою его. (с. 274)

*Слава, и ныне, глас з~. Самогласен:*

Днесь сад животный, от земных незаходимых недр происходит, на нем пригвожденнаго Христа извествует воскресение: и воздвизаемый руками священническими, того на небеса возвещает возношение. имже наше смешение, от еже на землю падения, на небесех жительствует. темже благодарственне возопиим: Господи, вознесыйся на нем, и тем совознес нас, небесныя твоея радости сподоби, яко человеколюбец.

*Прокимен дне. И*
Сподоби, Господи:

*На стиховне стихиры, глас в~. Подобен:*
Доме евфрафов:

Водою боготворною, * и кровию твоею, слове, * светло церковь украшается, * яко невеста, * креста славу поющи.

*Стих:*
Возносите Господа Бога нашего, и покланяйтеся подножию ногу его, яко свято есть.

Копие со крестом, * гвозди, и иная, * имиже живоносное * Христово пригвоздися тело, * возносяще поклонимся.

*Стих:*
Бог же царь наш прежде века, содела спасение посреде земли.

Егда амалика * моисей побеждаше, * на высоту руце имея * крестоявленно, * образоваше Христову страсть пречистую.

*Слава, и ныне, глас з~:*

Днесь древо явися, днесь род еврейский погибе, днесь верными цари вера является, и адам древа ради испаде, и паки древом демони вострепеташа: всесильне Господи, слава тебе.

*Тропарь, глас а~:*

Спаси, Господи, люди твоя, и благослови достояние твое, победы на сопротивныя даруя, и твое сохраняя крестом твоим жительство. (с. 275)

По отпущении же малыя вечерни, входит екклисиарх со иереем и диаконом и параекклисиархом в жертвенник со свещами, и облачится иерей, и диакон: и кадив честный крест, глаголет: Благослови, владыко. Иерей: Благословен Бог наш: Таже, Трисвятое, и по отче наш: тропарь креста: Спаси, Господи, люди твоя: Слава, и ныне, кондак. И взимает иерей честный крест с блюдом на главу, и вносит его во святый олтарь: пред\ъидущым же пред ним со двема лампадами. И полагает честный крест на святой трапезе на евангельском месте, и вжигают пред ним свещу на всю нощь: а евангелие поставляет на горнее место.

*Подобает ведати:*

Яко аще случится праздник сей в неделю, ничтоже поется воскресно, ни стихиры воскресны, ниже непорочны, ни степенна гласа, ни евангелие воскресно чтется: точию, Воскресние Христово: глаголем: не поется же и Свят Господь Бог: но поем всю службу праздника.

*На велицей вечерни. Аще в субботу вечера, поемъ*
Блажен муж: *кафисму всю. Аще же в неделю вечера, поемъ*
Блажен муж: *а~-й антифон. Аще ли во иный день,*
Блажен муж: *не поем, но по предначинательном псалме поем:*
Господи, воззвах: *на глас з~.*

*И поем стихиры, глас з~. Подобен:*
Все отложше:

Крест воздвизаемь, * на нем вознесеннаго * страсть пречистую, * пети повелевает твари всей. * на том бо убив нас убившаго, * умерщвленныя оживил есть, * и удобри, и на небесех жити сподоби яко милосерд, * премножеством благости. * тем радующеся, * вознесем имя его, * и того возвеличим * крайнее снизхождение.

*Трижды.*
(с.276)

Моисей пред\ъобрази тя, * руки простер на высоту, * и побеждаше амалика мучителя, * кресте честный, верных похвало, * страдальцев утверждение, * апостолов удобрение, * праведных поборниче, * всех преподобных спасителю. * тем тя воздвизаема * зрящи тварь, веселится, * и торжествует славящи Христа, * тобою разстоящая собравшаго, * крайнею благостию.

*Трижды.*

Кресте пречестный, * егоже обстоят чини ангельстии веселящеся, * днесь воздвизаемь, * божественным мановением возносиши вся, * окрадением снеди отгнанныя, * и в смерть поползшыяся. * темже тя сердцы и устнами * вернии лобызающе, * священие почерпаем, * возносите, вопиюще, * Христа преблагаго Бога, * и того покланяйтеся божественному подножию.

*Дважды.*

*Слава, и ныне, глас в~:*

Приидите вси языцы, благословенному древу поклонимся, имже бысть вечная правда. праотца бо адама прельстивый древом, крестом прельщается: и падает низвержен падением странным, мучительством одержавый царское здание. кровию божиею яд змиев отмывается, и клятва разрушися осуждения праведным судом праведнаго, неправедным судом праведнику осуждену бывшу: древом бо подобаше древо исцелити, и страстию безстрастнаго яже на древе разрешити страсти осужденнаго. но слава Христе царю, еже о нас твоему мудрому смотрению, имже спасл еси всех, яко благ и человеколюбец.

*Вход. Прокимен дне.*

*Аще случится праздник сей в субботу. В пяток вечера прокимен дне оставляется, и поется прокимен великий, глас з~:*
Бог наш на небеси и на земли, вся елика восхоте, сотвори. (с. 277) *Понеже в субботу вечера поется прокимен:*
Господь воцарися: *И чтения.*

*Исхода чтение.*

[Глава е~и] Поят моисей сыны Исраилевы от моря чермнаго, и веде тыя в пустыню сур: и идяху три дни в пустыни, и не обретаху воды, да быша пили. Приидоша же в мерру, и не можаху пити воды из мерры, горька бо бе: сего ради наречеся имя месту тому, горесть. И роптаху людие на моисеа, глаголюще: что пием; Возопи же моисей ко Господу, и показа ему Господь древо, и вложи тое в воду, и сладка бысть вода: тамо положи ему Бог оправдания и суды. И тамо искушаше его, и рече: Аще слухом услышиши глас Господа Бога твоего, и угодная пред ним сотвориши, и внушиши заповеди его, и сохраниши вся оправдания его: всяку болезнь, юже наведох египтяном, не наведу на тя, аз бо есмь Господь исцеляяй тя. И приидоша во елим, и бяху тамо дванадесять источников вод, и седмьдесят стеблий финиковых: и ополчишася тамо при водах. [Глава з~и] И воздвигошася от елима, и прииде весь сонм сынов Исраилевых в пустыню син, яже есть между елимом, и между синою.

*Притчей чтение.*

[Глава г~] Сыне, не пренебрегай наказания господня, ниже ослабевай от него обличаемый. Егоже бо любит Господь, наказует: биет же всякаго сына, егоже приемлет. Блажен человек, иже обрете премудрость: и смертен, иже уведе разум. Лучше бо сию куповати, нежели злата и сребра сокровища. Честнейшая же есть камений многоценных, не сопротивляется ей ничтоже лукавое: благоразумна есть всем любящым ю, всякое же честное недостойно ея есть. Долгота бо жития, и лета жизни в (с. 278) деснице ея, в шуице же ея богатство и слава: из уст ея исходит правда, закон же и милость на языце носит. Путие ея, путие добры, и вся стези ея с миром. Древо живота есть всем держащымся ея, и воскланяющымся на ню, яко на Господа, тверда.

*Пророчества исаиина чтение.*

[Глава кс~] Сия глаголет Господь: отверзутся врата твоя иерусалиме, выну день и нощь, и не затворятся, еже ввести к тебе силу языков, и цари их ведомыя. Языцы бо и царие, иже тебе не поработают, погибнут: и языцы запустением запустеют. И слава ливанова к тебе приидет в кипарисе, и певге и кедре вкупе, прославити место святое мое, и место ног моих прославлю. И пойдут к тебе боящеся сынове смиривших тя, и прогневавших тя, и поклонятся следом ног твоих вси прогневавшии тя, и наречешися град Господень, сион святаго Исраилева: за еже быти тебе оставлену, и возненавидену, и не бе помогаяй тебе. И положу тя в радость вечную, веселие родом родов. И иссеши млеко языков, и богатство царей снеси, и разумееши, яко аз Господь спасаяй тя, и избавляяй тя Бог Исраилев.

*На литии стихиры самогласны, глас а~. Андреа иерусалимскаго:*

Днесь яко воистинну святовещанный глагол Давидов конец прият: се бо яве пречистых ног твоих покланяемся подножию, и на сень крилу твоею надеющеся, всещедрый, вопием ти: да знаменается на нас свет лица твоего. православных людей твоих рог вознеси, честнаго креста твоего воздвижением, Христе многомилостиве.

Насажденное в краниеве месте древо сущаго живота, на немже содела спасение превечный царь посреде (с. 279) земли, возносимо днесь, освящает мира концы, и обновляется воскресения дом. радуются ангели на небеси, и веселятся человецы на земли, Давидски вопиюще и глаголюще: возносите Господа Бога нашего, и покланяйтеся подножию ног его, яко свято есть: подаяй миру велию милость.

Прообразуя крест твой, Христе, патриарх иаков, внуком благословение даруя, на главах пременены руки сотвори. егоже Cпасе, мы днесь возносяще взываем: даруй Христолюбивому воинству победы, яко константину одоление.

*Глас в~. Феофаново:*

Божественное сокровище в земли скрываемо, жизнодавца крест, на небесех показася царю благочестивому, и победы на враги подписание являет разумно: егоже радуяся верою и любовию, божественно востек к высоте зрения, тщанием же того от земных недр изнесе, во избавление мира, и спасение душ наших.

*Киприаново.*

Рук пременение патриарха иакова на благословение чад, державное креста твоего пред\ъявляше знамение: егоже мы держаще тверда хранителя демонския всемощно отгоним полки, и велиарову гордыню в нем низлагаем, враждебнейшаго амалика побеждаем всегубительную силу. того и ныне возносима благочестивомудренно вернии, во очищение грехов, твоей благости во многомножайшем гласе вопиюще приносим: Господи помилуй, из Девы воплотивыйся, ущедри рук твоих, блаже, мудрое создание.

*Льва деспота:*

Ты мой покров державен еси, тричастный кресте (с. 280) Христов. освяти мя силою твоею, да верою и любовию покланяюся, и славлю тя.

*Глас д~:*

Восплещем днесь песненное торжество, и светлым лицем, и языком ясно возопиим: нас ради, Христе, суд приемый, и оплевания и раны, и червленицею одеявыйся, и на крест возшед, егоже видевше солнце и луна, свет скрыша, и страхом земля колебашеся, и завеса церковная раздрася на двое. ты и ныне даруй крест твой честный нам, блюстителя и хранителя, и прогонителя демонов, яко да вси облобызающе, вопием ему: спаси ны, кресте, силою твоею, освяти ны светлостию твоею, честный кресте, и укрепи ны воздвижением твоим: яко свет нам дарован еси, и спасение душ наших.

*Анатолиа:*

Светосиянен звездами образ предпоказа, кресте, победу одоления, благочестивому царю великому, егоже мати елена из\ъобретши, мироявленна сотвори, и тя днесь воздвижуще, верных лицы зовем: просвети ны светлостию твоею, кресте живоносный, освяти ны крепостию твоею, всечестный кресте, и утверди ны воздвижением твоим, воздвизаемый ко ополчению врагов.

*Слава, и ныне, глас тойже. Анатолиа:*

Честнаго креста, Христе, действо прообразив моисей, победи противнаго амалика в пустыни синайстей: егда бо простираше руце, креста образ творя, укрепляхуся людие: ныне же вещей сбытие в нас исполнися, днесь крест воздвизается, и демони бегают, днесь тварь вся от тли свободися: вся бо креста ради возсияша нам дарования. темже радующеся вси, припадаем тебе, глаголюще: яко возвеличишася дела твоя Господи, слава тебе. (с. 281)

*На стиховне стихиры, глас е~. Самоподобен:*

Радуйся, живоносный кресте, благочестия непобедимая победа, дверь райская, верных утверждение, церкве ограждение, имже тля разорися и упразднися, и попрася смертная держава, и вознесохомся от земли к небесным: оружие непобедимое, бесов сопротивоборче, слава мучеников, преподобных яко воистинну удобрение, пристанище спасения, даруяй миру велию милость.

*Стих:*
Возносите Господа Бога нашего, и покланяйтеся подножию ногу его, яко свято есть.

Радуйся, Господень кресте, имже разрешися от клятвы человечество, сущия радости знамение, прогоняяй враги во твоем воздвижении, всечестне. нам помощниче, царей держава, крепость праведных, священников благолепие, воображаемый, и лютых избавляяй: жезле силы, имже пасемся. оружие мира, егоже со страхом обстоят ангели, Христа божественная слава, подающаго миру велию милость.

*Стих:*
Бог же царь наш прежде века, содела спасение посреде земли.

Радуйся, слепых наставниче, немощных врачу, воскресение всех умерших, воздвигнувый ны во тлю падшыя, кресте честный, имже разрушися клятва, и процвете нетление, и земнии обожихомся, и диавол всеконечно низвержеся. днесь воздвизаема тя видяще руками архиерейскими, возносим вознесеннаго посреде, и тебе покланяемся, почерпающе богатно велию милость.

*Слава, и ныне, глас и~. Иоанна монаха:*

Егоже древле моисей прообразовал собою, амалика низложив победи, и Давид песнопевец, подножию твоему, вопия, кланятися повелеваше: честному кресту (с. 282) твоему, Христе Боже, днесь грешнии кланяемся, устнами недостойными, тя изволившаго пригвоздитися на нем, воспевающе молимся: Господи, с разбойником царствия твоего сподоби нас.

*Таже. Ныне отпущаеши:*

*На благословении хлебов тропарь, глас а~.*

Спаси, Господи, люди твоя, и благослови достояние твое, победы благоверному на сопротивныя даруя, и твое сохраняя крестом твоим жительство.

*Трижды. И чтем слово о честнем древе.*

*На утрени, на*
Бог Господь: *тропарь трижды.*

*По а~-м стихословии седален, глас з~:*

Токмо водрузися древо, Христе, креста твоего, основания поколебашася смерти, Господи: егоже бо пожре желанием ад, отпусти трепетом. явил еси нам спасение твое, святый, и славословим тя, сыне божий, помилуй нас.

*Слава, и ныне, глас а~. Подобен:*
Камени запечатану.

Креста твоего древу покланяемся, человеколюбче, яко на нем пригвоздился еси животе всех. рай отверзл еси, Cпасе, верою пришедшему ти разбойнику, и сладости сподобися исповедаяся тебе: помяни мя, Господи. приими якоже онаго и нас зовущих: согрешихом вси, благоутробием твоим не презри нас.

*По в~-м стихословии седален, глас з~:*

Днесь пророческое исполнися слово: се бо покланяемся на место, идеже стояша ноги твоя Господи. и древо спасения приемше, греховных страстей свободу получихом, молитвами Богородицы, едине человеколюбче.

*Слава, и ныне, глас и~. Подобен:*
Повеленное тайно:

Проображаше таинственно древле иисус навин креста (с. 283) образ, егда руце простре крестовидно, Cпасе мой, и ста солнце, дондеже враги низложи противостоящыя тебе Богу. ныне бо зайде на кресте тя зря, и державу смертную разрушив, весь мир совоздвигл еси.

*По полиелеи седален, глас и~. Подобен:*
Повеленное тайно:

В раи мя прежде древо обнажи, о вкушении враг принося умерщвление: креста же древо, живота одеяние человеком нося, водрузися на земли, и мир весь исполнися всякия радости. егоже зряще возвышаема, Богу верою людие согласно возопиим: исполнь славы дом твой.

*Слава, и ныне, тойже.*

*Степенна, а~-й антифон д~-го гласа. Прокимен, глас д~:*
Видеша вси концы земли спасение Бога нашего. *Стих:*
Воспойте Господеви песнь нову, яко дивна сотвори Господь. Всякое дыхание: *Стих:*
Хвалите Бога во святых его: *Евангелие иоанна, зачало м~в, от полу. Таже,*
Воскресние Христово: *псалом н~. и стихира глас з~:*

Кресте Христов, Христиан упование, заблуждших наставниче, обуреваемых пристанище, в бранех победа, вселенныя утверждение, недужных врачу, мертвых воскресение, помилуй нас.

*Канон креста, егоже краегранесие:*

Кресту надеявся пение отрыгаю.

*Творение кир космы. Ирмосы по дважды: тропари же на в~и.*

*Глас и~. Песнь а~. Ирмос:*

Крест начертав моисей, впрямо жезлом чермное пресече, Исраилю пешеходящу, тоже обратно фараоновым колесницам ударив совокупи, вопреки написав непобедимое оружие: тем Христу поим Богу нашему, яко прославися.

образ древле моисей пречистыя страсти в себе самом прообрази, священных среде стоя: крест же вообразив, простертыми победу дланьми воздвиже, (с. 284) державу погубив амалика всегубителя. тем Христу поим Богу нашему, яко прославися.

Возложи моисей на столпе врачевство, тлетвориваго избавление, и ядовитаго угрызения: и древу образом креста, по земли пресмыкающагося змия привяза, лукавный в сем обличив вред. тем Христу поим Богу нашему, яко прославися.

Показа небо креста победу благочестия держателю, и царю богомудру, врагов в немже злосердых низложися свирепство, лесть же превратися, и вера распростреся земным концем божественная. тем Христу поим Богу нашему, яко прославися.

*Катавасиа, оба лика вкупе: Крест начертав моисей:*

*Песнь г~. Ирмос:*

Жезл в образ тайны приемлется, прозябением бо предразсуждает священника: неплодящей же прежде церкви, ныне процвете древо креста, в державу и утверждение.

Яко испусти ударяемь воду краесекомый, непокоривым людем и жестосердым, богозванныя проявляше церкве таинство, еяже крест держава и утверждение.

Ребром пречистым, копием прободенным, вода с кровию истече, обновляющая завет и омывательная греха: верных бо крест похвала, и царей держава и утверждение.

*Седален, глас д~. Подобен:*
Скоро предвари:

В тебе, треблаженне и жизнодавче кресте, людие учреждающеся спразднуют, с невещественными лики, чини архиерейстии благоговейно воспевают, множество же монашествующих и постников покланяются, Христа же распеншагося вси славим.

*Слава, и ныне, тойже.*
(с. 285)

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Горькородныя преложи древом моисей источники в пустыни древле, крестом бо благочестию языков проявляя преложение.

Глубине внедривый секущую издаде иордан древу, крестом и крещением сечение лести знаменуя.

Священно ополчаются, четверочастнии людие предходяще образом свидетельства скинии, крестообразными чинми прославляемии.

Чудно простираемь, солнечныя лучы испущаше крест, и поведаша небеса славу Бога нашего.

*Песнь е~. Ирмос:*

О треблаженное древо, на немже распяся Христос, царь и Господь, имже паде, древом прельстивый, тобою прельстився, Богу пригвоздившуся плотию, подающему мир душам нашым.

Тебе приснопетое древо, на немже простреся Христос, едем хранящее обращающееся оружие, кресте устыдеся: страшный же херувим уступи, на тебе пригвожденному Христу, подающему мир душам нашым.

Подземных силы противныя креста страшатся, начертаема знамения на воздусе, по немуже ходят небесных и земнородных роди, колена преклоняюще Христу, подающему мир душам нашым.

Зарями нетленными явлься божественный крест, омраченным языком, заблужденным в прелести, божественный свет облистав, усвояет на нем пригвожденному Христу, подающему мир душам нашым.

*Песнь з~. Ирмос:*

Воднаго зверя во утробе, длани иона крестовидно (с. 286) распростер, спасительную страсть проображаше яве. тем тридневен изшед, премирное воскресние прописаше, плотию пригвожденнаго Христа Бога, и тридневным воскреснием мир просвещшаго.

Старостию преклонився, и недугом отягчен исправися, иаков руце пременив, действие являя жизноноснаго креста: ибо ветхость законнаго сеновнаго писания новописа, на сем плотию пригвоздивыйся Бог, и душегубительный недуг лести отгна.

На юныя возложив длани божественный Исраиль, крестовидно главы являше, яко старейшая слава, законослужители людие. темже подмневся тако испрельститися, не измени жизноноснаго образа: превзыдут бо людие Христовы божии новоутвержденнии, вопияху, крестом ограждаеми.

*Кондак, глас д~. Подобен:*

Вознесыйся на крест волею, тезоименитому твоему новому жительству, щедроты твоя даруй, Христе Боже. возвесели силою твоею верныя люди твоя, победы дая нам на сопостаты, пособие имущым твое оружие мира, непобедимую победу.

*Икос:*

Иже до третияго небесе восхищен бысть в рай, и глаголы слышав неизреченныя и божественныя, ихже не леть языки (человеческими) глаголати. что галатом пишет, яко рачителие писаний прочтосте и познасте: мне, глаголет, хвалитися да не будет, токмо во едином кресте господни, на немже страдав уби страсти. того убо и мы известно держим, крест Господень, хвалу вси: есть бо нам спасительное сие древо, оружие мира, непобедимая победа.

*Песнь з~. Ирмос:*

Безумное веление мучителя злочестиваго люди поколеба, (с. 287) дышущее прещение и злохуление богомерзское: обаче три отроки не устраши ярость зверская, ни огнь снедаяй, но противодышущу росоносному духу, со огнем суще пояху: препетый отцев и нас Боже, благословен еси.

*От*
древа вкусив первый в человецех, в тление вселися отвержением бо жизни безчестнейшим осудився, всему роду телотленен некий, яко вред недуга преподаде: но обретше земнороднии воззвание крестным древом, зовем: препетый отцев и нас Боже, благословен еси.

Разреши повеление божие преслушание, и древо принесе смерть человеком, еже неблаговременно причастно бывшее: во утверждение же зело честнаго. оттуду жизни древо возбраняемо бе, еже разбойнику злоумершу отверзе, благоразумно зовущу: препетый отцев и нас Боже, благословен еси.

Жезла об\ъемлет край иосифова, будущая зря Исраиль, царствия державное, яко воз\ъимуществит преславный крест проявляя: сей бо победоносная похвала, и свет верою зовущым: препетый отцев и нас Боже, благословен еси.

*Песнь и~. Ирмос:*

Благословите отроцы, Троицы равночисленнии, содетеля отца Бога, пойте снизшедшее слово, и огнь в росу претворшее, и превозносите всем жизнь подавающаго, духа всесвятаго, во веки.

Воздвизаему древу окроплену кровию воплощшагося слова Бога, пойте небесныя силы: земных воззвание, празднующе людие, поклонитеся Христову кресту, имже миру востание, во веки.

Земнороднии дланьми, строителие благодати крест, на немже стояше Христос Бог, возносите священнолепно и (с. 288) копие, божия слова тело прободшее, да видят языцы вси спасение божие, славяще его во веки.

Божественным судом пред\ъизбраннии веселитеся, Христианстии вернии людие хвалитеся победоносным оружием, приемше от Бога крест честный: в сем бо колена браней дерзости ищуще, разсыпаются во веки.

*На ф~-й песни*
Честнейшую *не поем. но поем припев праздника:*

Величай, душе моя, пречестный крест Господень.

*Таже, ирмос а~-го канона:*
Таин еси, Богородице:

*И другий лик подобне припев, и ирмос. И к прочым з~ стихом тойже припев поем.*

*Песнь ф~. Ирмос:*

Таин еси, Богородице, рай, невозделанно возрастивший Христа, имже крестное живоносное на земли насадися древо. тем ныне возносиму, покланяющеся ему тя величаем.

Да возрадуются древа дубравная вся, освятившуся естеству их, от негоже изначала насадишася, Христу распростершуся на древе. тем ныне возносиму, покланяющеся ему, тя величаем.

Священный воста рог, и глава всем богомудрым крест, имже грешных мысленно стираются роги вси. тем ныне возносиму, покланяющеся ему, тя величаем.

*Другий припев:*

Величай, душе моя, животворящаго креста господня воздвижение.

*И ирмос:*
Снедию древа:

*И другий лик подобне припев, и ирмос. тропари же з~, с симже припевом.*

*Ин. Ирмос:*

Снедию древа, роду прибывшая смерть, крестом упразднися днесь: ибо праматерняя всеродная клятва разрушися, прозябением чистыя Богоматере: юже вся силы небесныя величают. (с. 289)

Горести убийственныя, яже от древа, не оставив Господи, крестом бо сию совершенно истребил еси. сего ради и древом услади иногда горесть вод мерры, прообразующее креста действо, еже вся силы небесныя величают.

Непрестанно гружаемыя мраком праотца Господи, крестом возвысил еси днесь. яко бо лестию весьма неудержанно естество преднизведеся: всеродне ны паки исправи свет креста твоего, егоже вернии величаем.

Да образ покажеши миру покланяемый, Господи, креста, во всех яко преславный на небесех из\ъобразил еси, светом безмерным озарен: царю всеоружие непобедимое. тем тя вся силы небесныя величают.

*Катавасиа:*
Таин еси, Богородице, рай:

*Другий:*
Снедию древа: *с припевы: и поклон.*

*Светилен. Подобен:*
учеником:

Крест, хранитель всея вселенныя, крест, красота церкве: крест, верных утверждение: крест, ангелов слава, и демонов язва.

*Дважды.*

*Слава, и ныне: Подобен:*
Жены, услышите:

Крест воздвизается днесь, и мир освящается: иже бо со отцем седяй, и духом святым, на сем руце распростре: мир весь привлече к твоему, Христе, познанию. иже убо на тя надеющыяся, божественныя сподоби славы.

*На хвалитех стихиры, на д~, глас и~. Самоподобен:*

О преславнаго чудесе, * живоносный сад, * крест пресвятый * на высоту возносимь является днесь. * славословят вси концы земнии, * устрашаются демонския полки, * о каковый дар земным даровася, * имже, Христе, спаси душы нашя, * яко един благоутробен.

*Дважды.*
(с. 290)

О преславнаго чудесе, * яко грозд исполнен живота, * понесый вышняго, * от земли воздвизаемь крест видится днесь, * имже вси к Богу привлекохомся, * и пожерта бысть до конца смерть. * о древо пречестное, * имже восприяхом во едеме безсмертную пищу, * Христа славяще!

О преславнаго чудесе, * широта креста и долгота * небеси равна есть: * яко божественною благодатию освящает всяческая. * о сем языцы варварстии побеждаются. * о сем вера утверждается. * о божественныя лествицы, * еюже восходим на небеса. * возносяще в песнех Христа Господа!

*Слава, и ныне, глас з~:*

Днесь происходит крест Господень, и вернии приемлют того желанием, и вземлют исцеления души же и тела, и всякия болезни. сего целуим радостию и страхом: страхом, греха ради, яко недостойни суще: радостию же, спасения ради, еже подает миру на том пригвоздивыйся Христос Бог, имеяй велию милость.

*И славословие великое тихо и согласно поют. А о крестном воздвижении, и о поклонении, якоже устав повелевает. Егда же целуем честный крест: поем стихиры самогласны честнаго креста, глас в~:*

Приидите, вернии, животворящему древу поклонимся: на немже Христос царь славы волею руце распростер, вознесе нас на первое блаженство, яже прежде враг сластию украд, изгнаны от Бога сотвори. приидите, вернии, древу поклонимся, имже сподобихомся невидимых враг сокрушити главы. приидите, вся отечествия языков, крест Господень песньми почтим. радуйся, кресте, падшаго адама совершенное избавление: (с. 291) тя ныне со страхом Христиане целующе, на тебе пригвоздившагося Бога славим глаголюще: Господи, на том пригвоздивыйся, помилуй нас, яко благ и человеколюбец.

*Глас е~:*

Приидите, людие, преславное чудо видяще, креста силе поклонимся: яко древо в раи смерть прозябе, сие же жизнь процвете, безгрешнаго имущее пригвожденна Господа. от негоже вси языцы нетление вземлюще зовем: иже крестом смерть упразднивый, и нас свободивый, слава тебе.

*Глас тойже:*

Глас пророк твоих, исаии и Давида, исполнися, Боже, глаголющий: приидут вси языцы, Господи, и поклонятся пред тобою: се бо людие, иже твоея, блаже, благодати наполнишася, во дворех твоих иерусалима, крест претерпевый за ны и воскреснием твоим животворяй, сохрани и спаси ны.

*Глас з~:*

Четвероконечный мир днесь освящается, четверочастному воздвизаему твоему кресту, Христе Боже наш, и рог верных Христиан совозносится. тем врагов сокрушаем роги: велий еси Господи, и дивен в делех твоих, слава тебе.

Пророков гласи, древо святое предвозвестиша, имже древния свободися клятвы смертныя адам, тварь же, днесь возносиму тому, совозвышает глас, от Бога просящи богатыя милости: но единый в благоутробии, безмерный Владыко, очищение буди нам, и спаси душы нашя.

*Глас и~:*

Глас пророка твоего моисеа, Боже, исполнися глаголяй: узрите живот ваш висящь пред очесы вашими, (с. 292) днесь крест воздвизается, и мир, от лести свобождается: днесь Христово воскресние обновляется, и концы земли радуются, в кимвалех Давидски песнь тебе приносяще и глаголюще: соделал еси спасение посреде земли, Боже, крест и воскресние: ихже ради нас спасл еси, блаже и человеколюбче, всесильне Господи, слава тебе.

*Глас тойже:*

Днесь Владыка твари, и Господь славы, на кресте пригвождается, и в ребра прободается, желчи и оцта вкушает, сладость церковная: венцем от терния облагается, покрываяй небо облаки, одеждею облачится поругания: и заушается бренною рукою, рукою создавый человека, по плещема биен бывает, одеваяй небо облаки, заплевания и раны приемлет, поношения и заушения, и вся терпит мене ради осужденнаго, избавитель мой и Бог, да спасет мир от прелести, яко благоутробен.

*Слава, и ныне, глас тойже:*

Днесь неприкосновенный существом, прикосновен мне бывает, и страждет страсти, свобождаяй мя от страстей, свет подаваяй слепым, от беззаконных устен оплевается, и дает плещы заплененныя на раны. сего чистая Дева и Мати на кресте зрящи, болезненно вещаше: увы мне, чадо мое, что сие сотворил еси; красный добротою паче всех человек, бездыханный, беззрачный являешися, не имея вида, ниже доброты: увы мне, мой свете, не могу спяща зрети тя, утробою уязвляюся, и лютое оружие сердце мое проходит: воспеваю твоя страсти, покланяюся благоутробию твоему, долготерпеливе Господи, слава тебе.

*Таже, ектении. И прочее обычное. И бывает совершенный отпуст.*
(с. 293)

*На литургии антифон а~, глас в~. псалом к~а:*

Боже, Боже мой, вонми ми, вскую оставил мя еси;

Молитвами Богородицы, Cпасе, спаси нас.

*И паки другий лик:*

*Стих в~:*
Далече от спасения моего словеса грехопадений моих.

Молитвами Богородицы, Cпасе, спаси нас.

*И паки а~-й лик:*

*Стих г~:*
Боже мой, воззову во дни, и не услышиши, и в нощи, и не в безумие мне.

Молитвами Богородицы:

*Таже вторый лик:*

*Стих д~:*
Ты же во святем живеши, хвало Исраилева.

Молитвами Богородицы:

*Слава, и ныне:*
Молитвами Богородицы:

*Антифон в~, глас в~. псалом о~г:*

Вскую Боже, отринул ны еси до конца;

Спаси ны, сыне божий, плотию распныйся, поющыя ти: аллилуиа.

*Другий лик:*

*Стих вторый:*
Помяни сонм твой, егоже стяжал еси исперва.

Спаси ны, сыне божий, плотию распныйся, поющыя ти:

*Стих г~:*
Гора сион сия, в нейже вселился еси.

Спаси ны, сыне божий:

*Стих д~:*
Бог же царь наш прежде века, содела спасение посреде земли.

Спаси ны, сыне божий:

*Слава, и ныне:*
Единородный сыне:

*оба лика вкупе. Антифон г~, глас а~. псалом ч~и:*

Господь воцарися, да гневаются людие.

*Таже тропарь:*
Спаси, Господи, люди твоя: *Весь до конца.*

*Другий лик, тойже стих:*

Господь воцарися, да гневаются людие, седяй на херувимех, да подвижится земля. (с. 294)

*Тропарь:*
Спаси, Господи, люди твоя.

*И паки первый лик:*

*Стих третий:*
Господь к сионе велик, и высок есть над всеми людьми.

*Тропарь:*
Спаси, Господи, люди твоя:

*Другий лик:*

*Стих д~:*
Поклонитеся Господеви во дворе святем его.

*Тропарь:*
Спаси, Господи, люди твоя:

*Таже вход. Диакон речет:*
Премудрость, прости.

*Мы же входное:*

Возносите Господа Бога нашего, и покланяйтеся подножию ногу его, яко свято есть.

*Таже тропарь:*
Спаси, Господи, люди твоя:

*Слава, и ныне, кондак:*
Вознесыйся на крест волею:

*Вместо же Трисвятаго:*

Кресту твоему покланяемся, Владыко, и святое воскресние твое славим.

*Прокимен, глас з~:*
Возносите Господа Бога нашего, и покланяйтеся подножию ногу его, яко свято есть. *Стих:*
Господь воцарися, да гневаются людие. *Апостол к коринфяном, зачало рк~е. Аллилуиа, глас а~:*
Помяни сонм твой, егоже стяжал еси исперва. *Стих:*
Бог же царь наш прежде века, содела спасение посреде земли. *Евангелие от иоанна, зачало кс~. Причастен:*
Знаменася на нас свет лица твоего, Господи.

*На трапезе же бывает утешение братии, от елеа, и вина, и прочих снедей овощных: сыра же и яиц, и рыбы никакоже дерзнем коснутися.*

