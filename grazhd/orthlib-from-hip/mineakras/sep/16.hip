<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 312)

*Месяца тогоже к з~и-й день.*

*Святыя великомученицы евфимии всехвальныя.*

*Стихиры праздника, глас д~. Подобен:*
Дал еси знамение.

Днесь возсия световидно, якоже солнце, * крест твой честный, Христе, * утверждаемый на краниеве месте преславнем, и возвышаемый, Cпасе, на горе твоей (с. 313) пресвятей, * показуя явленнейше, * яко тем, всесильне, * наше естество возвысил еси на небеса, * яко человеколюбец.

Возвестиша днесь небеса, * непостижиме, человеком славу твою: * светло бо из\ъоблистав креста образ * светом неприступным, * неистовный и жестокий богоубийц * нрав обличи. * тем твое человеколюбное строение славим, * Иисусе всесильне, * Cпасе душ наших.

Простертием рук своих, * моисей победи амалика, * образ знаменуя крестный прежде: * мы же, древу креста покланяющеся ныне, * попираем вражия козни и коварства, * Христа поборника имуще, * на том возвышеннаго плотию, * и змия умертвившаго, * и человека спасшаго.

*Ины стихиры святыя, глас тойже. Подобен:*
Яко добля:

Девства добротами, * и мучений кровьми, * душу твою украсивши, мученице славная, вручилася еси создавшему, * сохраняющу тя нетленну во век истинно, * о сем ликовствующи * с воинствы архангел, и ангел, * апостол, пророк и мученик ликостоянии, всехвальная.

И к колесам привязаема, * и зверми растерзаема, * и огнем и водою, * обостривши твой помысл божественным духом, * тмы начальника течении кровными * мужески удавила еси, * и востекла еси к разумным чертогом, * вено жениху твоему, дево, * принесши страдание.

И умерши жива присно, * кровей пролития, * в господню хвалу, мученице, источила еси, * верныя убо напаяющи, * и знанием просвещающи, * неверныя же враги в тех потопляющи. * темже свиток тебе вверяется божественный, * егоже храниши и держиши во веки, * церковных догматов.

*Слава, глас з~:*

Процветшая добродетельми, и просвещенная (с. 314) помыслом, миро проливающи в сердца верных, яже от восток возсиявши, яко звезда светлая, и собрание сотворши, святаго духа нашествием, божественных отец, не престай о нас молящися ко Господу, евфимие всеславная, спастися душам нашым.

*И ныне, креста, глас тойже:*

Четвероконечный мир днесь освящается, четверочастному воздвизаему твоему кресту, Христе Боже наш, и рог верных православных совозносится: тем врагов сокрушаем роги. велий еси Господи, и дивен в делех твоих, слава тебе.

*На стиховне стихиры, глас з~. Подобен:*
Тридневен:

Идеже стояша ноги Христовы, * месту покланяемся, * возносяще треблаженный крест, * на немже источися кровь владычня, * источившаго миру воскресние.

*Стих:*
Возносите Господа Бога нашего, и покланяйтеся подножию ногу его, яко свято есть.

умертвивше страсти плоти * и духа, богомудрии, потщимся возвыситися от земных * в небесный покой, * креста воздвижением, * сраспеншеся владыце Христу.

*Стих:*
Бог же царь наш прежде века, содела спасение посреде земли.

Животекущий из божественных ребр * источник яве искипе спасовых, * напаяющь душы верою покланяющихся * божественным его страстем, * и кресту, и воскреснию.

*Слава, святыя, глас и~. Византиево:*

Всяк язык да подвижится к благохвалению всехвальныя евфимии, всяк род, и возраст всяк, юношы и девы, Христову девомученицу похвалами да увенчаим: законно бо вмужившися, и немощь женску отвергши, страдальческими болезньми мучителя врага (с. 315) низложи. небесным же и божественным венцем украсившися, молится жениху и Богу, даровати нам велию милость.

*И ныне, праздника. глас тойже. Иоанна монаха:*

Егоже древле моисей прообразовав собою, амалика низложив победи: и Давид песнопевец, подножию твоему, вопия, кланятися повелеваше: честному кресту твоему, Христе Боже, днесь грешнии кланяемся, и устнами недостойными тя, изволившаго пригвоздитися на нем, воспевающе молимся: Господи, с разбойником царствия твоего сподоби нас.

*Тропарь, глас д~:*

Агница твоя, Иисусе, евфимиа зовет велиим гласом тебе, женише мой, люблю, и тебе ищущи страдальчествую, и сраспинаюся, и спогребаюся крещению твоему, и стражду тебе ради, яко да царствую в тебе, и умираю за тя, да и живу с тобою: но, яко жертву непорочную, приими мя с любовию пожершуюся тебе. тоя молитвами, яко милостив, спаси душы нашя.

*Слава, и ныне, праздника:*
Спаси, Господи, люди твоя:

*На утрени, по а~-м стихословии, седален, глас г~.*

*Подобен:*
Красоте девства твоего.

Крест и смерть пострадати изволил еси, посреде твари сего водрузив, егда благоволил еси Cпасе, тело твое пригвоздити, тогда и солнце лучы сокры. сия и разбойник зря на кресте тя воспе, вопия: помяни мя Господи, и прияше, веровав, рай.

*Слава, и ныне, тойже.*

*По в~-м стихословии седален, глас з~. Подобен:*
Надежда мира:

На древе, Cпасе, крестнем, за утробы милости возвысився, и ребра пробод копием, разстерзал еси (с. 316) грехов лютое рукописание, яко всемощный Бог. тем твое неизреченное поем благочестно, слове, смотрение.

*Слава, и ныне, тойже:*

*Канон праздника, со ирмосом на з~: и святыя, на з~.*

*Канон праздника.*

*Глас и~. Песнь а~. Ирмос:*

Крест начертав моисей, впрямо жезлом чермное пресече, Исраилю пешеходящу, тоже обратно фараоновым колесницам ударив совокупи, вопреки написав непобедимое оружие: тем Христу поим Богу нашему, яко прославися.

образ древле моисей пречистыя страсти в себе самом прообрази, священных среде стоя: крест же вообразив, простертыми победу дланьми воздвиже, державу погубив амалика всегубителя. тем Христу поим Богу нашему, яко прославися.

Возложи моисей на столпе врачевство, тлетвориваго избавление, и ядовитаго угрызения, и древу образом креста, по земли пресмыкающагося змия привяза, лукавный в сем обличив вред. тем Христу поим Богу нашему, яко прославися.

Показа небо креста победу, благочестия держателю, и царю богомудру, врагов в немже злосердых низложися свирепство, лесть же превратися, и вера распростреся земным концем божественная. тем Христу поим Богу нашему, яко прославися.

*Ин канон святыя, егоже краегранесие:*

Похваляю всехвальную отроковицу. *Творение иоанна.*

*Глас и~. Песнь а~. Ирмос:*

Поим Господеви, проведшему люди своя сквозе чермное море, яко един славно прославися. (с. 317)

Влечет к песнопению премирных воинства, и земных лики, всехвальная отроковица чудесы.

Род презревши, и юже от богатства светлость честная евфимиа, вместо всех Христа стяжа.

Доброты возжелав Владыка всех краснейшаго твоего сердца всехвальная, небесных чертогов сподоби тя.

*Богородичен:*

Пречистая Богородице, воплощенно присносущное и пребожественное слово, паче естества рождшую поем тя.

*Песнь г~. Ирмос:*

Жезл в образ тайны приемлется, прозябением бо предразсуждает священника: неплодящей же прежде церкви, ныне процвете древо креста, в державу и утверждение.

Яко испусти ударяемь воду краесечный, непокоривым людем и жестокосердым, богозванныя церкве проявляше таинство, еяже крест держава и утверждение.

Ребром пречистым, копием прободенным, вода с кровию истече, обновляющая завет, и омывательная греха: верных бо крест похвала, держава и утверждение.

*Ин. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Явилася еси на судищи мужественну душу носящи, и врага якоже немужественна победила еси всехвальная.

Порок в доброте твоей, ниже враска души бысть, и тя Христос невесту в нетленныя чертоги прият.

Исцели, всехвальная, души моея струпы, мученице Христова, и утиши твоими молитвами, жизни моея бурю.

*Богородичен:*

Тя вси стяжахом прибежище, и стену нашу Христиане, и тя славословим немолчно, безневестная. (с. 318)

*Кондак, глас д~. Подобен:*

Вознесыйся на крест волею, тезоименитому твоему новому жительству, щедроты твоя даруй, Христе Боже: возвесели силою твоею верныя люди твоя, победы дая нам на сопостаты, пособие имущым твое оружие мира, непобедимую победу.

*Икос:*

Иже до третияго небесе восхищен бысть в рай, и глаголы слышав неизреченныя и божественныя, ихже не леть языки (человеческими) глаголати. что галатом пишет, яко рачителие писаний прочтосте и познасте: мне, глаголет, хвалитися да не будет, токмо во едином кресте господни, на немже страдав уби страсти. того убо и мы известно да держим, крест Господень, хвалу вси: есть бо нам спасительное сие древо, оружие мира, непобедимая победа.

*Седален святыя, глас и~. Подобен:*
Премудрости:

Кровей твоих струями мученице Христова, потоп нечестивым присно действуеши всехвальная: тучами же благодати словесныя нивы напаяющи всегда, в нихже возращаеши клас веры. тем преславно и по смерти явилася еси облак, источающий жизни свидетельство: страстотерпице всехвальная, молися Христу Богу, согрешений оставление даровати чтущым любовию святую память твою.

*Дважды.*

*Слава, и ныне, праздника, глас тойже:*

Посреде едема древо прозябе смерть, посреде же всея земли древо процвете жизни: вкусивше бо перваго нетленни суще, тленни быхом, получивше же втораго, нетления насладихомся: крестом бо спасаеши яко Бог род человеческий. (с. 319)

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Горькородныя преложи древом моисей в пустыни древле источники, крестом ко благочестию языков проявляя преложение.

Глубине внедривый секущую издаде иордан древу, крестом и крещением сечение лести знаменуя.

Священно ополчаются четверочастнии людие, предходяще образом свидетельства скинии, крестообразными чинми прославляемии.

Чудно простираемь, солнечныя лучы испущаше крест, и поведаша небеса славу Бога нашего.

*Ин. Ирмос тойже.*

Нескверное зерцало божественных разумений тебе самую устроивши, яко светильник зелолепотнейший страдалиц посреде, мученице, возсияла еси.

Мрачному не принесла еси демону жертвы, непобедимая мученице: жизноносную бо возлюбила еси за благочестие смерть прияти.

Яко неболезненно носящи со страстоносцы тело непорочная, ранами нечувственна пребыла еси божественныя любве рачением.

Терпеливо страждущу твоему лицу, мученице, ранами светло украшашеся, молниею же божественнаго духа врагов омрачаше помышления.

*Богородичен:*

Очищение нам даруй неведений, яко безгрешен, и умири мир твой, Боже, молитвами рождшия тя.

*Песнь е~. Ирмос:*

О треблаженное древо, на немже распяся Христос, царь и Господь! (с. 320) имже паде, древом прельстивый, тобою прельстився, Богу пригвоздившуся плотию, подающему мир душам нашым.

Тебе приснопетое древо, на немже простреся Христос, едем хранящее, обращающееся оружие, кресте, устыдеся: страшный же херувим уступи, на тебе пригвожденному Христу, подающему мир душам нашым.

Подземных силы противныя креста страшатся, начертаема знамения на воздусе, по немуже ходят небесных и земнородных роди, колена преклоняюще Христу, подающему мир душам нашым.

Зарями нетленными явлься божественный крест, омраченным языком, заблужденным в прелести, божественный свет облистав, усвояет на нем пригвожденному Христу, подающему мир душам нашым.

*Ин. Ирмос:*

утренююще, вопием ти, Господи, спаси ны: ты бо еси Бог наш, разве тебе иного не вемы.

Дне и мира противоположное уведевши, ратолюбнаго демона любити не восхотела еси.

Мнев твою ослабити божественную мученице крепость, смех явися, козньми вселукавый.

Подаждь ми просвещение и мир, всехвальная, решащи молитвами твоими многомятежное смущение.

*Богородичен:*

Деву по рождестве поем тя Богородице: ты бо Бога слова плотию миру породила еси.

*Песнь з~. Ирмос:*

Воднаго зверя во утробе, длани иона крестовидно распростер, спасительную страсть проображаше яве. тем тридневен изшед, премирное воскресние прописаше, плотию пригвожденнаго Христа Бога, и тридневным воскреснием мир просвещшаго.

Старостию преклонився, и недугом отягчен (с. 321) исправися, иаков руце пременив, действие являя жизноноснаго креста: ибо ветхость законнаго сеновнаго писания, новописа на сем плотию пригвоздивыйся Бог, и душегубительный недуг лести отгна.

На юныя возложив длани божественный Исраиль, крестовидно главы являше, яко старейшая слава, законослужители людие. темже подмневся тако испрельститися, не измени жизноноснаго образа: превзыдут бо людие Христовы божии новоутвержденнии, вопияху: крестом ограждаеми.

*Ин. Ирмос:*

Ризу мне подаждь светлу, одеяйся светом яко ризою, многомилостиве Христе Боже наш.

Мужественное в женстей плоти души мудрование носящи славная, о зверех сущих в водах, нерадила еси.

Победила еси мучителей гордыню без вреда в водах, мученице непобедимая, со зверьми яко иона пребывши.

Избави зверинаго растления, услышав Господь твоя молитвы, яко из рова даниила, тя всехвальная.

*Богородичен:*

Едина словом плотию слово порождшая, избави, молимся, сетей вражиих душы нашя.

*Кондак святыя, глас д~. Подобен:*
Вознесыйся:

Во страдальчестве твоем добре подвизалася еси, и по смерти ны освящаеши чудес точеньми всехвальная. темже твое успение святое поем, верою притекающе в божественный храм твой, да избавимся недугов душевных, и чудес благодать почерпем.

*Икос:*

Всехвальныя храм рай показася, посреде имущь (с. 322) сад безсмертия, тело ея честное: того собирающии плоды благоцветныя скоро освящаются: зряще бо чудятся, како мертвое тело яко живо источает крови, благовонствующи вся; тем со тщанием приидите со мною вси смиренным, и очистимся скверны всякия, целующе сие, и чудес благодать почерпем.

*Песнь з~. Ирмос:*

Безумное веление мучителя злочестиваго люди поколеба, дышущее прещение и злохуление богомерзское: обаче три отроки не устраши ярость зверская, ни огнь снедаяй, но противодышущу росоносному духу, со огнем суще пояху: препетый отцев и нас Боже, благословен еси.

*От*
древа вкусив первый в человецех, в тление вселися: отвержением бо жизни безчестнейшим осудився, всему роду телотленен некий, яко вред недуга преподаде: но обретше земнороднии воззвание крестным древом, зовем: препетый отцев и нас Боже, благословен еси.

Разруши повеление божие преслушание, и древо принесе смерть человеком, еже неблаговременно причастно бывшее: во утверждение же зело честнаго, оттуду жизни древо возбраняемо бе, еже разбойнику злоумершу отверзе, благоразумно зовущу: препетый отцев и нас Боже, благословен еси.

Жезла об\ъемлет край иосифова, будущая зря Исраиль, царствия державное, яко воз\ъимуществит, преславный крест проявляя: сей бо победоносная похвала, и свет верою зовущым: препетый отцев и нас Боже, благословен еси.

*Ин. Ирмос:*

*От*
иудеи дошедше отроцы, в вавилоне иногда, верою (с. 323) троическою пламень пещный попраша, поюще: отцев Боже, благословен еси.

Паче ума явишася божественных мучеников благомужества: зиждитель бо всех, тварь покаряет во страданиих зовущым: отцев наших Боже, благословен еси.

Блядущая загради пресловущая отроковица уста мучителей, и гордыню пребеззаконных духом святым, божественно воспевающи: отцев наших Боже, благословен еси.

Троица преподобных разжегшыя пещь древле попали: ныне же богомудрая Троицу поющи, слуги улови, отцев Бога поющыя: Боже, благословен еси.

Таинственно жених ко всечистей невесте в пещь пришед, духа росою, отца благоволением, сохрани поющую: отцев наших Боже, благословен еси.

*Богородичен:*

Наше спасение якоже восхотел еси Cпасе устроити, во утробу Девы вселился еси, юже миру предстательницу показал еси: отцев наших Боже, благословен еси.

*Песнь и~. Ирмос:*

Благословите отроцы, Троицы равночисленнии, содетеля отца Бога, пойте снизшедшее слово, и огнь в росу претворшее, и превозносите всем жизнь подавающаго, духа всесвятаго, во веки.

Воздвизаему древу окроплену кровию воплощшагося слова Бога, пойте небесныя силы: земных воззвание, празднующе людие, поклонитеся Христову кресту, имже миру востание, во веки.

Земнороднии дланьми, строителие благодати крест, на немже стояше Христос Бог, возносите священнолепно и копие, божия слова тело прободшее, да видят языцы вси спасение божие, славяще его во веки. (с. 324)

Божественным судом пред\ъизбраннии веселитеся, Христианстии вернии людие хвалитеся победоносным оружием, приемше от Бога крест честный: в сем бо колена браней дерзости ищуще, разсыпаются во веки.

*Ин. Ирмос:*

Царя небеснаго, егоже поют вои ангельстии, хвалите и превозносите во вся веки.

Блаженнейшая в женах, вышняго возмездную имущи благодать, пояше хвалящи Христа во веки вся.

укреплена помыслом невестника, невещественным рачением, тело предала еси на смерть, и живеши во веки вся.

На лесть, якоже на зверя, вооружившися святым духом мученица, взяше мзду во вся веки.

Не душетленную смерть прияла еси чистая, но благодерзновенно зверя угрызением, нестареющую непорочная изменила еси жизнь во веки вся.

*Богородичен:*

Напастей ты прилоги отгоняеши, и страстей находы Дево: темже тя поем во вся веки.

*Песнь ф~. Ирмос:*

Снедию древа, роду прибывшая смерть, крестом упразднися днесь: ибо праматерняя всеродная клятва разрушися, прозябением чистыя Богоматере: юже вся силы небесныя величают.

Горести убийственныя, яже от древа, не оставив, Господи, крестом бо сию совершенно истребил еси. сего ради и древом услади иногда горесть вод мерры, прообразующее креста действо, еже вся силы небесныя величают.

Непрестанно гружаемыя мраком праотца, Господи, крестом возвысил еси днесь. яко бо лестию весьма неудержанно естество преднизведеся: всеродне ны паки исправи свет креста твоего, егоже вернии величаем. (с. 325)

Да образ покажеши миру покланяемый, Господи, креста, во всех яко преславный на небесех из\ъобразил еси, светом безмерным озарен: церкви всеоружие непобедимое. тем тя вся силы небесныя величают.

*Ин. Ирмос:*

Тя, неискусобрачную матерь Бога вышняго. тя, паче ума рождшую словом воистинну Бога, вышшую пречистых сил, немолчными славословлении величаем.

Течение живыя крове, знамение нетленныя свыше дарованныя тебе жизни, мученице всехвальная: целений бо сокровище непрестанно, верою черплющым явилася еси.

Коснеся тебе смерть естества законом, богомудрая, в живоносную же мертвость нестрастно одеялася еси, еюже яко одушевленное твое тело положши всечестное, живеши нетленно, и свидетелствуют твоя, кровотечения.

Законами страдания венчавшися, мученице, Христопроповеднице, свиток благочестивых вверенный, евфимие, догматов честных, от рук собора, егоже яко столп держащи живый православия, показуеши.

*Богородичен:*

Невесто неискусобрачная, сосуде благовония, тя яко истинную и непорочную, и божественнаго облак света приемшую, небесный дождь во утробе, Дево Мати, величаем.

*Светилен:*

И смерть претерпевши о Бозе живем, жива пребываеши, всехвальная евфимие: и того свиток во об\ъятиях твоих содержащи, была еси предстолпие православных, верно твою совершающих честную и божественную и всесвященную память.

*Дважды.*

*Слава, и ныне, креста:*

Светозарными сиянии, крест Господень на воздвижение его, (с. 326) вся желанием божественным предлежащь призывает: приидите сего вси радостию и любовию, и страхом целуим верно, и прославим единаго творца и Владыку.

*На хвалитех стихиры на д~, глас г~. Самогласны:*

Страдальческое торжество, вернии, богомудренне совершаемо видяще, чудному в советех Богу нашему, благодарственное песнопение воспоим: невидимую бо державу противныя силы, в женстем естестве победи, и божественную свою силу в немощи совершив добромученицы: тоя молитвами спасает душы нашя.

*Дважды.*

Истины чашу от своих кровей страдальческих всехвальная мученица Христова растворивши, и сию всегда предлагающи церкви, в нейже церковныя питомцы, мудрости гласом, созывает глаголющи: почерпите пиво воскресения свидетельное, неверных прогонительное, и страстей чистительное, благочестивым же душам хранительно, спасу зовуще: напоивый нас потоком сладости духа, спаси душы нашя.

Иже кровию Христовою душы запечатавше в день избавления, кровь святую от мученическаго источника востекающую нам, с веселием духовным пророчески почерпем, животочных страстей спасовых, и присносущныя славы образовательну. темже ему возопиим: прославляяйся во святых твоих, Господи, всехвальныя твоея страстотерпицы молитвами, спаси душы нашя.

*Слава, глас з~:*

Одесную Cпаса предста дева и страстотерпица и мученица евфимиа, одеяна добродетельми непобеждена, и преукрашена елеем чистоты, и кровию страдания, и вопиющи к нему, радостно свещу держащи: в воню (с. 327) мира твоего текох, Христе Боже, яко уязвихся твоею любовию аз, не отлучи мене женише небесный. тоя молитвами низпосли нам всесильне Cпасе, милости твоя.

*И ныне, глас тойже:*

Днесь происходит крест Господень, и вернии приемлют того желанием, и вземлют исцеления души же и тела, и всякия болезни. сего целуим радостию и страхом: страхом греха ради, яко недостойни суще: радостию же, спасения ради, еже подает миру, на том пригвоздивыйся Христос Бог, имеяй велию милость.

*На стиховне стихиры, глас в~. Подобен:*
Доме евфрафов:

Песньми таинственными * воспоим согласно * крест Господень, * на немже Спас распятся * всех воскресние.

*Стих:*
Возносите Господа Бога нашего, и покланяйтеся подножию ногу его, яко свято есть.

Приидите монашествующих * множества сошедшеся, * воспоим божественне * живоносное древо, * на немже Христос распростреся.

*Стих:*
Бог же царь наш прежде века, содела спасение посреде земли.

Прославим вернии, * крест Господень, * на немже источися * кровь владычня * во всех избавление.

*Слава, глас а~. Византиево:*

Днесь лицы отцев, всехвальная, собравшеся Христа ради, свиток тебе приносят православныя веры, егоже приемши в честныя твоя руки, храниши до конца. темже и человеков ликостояния сошедшеся, твое страдание чествуем вопиюще благочестно: радуйся всехвальная, женское естество в мужеское преложившая ополчение. радуйся, всехвальная, православную и отцепреданную веру невредну сохраншая. радуйся, молящаяся о душах наших. (с. 328)

*И ныне, глас тойже. Андреа иерусалимскаго:*

Днесь яко воистинну святовещанный глагол Давидов конец прият: се бо яве пречистых ног твоих покланяемся подножию, и на сень крилу твоею надеющеся, всещедрый, вопием ти: да знаменается на нас свет лица твоего. православных людей твоих рог вознеси, честнаго креста твоего воздвижением, Христе многомилостиве.

*На литургии: Блаженна от канона, праздника, песнь г~-я, на д~: и мученицы, песнь з~-я, на д~. Прокимен, глас д~:*
Дивен Бог во святых своих, Бог Исраилев. *Стих:*
В церквах благословите Бога, Господа от источник Исраилевых. *Апостол к коринфяном, зачало рп~а. Аллилуиа, глас з~:*
Терпя потерпех Господа, и внят ми. *Евангелие луки, зачало л~г. Причастен:*
В память вечную будет праведник:

