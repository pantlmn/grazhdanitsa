<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 328)

*Месяца тогоже в з~и-й день.*

*Святыя мученицы софии, и трех ея дщерей: веры, надежды и любве.*

*На*
Господи, воззвах: *стихиры праздника, г~: глас а~: Подобен:*
Небесных чинов:

Крест возносится, * и демони прогоняются, * разбойник едема убо врата отверзает, * смерть умерщвляется, и ныне пуста явися, Христос величается. * тем веселитеся вси земнороднии, * клятва разрушися.

Приидите боголюбивии вси,* крест честный возносимый (с. 329) видяще, * возвеличим купно, и славу дадим * единому избавителю и Богу, взывающе: * распныйся на древе крестнем, * не презри молящихся нас.

Горесть древле ослаждая моисей, * избави Исраиля, * образом крест прописуя: * мы же сего вси божественно вернии, * таинственно воображающе в сердцах наших всегда, * спасаемся державою его.

*Ины стихиры мучениц, глас д~. Подобен:*
Дал еси знамение:

Девы отроковицы, * естества законом связуемы, * и яве укрепляемы любовию создателя, * узу прелести * разрушиша верою, * и некрепкаго врага * вмужившеся ногами сотроша, * и победы венцем световидно украсишася, * и в невестник вселишася умный радующеся.

Вера всехвальная, * и любовь славная, * и надежда богомудрая, * добродетелей тезоименитыя * светлейших показавшеся, * страдальчески лукаваго низложиша, * праматерь коварно прельстившаго, * рая селение обожившеся прияша, * о всех молящеся.

О огни нерадиша, * и о многообразных муках, * и о смерти всечестныя: * жениха бо доброту краснейшаго верою ищуще, * различными ранами украсившеся, * тому счеташася софиины отрасли, * вера, надежда и любовь же: ихже ради, Господи, * от лютых свободи ны.

*Слава, и ныне, праздника, глас а~.*

*Самогласен:*

Насажденное в краниеве месте древо сущаго живота, на немже содела спасение превечный царь посреде земли, возносимо днесь, освящает мира концы, и обновляется воскресения дом: радуются ангели на небеси, и веселятся человецы на земли, Давидски вопиюще, и глаголюще: возносите Господа Бога нашего, и покланяйтеся (с. 330) подножию ног его, яко свято есть, подаяй миру велию милость.

*На стиховне стихиры глас в~. Подобен:*
Доме евфрафов:

Водою боготворною, * и кровию твоею, слове, * светло церковь украшается, * яко невеста, * креста славу поющи.

*Стих:*
Возносите Господа Бога нашего, и покланяйтеся подножию ногу его, яко свято есть.

Копие со крестом, * гвозди, и иная, * имиже живоносное * Христово пригвоздися тело, * возносяще поклонимся.

*Стих:*
Бог же царь наш прежде века, содела спасение посреде земли.

Егда амалика * моисей побеждаше, * на высоту руце имея * крестоявленно, * образоваше Христову страсть пречистую.

*Слава, и ныне, глас а~:*

Прообразуя крест твой, Христе, патриарх иаков, внуком благословение даруя, на главах пременены руки сотвори, егоже, Cпасе, мы днесь возносяще взываем: даруй Христолюбивому воинству победы, яко константину одоление.

*Тропарь праздника:*
Спаси, Господи, люди твоя:

*На утрени, по а~-м стихословии седален, глас в~.*

*Подобен:*
Благоутробия сущи:

Распеншуся тебе, Владыко Христе, смерти держава и крепость разрушися, и мучительство попрано бысть все вражие: и оживлени быхом, древле умершии древом преступления, древом крестным: тем поем страсти твоя.

*Слава, и ныне, тойже.*

*По в~-м стихословии седален, глас д~. Подобен:*
Скоро предвари:

В тебе треблаженне и жизнодавче кресте, людие учреждающеся спразднуют, с невещественными лики, чини (с. 331) архиерейстии благоговейно воспевают: множества же монашествующих и постников покланяются, Христа же распеншагося вси прославляем.

*Слава, и ныне, тойже.*

*Канон праздника со ирмосом на и~: и святых на д~.*

*Канон праздника.*

*Глас и~. Песнь а~. Ирмос:*

Крест начертав моисей, впрямо жезлом чермное пресече, Исраилю пешеходящу, тоже обратно фараоновым колесницам ударив совокупи, вопреки написав непобедимое оружие: тем Христу поим, Богу нашему, яко прославися.

образ древле моисей пречистыя страсти в себе самом прообрази, священных среде стоя: крест же вообразив, простертыми победу дланьми воздвиже, державу погубив амалика всегубителя. тем Христу поим, Богу нашему, яко прославися.

Возложи моисей на столпе врачевство, тлетвориваго избавление, и ядовитаго угрызения, и древу, образом креста, по земли пресмыкающагося змия привяза, лукавный в сем обличив вред. тем Христу поим, Богу нашему, яко прославися.

Показа небо креста победу, благочестия держателю, и царю богомудру: врагов в немже злосердных низложися свирепство, лесть же превратися, и вера распростреся земным концем божественная. тем Христу поим, Богу нашему, яко прославися.

*Ин канон мучениц, егоже краегранесие:*

Софиина зелоявленная и светлая чада пою. *Феофаново.*

*Глас а~. Песнь а~. Ирмос:*

Твоя победительная десница, боголепно в крепости (с. 332) прославися: та бо, безсмертне, яко всемогущая, противныя сотре, Исраильтяном путь глубины новосоделавшая.

Премирныя твоея, Христе, и несказанныя премудрости осияние даруй мне, Владыко, благолепныя и благославныя твоея мученицы, яко да воспою софиина прозябения.

Нарицание твое яве жительством, богомудрая, украсися: всю бо проводила еси жизнь твою премудрости желанием, славная софие, мудрости осиявшися благодатию.

Твой всеблаженный плод, пребожественныя Троицы количеством украшаемь, страдальчески за ону подвизася, всемудрая софие, премудрости божественныя, тезоименитая.

Тело и душу добродетельми очистивше девы отроковицы, три тебе приведошася, мученически умному жениху Христу, вера с надеждею, и любовь славная.

*Богородичен:*

Весь зрак мой приим, иже во зраце божии прежде зримь, всего обнови, в твоем чреве боголепно вселився, пречистая. темже Богородицу вернии тя вси славим.

*Песнь г~. Ирмос:*

Жезл во образ тайны приемлется, прозябением бо предразсуждает священника, неплодящей же прежде церкви, ныне процвете древо креста, в державу и утверждение.

Яко испусти ударяемь воду краесекомый, непокоривым людем и жестосердым, богозванныя проявляше церкве таинство, еяже крест держава и утверждение.

Ребром пречистым, копием прободенным, вода с кровию истече, обновляющая завет, и омывательная греха: верных бо крест похвала, и царей держава и утверждение.

*Ин. Ирмос:*

Едине ведый человеческаго существа немощь, и милостивно в не воображся, препояши мя с высоты силою, еже (с. 333) вопити тебе, святый: одушевленный храме, неизреченныя славы твоея, человеколюбче.

Гласа послушавше Христова, зовуща к безсмертней и безстрастней жизни, последоваша венценосицы девы и мученицы, еже вопити тебе святый: храме одушевленный, пречистыя славы твоея, человеколюбче.

Крепость дарова Христос, стоящым пред судищем мученически вам яко обещася, и богодухновенныя мудрости исполни, и светлы показа победоносныя мученицы, девства сияющя благодатию.

Приступисте ум вражий девы великохвальный, и того гордыню низложисте, великомудренно подвигшеся, и прежде хвалящагося истребити море, теченьми кровей потописте.

Мудрости вышния Христовы богатно насытившеся, избранныя мудрости и благоумныя, дщери три посрамиша мучащих свирепства, и неистовство недержное, витийствующе божественная учения.

*Богородичен:*

Святых святаго Христа свято породила еси, святыни святое селение, во святых почивающаго емуже вопием: свят храм одушевленный неизреченныя славы твоея, человеколюбче.

*Кондак святых, глас а~. Подобен:*
Гроб твой, Cпасе:

Софии честныя священнейшыя ветви, вера, и надежда, и любовь, показавшеся, мудрость обуиша еллинскую благодатию: и пострадавше, и победоносицы явившеся, венцем нетленным от всех Владыки Христа увязошася.

*Седален, глас а~. Подобен:*
Лик ангельский:

Агницы словесныя агнца и пастыря, огню и лютым мукам предани бысте, и явистеся ангелом равночестни. тем вси священную вашу память празднуем в веселии сердца, девы богомудрыя. (с. 334)

*Слава, и ныне, праздника, подобен тойже:*

оружие креста во бранех показася некогда благочестивому царю константину, непобедимая победа на враги веры ради: сего трепещут противныя силы, сие бысть и верных спасение, и павлова хвала.

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Горькородныя преложи древом моисей источники в пустыни древле, крестом, ко благочестию языков проявляя преложение.

Глубине внедривый секущую, издаде иордан древу, крестом и крещением сечение лести знаменуя.

Священно ополчаются четверочастнии людие, предходяще образом свидетельства скинии, крестообразными чинми прославляемии.

Чудно простираемь, солнечныя лучи испущаше крест, и поведаша небеса славу Бога нашего.

*Ин. Ирмос:*

Гору, тя, благодатию божиею приосененную, прозорливыма аввакум усмотрив очима из тебе изыти Исраилеву, провозглашаше, святому, во спасение наше и обновление.

укрепльшеся божественною благодатию, добропобедныя, вера, любовь и надежда, мучителей прещения мужественно посрамиша, огнем всесожегаемы всемудрыя, и жениху Христу приводимы.

Возмогоша, креста всеоружием оградившеся, вера, любовь и надежда, мучений благомощно раны стерпети святыя, даже до кровей крепчайше ко греху противльшеся.

Свещы тричисленныя мудрости сияющыя, вера, любовь и надежда, Троицы просвещеньми яве блистающыяся, (с. 335) пресветло церкви просвещают, ко спасению нашему и защищению.

*Богородичен:*

Святых святая Богородице всепетая, ожидание языков, и спасение верных, из тебе возсия избавитель, и жизнодавец и Господь, во спасение нас поющих тя.

*Песнь е~. Ирмос:*

О треблаженное древо, на немже распяся Христос, царь и Господь. имже паде древом прельстивый, тобою прельстився, Богу пригвоздившуся плотию, подающему мир душам нашым.

Тебе приснопетое древо, на немже простреся Христос, едем хранящее обращающееся оружие, кресте, устыдеся: страшный же херувим уступи, на тебе пригвожденному Христу, подающему мир душам нашым.

Подземных силы противныя креста страшатся, начертаема знамения на воздусе, по немуже ходят небесных и земнородных роди, колена преклоняюще Христу, подающему мир душам нашым.

Зарями нетленными явлься божественный крест, омраченным языком, заблужденным в прелести, божественный свет облистав, усвояет на нем пригвожденному Христу, подающему мир душам нашым.

*Ин. Ирмос:*

Просветивый сиянием пришествия твоего, Христе, и осветивый крестом твоим мира концы, сердца просвети, светом твоего богоразумия православно поющих тя.

Терпением мудрований муки под\ъемляху: и мудрости сущия в Бозе глаголюще тайны, держащаго посрамиша три девы богоносныя, верою и естеством связуеми.

Радуется прамати, видящи побеждаема льстиваго, из едема древле изгнавшаго сию, женами богомудрыми, надеждою, верою и любовию, софии рожденьми. (с. 336)

Ядовитаго мучителева ласкания избегоша, и мучений язвы вольно претерпеша честныя отроковицы, твоею любовию уязвльшеся, Христе, и божественным твоим рачением.

*Богородичен:*

Веселятся небесныя силы видяше тя, радуются с ними человеков состояния: рождеством бо соединишася твоим, Дево Богородице, егоже достойно славим.

*Песнь з~. Ирмос:*

Воднаго зверя во утробе, длани иона крестовидно распростер, спасительную страсть проображаше яве. тем тридневен изшед, премирное воскресние прописаше, плотию пригвожденнаго Христа Бога, и тридневным воскреснием мир просвещшаго.

Старостию преклонився, и недугом отягчен исправися, иаков руце пременив, действие являя жизноноснаго креста: ибо ветхость законнаго сеновнаго писания, новописа на сем плотию пригвоздивыйся Бог, и душегубительный недуг лести отгна.

На юныя возложив длани, божественный Исраиль, крестовидно главы являше, яко старейшая слава, законослужителе людие. темже подмневся тако изпрельститися, не измени жизноноснаго образа: превзыдут бо людие Христовы божии новоутвержденнии, вопияху, крестом ограждаеми.

*Ин. Ирмос:*

Обыде нас последняя бездна, несть избавляяй, вменихомся яко овцы заколения, спаси люди твоя, Боже наш: ты бо крепость немощствующих и исправление.

Радующеся, во твои, Владыко, пречистыя длани возложиша надежды, отроковицы три Троицы количеством и числом почтенныя и похваляемыя.

Светящеся девства добротами, мученическими (с. 337) увязеньми украсившася, и венец сугуб свыше достойне прияша, от Христа жизнодавца и всещедраго.

Приведошася, Владыко, в храм твой всех царствующаго девственная сокровища честная, приобщитися царствию твоему: ты бо тех и свет еси и веселие.

*Богородичен:*

Радуются о тебе, Дево пречистая, рода нашего праотцы, едем восприемше тобою, егоже преступлением погубиша. ты бо чиста и прежде рождества и по рождестве еси.

*Кондак праздника, глас д~. Подобен:*

Вознесыйся на крест волею, тезоименитому твоему новому жительству, щедроты твоя даруй, Христе Боже. возвесели силою твоею верныя люди твоя, победы дая нам на сопостаты, пособие имущым твое оружие мира, непобедимую победу.

*Икос:*

Иже до третияго небесе восхищен бысть в рай, и глаголы слышав неизреченныя и божественныя, ихже не леть языки (человеческими) глаголати, что галатом пишет, яко рачителие писаний прочтосте и познасте: мне, глаголет, хвалитися да не будет, токмо во едином кресте господни, на немже страдав уби страсти. того убо и мы известно держим, крест Господень, хвалу вси: есть бо нам спасительное сие древо, оружие мира, непобедимая победа.

*Песнь з~. Ирмос:*

Безумное веление мучителя злочестиваго люди поколеба, дышущее прещение и злохуление богомерзское: обаче три отроки не устраши ярость зверская, ни огнь снедаяй, но противодышущу росоносному духу, со огнем суще пояху: препетый отцев и нас Боже, благословен еси. (с. 338)

*От*
древа вкусив первый в человецех, в тление вселися: отвержением бо жизни безчестнейшим осудився, всему роду телотленен некий, яко вред недуга преподаде: но обретше земнороднии воззвание крестным древом, зовем: препетый отцев и нас Боже, благословен еси.

Разруши повеление божие преслушание, и древо принесе смерть человеком, еже неблаговременно причастно бывшее: во утверждение же зело честнаго, оттуду жизни древо возбраняемо бе, еже разбойнику злоумершу отверзе, благоразумно зовущу: препетый отцев и нас Боже, благословен еси.

Жезла об\ъемлет край иосифова, будущая зря Исраиль, царствия державное, яко воз\ъимуществит преславный крест, проявляя: сей бо победоносная похвала, и свет верою зовущым: препетый отцев и нас Боже, благословен еси.

*Ин. Ирмос:*

Тебе умную, Богородице, пещь разсмотряем вернии, якоже бо отроки спасе три превозносимый, мир обнови, во чреве твоем всецел, хвальный отцев Бог и препрославлен.

Трисиянною единства благодатию, озаряеми яве девы, демонское разрушиша тмонеистовство, свет триипостасный богословяще и поюще: хвальный отцев Бог и препрославлен.

На небесех чертоги имуще свещеносныя душы, со ангелы весело ныне ликовствуете, славу присносущную зряще, и глаголюще: хвальный отцев Бог и препрославлен.

Терпеливо яко отроцы противление показавше, огнь попраша мужественно: тех бо равночисленнии разум (с. 339) равностатный богоносныя стяжаша, хвальнаго отцев присно Бога и препрославленнаго.

*Богородичен:*

Даеши, чистая, оставление прегрешений воспевающым тя верно, избавляющи напастей, и всякаго обстояния тя бо ныне стяжахом прибежище, богоневестная, яко хвальнаго отцев Бога руками носившая.

*Песнь и~. Ирмос:*

Благословите, отроцы, Троицы равночисленнии, содетеля отца Бога, пойте снизшедшее слово, и огнь в росу претворшее, и превозносите всем жизнь подавающаго, духа всесвятаго, во веки.

Воздвизаему древу окроплену кровию, воплощшагося слова Бога, пойте небесных силы: земных воззвание, празднующе людие, поклонитеся Христову кресту, имже миру востание во веки.

Земнороднии, дланьми, строителие благодати, крест, на немже стояше Христос Бог, возносите священнолепно и копие, божия слова тело прободшее: да видят языцы вси спасение божие, славяще его во веки.

Божественным судом пред\ъизбраннии веселитеся, Христианстии вернии хвалитеся победоносным оружием, приемше от Бога крест честный: в сем бо колена браней дерзости ищуще, разсыпаются во веки.

*Ин. Ирмос:*

В пещи отроцы Исраилевы, якоже в горниле добротою благочестия чистее злата блещахуся, глаголюще: благословите вся дела господня Господа, пойте и превозносите во вся веки.

Девы богосветлыя, вера, надежда, любовь, добротою благочестия чистее злата блещахуся, глаголюще: благословите вся дела господня Господа, пойте и превозносите во вся веки. (с. 340)

Сияющыя, и световидныя мучением проявленно бывшыя Девы, вернии воспоим глаголюще: благословите вся дела господня Господа, пойте и превозносите во вся веки.

Врачевств струю обильно, довольно, и богатно раки страстотерпиц источают присно, верою зовущым: благословите вся дела господня, Господа, пойте и превозносите во вся веки.

*Богородичен:*

Земля святая была еси, чистая, жизноносный клас рождшая, присносущныя жизни ходатая Христа, емуже вси зовем: благословите вся дела Господа, пойте и превозносите во вся веки.

*Песнь ф~. Ирмос:*

Таин еси, Богородице, рай, невозделанно возрастивший Христа имже крестное живоносное на земли насадися древо. тем ныне возносиму, покланяющеся ему, тя величаем.

Да возрадуются древа дубравная вся, освятившуся естеству их, от негоже изначала насадишася, Христу распростершуся на древе. тем ныне возносиму, покланяющеся ему, тя величаем.

Священный воста рог, и глава всем богомудрым крест: имже грешных мысленно стираются роги вси. тем ныне возносиму, покланяющеся ему, тя величаем.

*Ин. Ирмос:*

образ чистаго рождества твоего, огнепалимая купина показа неопальная. и ныне на нас напастей свирепеющую угасити молимся пещь: да тя, Богородице, непрестанно величаем.

Светом трисиянным исполняеми, и сияния божественнаго ныне насыщающеся, купноименныя добродетелей и тождеименныя, любве, надежди и веры, надеждею и любовию ны и верою утвердите.

Да вышняя крепость ныне укротит, (с. 341) обдержащую бурю ереси, о страстотерпицы непобедимии! и подаст верным единоумие, просите молим непрестанно добродевы.

Нощь жития всемудрыя прешедше, день постигосте невечерний, мученически веселящеся, и девственно хвалящеся благодатию, и божественнаго царствия нетленнаго сподобляеми.

*Богородичен:*

О како Дева роди присносущее слово и впостасное, сияния отчия впостаси, нашего благодетеля и Господа, из нея воплощшася, егоже достойно величаем.

*Светилен:*

Крест, хранитель всея вселенныя: крест, красота церкве: крест, верных утверждение: крест, ангелов слава, и демонов язва.

*Слава, и ныне, тойже:*

*На стиховне стихиры глас з~. Подобен:*
Тридневен:

Идеже стояша ноги Христовы, * месту покланяемся, * возвышающе треблаженный крест, * на немже источися * кровь владычня, * источившаго миру воскресние.

*Стих:*
Возносите Господа Бога нашего, и покланяйтеся подножию ногу его, яко свято есть.

умертвивше страсти плоти * и духа, богомудрии, * потщимся возвыситися от земных * в небесный покой, * креста воздвижением, * сраспеншеся владыце Христу.

*Стих:*
Бог же царь наш прежде века, содела спасение посреде земли.

Животекущий из божественных ребр * источник яве искипе спасовых, * напаяющь душы * верою покланяющихся * божественным его страстем, * и кресту, и воскреснию.

*Слава, и ныне, глас в~:*

Приидите вси языцы, благословенному древу (с. 342) поклонимся, имже бысть вечная правда: праотца бо адама прельстивый древом, крестом прельщается, и падает низвержен падением странным, мучительством одержавый царское здание: кровию божиею яд змиев отмывается, и клятва разрушися осуждения праведнаго, неправедным судом праведнику осуждену бывшу: древом бо подобаше древо исцелити, и страстию безстрастнаго, яже на древе разрешити страсти осужденнаго. но слава, Христе царю, еже о нас твоему мудрому смотрению, имже спасл еси всех, яко благ и человеколюбец.

*На литургии: Блаженна праздника, песнь д~, на з~.*

