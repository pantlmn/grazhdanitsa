<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 390)

*Месяца тогоже в к~-й день.*

*Святаго великомученика евстафиа, и иже с ним:*

*И святых мученик и исповедник, великаго князя михаила, и болярина его феодора: черниговских чудотворцев.*

Служба их писана по сей службе.

*На*
Господи, воззвах: *стихиры праздника г~: и святых г~.*

*Стихиры праздника, глас д~. Подобен:*
Дал еси знамение:

Днесь возсия световидно, * якоже солнце, * крест твой честный, Христе, * утверждаемь на краниеве месте преславнем, * и возносимь, Cпасе, на горе твоей пресвятей, * являя святейшее: * яко тем, всесильне, * наше естество вознесл еси на небеса, * яко человеколюбец.

Возвестиша днесь небеса, * непостижиме, человеком славу твою: * светло бо сияяй, * креста образ светом неприступным, * неистовный и жестокий богоубийц * нрав обличи. * тем твое человеколюбное строение славим, * Иисусе всесильне, * Cпасе душ наших.

Простертием рук своих, * моисей победи амалика, * образ назнаменуя креста прежде: * мы же, древу креста покланяющеся ныне, * попираем вражия козни и коварства, * Христа поборника имуще, * на том возвышеннаго плотию, * и змия умертвившаго, и человека спасшаго.

*Ины стихиры святых, глас и подобен тойже:*

Свыше звание твое, * не от человек, евстафие. * по сам тебе является * Христос человеколюбец, * и (с. 391) уловляет тя, блаженне, веры мрежами, * и крещением твоим очистив грехи твоя, * жития искушением, * терпение тебе простирает яко Владыка, * и показует победителя словущаго.

Радуяся, в юности * добродетелей обучение приял. еси, евстафие, * детей лишаемь, * и твоея сопружницы * пленение претерпев доблественно, * и пострадав работу безчестную. * но тя, приснопамятне, * еже в бранех мужество твое любезна сотвори, * и светла возврати.

Божественное яко кадило * благовоннейшее во огни, * и красно всесожжение, * жертва благоприятна, * принос же живущ и совершеннейш * ты принеслся еси Богу вседомовен плодоносимь. * тем тя ныне небесная обитель, евстафие, * с твоими восприят, досточудне, * и святых воинствы.

*Слава, святых, глас в~. Ефрема кариа:*

Вторый иов евстафий житием, страданьми и подвиги, во образ добродетелей себе нам подлагает, и столп терпения, превозшед истинно иова добродетелию, с сопружницею и чады, верный в житии, и неколеблен во искушениих, и во страдании победоносец. егоже приводим в молитве Христу, даровати душам нашым просвещение, и очищение прегрешений.

*И ныне, праздника, глас тойже:*

Рук пременение патриарха иакова на благословение чад, державное креста твоего пред\ъявляше знамение: егоже мы держаще тверда хранителя, демонския всемощно отгоним полки, и велиарову гордыню в нем низлагаем, враждебнейшаго амалика побеждаем всегубительную силу. того и ныне возносима благочестивомудренно вернии, во очищение грехов, твоей благости бо (с. 392) многомножайшем гласе вопиюще приносим: Господи помилуй. из Девы воплотивыйся, ущедри рук твоих, блаже, мудрое создание.

*На стиховне стихиры, глас в~. Подобен:*
Доме евфрафов:

Водою боготворною, * и кровию твоею, слове, * светло церковь украшается, * яко невеста, * креста славу поющи.

*Стих:*
Возносите Господа Бога нашего, и покланяйтеся подножию ногу его, яко свято есть.

Копие со крестом, * гвозди, и иная, * имиже живоносное * Христово пригвоздися тело, * возносяще, поклонимся.

*Стих:*
Бог же царь наш прежде века, содела спасение посреде земли.

Егда амалика * моисей побеждаше, * на высоту руце имея * крестоявленно, * образоваше Христову страсть пречистую.

*Слава, глас з~. Ефрема кариа:*

Адамант душею, како тя по достоинству восхвалим; естество бо превозшел еси, имений и чад, и сожительницы лишаем, блаженный он и приснопоминаемый глас иовлев возопил еси: Господи даде, Господь отя, яко Господу изволися, тако и бысть. но егоже возлюбил еси Бога, и егоже тепле вожделел еси, паки тебе любезнейшая дарова, сострадальцы тебе быти промысливый: с нимиже различных мук ради блаженный конец совершив, сия и смолитвенники твоя прием терпеливодушне, евстафие, моли, избавитися нам от беззаконий наших.

*И ныне, праздника, глас тойже:*

Кресте Христов, Христиан упование, заблуждших наставниче, обуреваемых пристанище, во бранех победа, вселенныя утверждение, недужных врачу, мертвых воскресние, помилуй нас. (с. 393)

*Тропарь мучеников, глас д~:*

Мученицы твои, Господи, во страданиих своих венцы прияша нетленныя от тебе Бога нашего: имуще бо крепость твою, мучителей низложиша, сокрушиша и демонов немощныя дерзости: тех молитвами спаси душы нашя.

*Слава, и ныне, праздника.*

*На утрени, по а~-м стихословии седален, глас д~.*

*Подобен:*
удивися иосиф:

Простер моисей руце в высоте небесней, прообразоваше крест, божественное оружие верных, на немже Христос грехи пригвозди. тем враг плакаше, стражда болезненно чувствы, глаголаше: древяное мя копие прободе посреде сердца моего, Христос вся от адских уз решит.

*Слава, и ныне, тойже.*

*По в~-м стихословии седален, глас и~.*

*Подобен:*
Воскресе из мертвых:

Посреде едема древо прозябе смерть, посреде же всея земли древо процвете жизнь: вкусивше бо перваго нетленни суще, тленни быхом: получивше же втораго, нетления насладихомся: крестом бо спасаеши, яко Бог, род человеческий.

*Слава, и ныне, тойже.*

*Канон праздника, со ирмосом на з~:*

*Глас и~. Песнь а~. Ирмос:*

Крест начертав моисей, впрямо жезлом чермное пресече, Исраилю пешеходящу, тоже обратно фараоновым колесницам ударив совокупи, вопреки написав непобедимое оружие: тем Христу поим Богу нашему, яко прославися.

образ древле моисей пречистыя страсти в себе самом прообрази, священных среде стоя: крест же вообразив, простертыми победу дланьми воздвиже, (с. 394) державу погубив амалика всегубителя. тем Христу поим, Богу нашему, яко прославися.

Возложи моисей на столпе врачевство, тлетвориваго избавление, и ядовитаго угрызения, и древу, образом креста, по земли пресмыкающагося змия привяза, лукавный в сем обличив вред: тем Христу поим Богу нашему, яко прославися.

Показа небо креста победу, благочестия держателю, и царю богомудру, врагов в немже злосердых низложися свирепство, лесть же превратися, и вера распростреся земным концем божественная. тем Христу поим Богу нашему, яко прославися.

*Ин канон святаго евстафиа, на з~. Егоже краегранесие:*

Благостояние тезоименитому похваление. *Феофаново.*

*Глас д~. Песнь а~. Ирмос:*

Моря чермную пучину, невлажными стопами, древний пешешествовав Исраиль, крестообразными моисеовыма рукама, амаликову силу в пустыни победил есть.

Словом страстей моих играние молитвами твоими покорив, мучениче Христов: благохвалити устрой, священное торжество твоих подвигов, всеблаженне.

Звание твое не от человек бысть всеизящнейше, но с небес, яко павла прежде Христос тя призва, явлейся яко елень, от ядовитых из\ъимая.

Мудрости горнейшия исполнен быв, мучениче, тлеемаго богатства, и сладости, небесное наслаждение, всеблагочестно проразсудил еси, вседомовно венчаемь.

*Богородичен:*

Обрет тя ч\стшу, всечистая, всея твари, всех зиждитель и Бог, воплотитися благоволи, из тебе плотию человека вообразити промысливый. (с. 394)

*Песнь г~. Ирмос:*

Жезл в образ тайны приемлется, прозябением бо предразсуждает священника: неплодящей же прежде церкви, ныне процвете древо креста, в державу и утверждение.

Яко испусти ударяемь воду краесекомый, непокоривым людем и жестосердым, богозванныя проявляше церкве таинство, еяже крест держава и утверждение.

Ребром пречистым, копием прободенным, вода с кровию истече, обновляющая завет и омывательная греха: верных бо крест похвала, держава и утверждение.

*Ин. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище, и утверждение.

Терпел еси напастей треволнения крепко, славне мучениче Христов евстафие, чад и жены лишаемь.

Спасшеся от Бога зверей расхищения чада твоя, мучениче Христов евстафие, звери мысленныя победиша.

Житие преходя яко реку, искушеньми, славне, твоея души сохранил еси боговидное непоколебимо.

*Богородичен:*

Чистоты чистое, и девства честное селение, приидите, вернии, воспоим радостными песнопеньми.

*Кондак праздника, глас д~. Подобен:*

Вознесыйся на крест волею, тезоименитому твоему новому жительству, щедроты твоя даруй, Христе Боже. возвесели силою твоею верныя люди твоя, победы дая нам на сопостаты, пособие имущым твое оружие мира, непобедимую победу.

*Икос:*

Иже до третияго небесе восхищен бысть в рай, и глаголы слышав неизреченныя и божественныя, ихже не (с. 396) леть языки (человеческими) глаголати, что галатом пишет, яко рачителие писаний прочтосте и познасте: мне, глаголет, хвалитися да не будет, токмо во едином кресте господни, на немже страдав уби страсти. того убо и мы известно держим, крест Господень, хвалу вси: есть бо нам спасительное сие древо, оружие мира, непобедимая победа.

*Седален евстафиа, глас и~. Подобен:*
Премудрости:

На животнем узрел еси образ креста, и на нем образ Иисусов: ниц же быв, удивился еси видению, и вседомовно пришел еси к божественному крещению, и обнищав якоже вторый иов явился еси. тем сопружницы и сынов лишився, вопиял еси: Господь даде, Господь и отя. воиноначальниче евстафие, моли Христа Бога, грехов оставление даровати, празднующым любовию святую память твою.

*Дважды.*

*Слава, и ныне, праздника, глас и подобен тойже:*

Крест спасов в земли сокровенный из\ъяше, честная, радости же наполняет мирская исполнения, и в храме божественнем провещевает возвысити в дусе, и скиптр носит в царская. темже елена сыну взываше: простри, владыко, и приими руками твоими державу твою, и победы, мудре, и языки научи в благодати, покланятися кресту и страстем Христовым.

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Горькородныя преложи древом моисей источники в пустыни древле, крестом, ко благочестию языков проявляя преложение.

Глубине внедривый секущую, издаде иордан древу, крестом и крещением сечение лести знаменуя. (с. 397)

Священно ополчаются четверочастнии людие, предходяще образом свидетельства скинии, крестообразными чинми прославляемии.

Чудно простираемь, солнечныя лучи испущаше крест, и поведаша небеса славу Бога нашего.

*Ин. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Божественною дланию сохраншися от мучительства вражия, пребысть яже целомудрия хранящи сожительница твоя, взывающи: слава силе твоей, Господи.

Напаствован и различно искушен быв, мучениче Христов евстафие, и к свидетельства текл еси тризнищу, вопия владыце твоему: слава силе твоей, Господи.

Направляемь повелением владычним, мученическими кровьми украшаемь явился еси, приснопамятне евстафие славне, со женою и чады твоими.

*Богородичен:*

Неискусобрачно родила еси, о Дево, и по рождестве явилася еси девствующи паки. тем немолчными гласы, радуйся, тебе владычце верою несомненною зовем.

*Песнь е~. Ирмос:*

О треблаженное древо, на немже распяся Христос, царь и Господь! имже паде, древом прельстивый, тобою прельстився, Богу пригвоздившуся плотию, подающему мир душам нашым.

Тебе приснопетое древо, на немже простреся Христос, едем хранящее, обращающееся оружие, кресте, устыдеся: страшный же херувим уступи, на тебе пригвожденному Христу, подающему мир душам нашым.

Подземных силы противныя креста страшатся, начертаема знамения на воздусе, по немуже ходят (с. 398) небесных и земнородных роди, колена преклоняюще Христу, подающему мир душам нашым.

Зарями нетленными явлься божественный крест, омраченным языком, заблужденным в прелести, божественный свет облистав, усвояет на нем пригвожденному Христу, подающему мир душам нашым.

*Ин. Ирмос:*

Ты, Господи мой, свет в мир пришел еси, свет святый обращаяй из мрачна неведения верою воспевающыя тя.

Ты якоже иов явился еси, евстафие: ты непорочен и благочестив, долготерпеливно житие обрелся еси преплавая.

Кто, блаженне, воспети твоя болезни возможет, евстафие, яже под\ъял еси, сопружницы, мучениче, и детей лишаемь.

*Богородичен:*

О Мати божия! души моея озлобление исцели, рождшая всеблагое слово, вся благостынствующее.

*Песнь з~. Ирмос:*

Воднаго зверя во утробе, длани иона крестовидно распростер, спасительную страсть проображаше яве. тем тридневен изшед, премирное воскресние прописаше, плотию пригвожденнаго Христа Бога, и тридневным воскреснием мир просвещшаго.

Старостию преклонився, и недугом отягчен исправися, иаков руце пременив, действие являя жизноноснаго креста: ибо ветхость законнаго сеновнаго писания, новописа на сем плотию пригвоздивыйся Бог, и душегубительный недуг лести отгна.

На юныя возложив длани, божественный Исраиль, крестовидно главы являше, яко старейшая слава, законослужителе людие. темже подмневся тако изпрельститися, не измени жизноноснаго образа: превзыдут бо (с. 399) людие Христовы божии новоутвержденнии, вопияху, крестом ограждаеми.

*Ин. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

Явльшагося ты Христа вожделел еси, славне, и совокупился еси тому любовию: яко явился еси, мучениче, украшен, багряницею твоих кровей удобряемь.

Потекл еси, последуя Христовым стопам божественным, и общник показался еси страстей того и царствия, всесовершенно, вседомовно, мучениче, венчаемь.

*Богородичен:*

Глаголы гавриила, Дево всенепорочная, ныне имуще вопием: радуйся, едина Мати благословенная: радуйся, двере, правды солнце имущая.

*Кондак, глас в~. Подобен:*
Вышних ищя:

Страсти Христовы яве подражав, и сего испив усердно чашу, общник, евстафие, и славы снаследник был еси, от самаго всех Бога, приемля с высоты божественное оставление.

*Икос:*

Песнь мне даруй, Боже мой, воспети и глаголати подвиги ныне страстотерпца твоего, Господи, яко да благочинно восхвалю добляго во страданиих евстафиа, победителя в бранех вражиих бывша всегда, великаго во благочестии, и лице мучеников возсиявшаго: с ними бо поет непрестанно тебе со ангелы всемудрый, приемля с высоты божественное оставление.

*Песнь з~. Ирмос:*

Безумное веление мучителя злочестиваго люди поколеба, дышущее прещение и злохуление богомерзское: обаче три отроки не устраши ярость зверская, ни огнь снедаяй, но (с. 400) противодышущу росоносному духу, со огнем суще пояху: препетый отцев и нас Боже, благословен еси.

*От*
древа вкусив первый в человецех, в тление вселися: отвержением бо жизни безчестнейшим осудився, всему роду телотленен некий, яко вред недуга преподаде. но обретше земнороднии воззвание крестным древом, зовем: препетый отцев и нас Боже, благословен еси.

Разруши повеление божие преслушание, и древо принесе смерть человеком, еже неблаговременно причастно бывшее: во утверждение же зело честнаго, оттуду жизни древо возбраняемо бе, еже разбойнику злоумершу отверзе, благоразумно зовущу: препетый отцев и нас Боже, благословен еси.

Жезла об\ъемлет край иосифова, будущая зря Исраиль, царствия державное, яко воз\ъимуществит преславный крест, проявляя: сей бо победоносная похвала, и свет верою зовущым: препетый отцев и нас Боже, благословен еси.

*Ин. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Яко в пещи, разженнаго вола меднаго внутрь заключени мученицы Христовы, благодарственно взывасте: благословен еси в храме славы твоея, Господи.

Законом любве яко соединени и естества, едино терпение мученицы благославнии, страждуще показасте, благословен еси, поюще, в храме славы твоея, Господи.

*Богородичен:*

Вышшая небесных божественных сил, едина от веков (с. 401) ты еси истинно: зиждителя бо сих родила еси несказанно, богородительнице всечистая владычце.

*Песнь и~. Ирмос:*

Благословите, отроцы, Троицы равночисленнии, содетеля отца Бога, пойте снизшедшее слово, и огнь в росу претворшее, и превозносите всем жизнь подавающаго, духа всесвятаго, во веки.

Воздвизаему древу окроплену кровию, воплощшагося слова Бога, пойте небесныя силы: земных воззвание, празднующе, людие, поклонитеся Христову кресту, имже миру восстание во веки.

Земнороднии, дланьми, строителие благодати, крест, на немже стояше Христос Бог, возносите священнолепно и копие, божия слова тело прободшее: да видят языцы вси спасение божие, славяще его во веки.

Божественным судом пред\ъизбраннии веселитеся, Христианстии вернии людие хвалитеся победоносным оружием, приемше от Бога крест честный: в сем бо колена браней дерзости ищуще, разсыпаются во веки.

*Ин. Ирмос:*

Руце распростер даниил, львов зияния в рове затче, огненную же силу угасиша, добродетелию препоясавшеся, благочестия рачители отроцы, взывающе: благословите вся дела господня, Господа.

Свидетелей нелживых лик совокуплен светло законами естества и словом веры, вси благочестно ныне похвалим, яко благочестия рачители, и верою воспоим: благословите, вся дела господня, Господа.

Красно соединистеся, честнии, разделившеся прежде промыслом вящшим, вашими кровьми обагривше порфиру уневещения, к небесному чертогу тепле тщащеся, и вопиюще: благословите, вся дела господня, Господа.

Плод чрева благочестно Богу принесл еси, блаженне (с. 402) евстафие, и сопружницу радующуюся: общники бо страдания от естества Христу поющыя приял еси: благословите, вся дела господня, Господа.

*Богородичен:*

Жезл из корене иессеева, Дево, была еси, цвет возрастивши всесильнаго Господа, нас благовонствующаго, и воню свою всем подающаго, вопиющым: благословите, вся дела господня, Господа.

*Песнь ф~. Ирмос:*

Снедию древа, роду прибывшая смерть, крестом упразднися днесь: ибо праматерняя всеродная клятва разрушися, прозябением чистыя Богоматере: юже вся силы небесныя величают.

Горести убийственныя, яже от древа, не оставив, Господи, крестом бо сию совершенно истребил еси: сего ради и древом услади иногда горесть вод мерры, прообразующе креста действо, еже вся силы небесныя величают.

Непрестанно гружаемыя мраком праотца, Господи, крестом возвысил еси днесь: яко бо лестию весьма неудержанно естество прежде сведено бысть, всеродне ны паки исправи свет креста твоего, егоже вернии величаем.

На образ покажеши миру покланяемый, Господи, креста, во всех яко преславный на небесех из\ъобразил еси, светом безмерным озарен: церкви всеоружие непобедимое. тем тя вся силы небесныя величают.

*Ин. Ирмос:*

Камень нерукосечный от несекомыя горы, тебе, Дево, краеугольный отсечеся, Христос, совокупивый разстоящаяся естества. тем, веселящеся, тя, Богородице, величаем.

Весь во свет Троицы с веселием прешел еси, ангельским воинством ныне срадуешися, мучениче евстафие: с нимиже непрестанно моли, всем спастися поющым тя. (с. 403)

На земли твоя подвиги, и обстояния различная, сущее на небесех веселие с праведными ныне прият: егоже насладитися, славне, тебе поющым сподоби.

Всего мене тебе приношу, мучениче евстафие, усердно, да тобою обогащуся предстателем ко владыце, заступати могущым от всякаго обстояния, и спасения божественнаго ходатаем.

*Богородичен:*

Тя неискусомужно рождшую жизнодавца и Cпаса, вси молим прилежно, Богородицу тя исповедающе, избавитися всякия скорби твоими молитвами, Мати Дево.

*Светилен святаго. Подобен:*
Духом во святилищи:

Безсмертныя славы, и жизни безконечныя получил еси, оставив мирския сласти, евстафие блаженне, с детьми богомудрыми, и женою всеблаженною. сего ради любовию всесвященную и божественную празднуем память твою.

*Дважды.*

*Слава, и ныне, праздника:*

Мы о тебе надеющеся, Богородице, сугубыя враги побеждаем всесовершенне, крест имуще сына твоего, оружие наше и победу, щит, мечь и копие, и стрелу на велиара.

*На хвалитех стихиры на д~, глас д~. Самогласны.*

*Андреа пирскаго:*

Кто не ублажит твоего преблаженнаго нрава, евстафие; яко доблественне под\ъял еси началозлобнаго врага прилоги: сопружницы бо и чад лишение не тяжкотерпел еси, но вопиял еси благодарственный глас иовлев: наг изыдох из чрева матере моея, наг и отиду к единому содетелю, и спасу душ наших.

*Дважды.*
(с. 404)

*Глас з~:*

Нетленнаго рождества мариина, сый мучениче, обителище, непрестанно пребывая во свете невещественне, и нам благомилостивну твориши Троицу несозданную.

*Глас и~:*

В неходный облак вшед, и правды солнцу присвоився, от высоты разумно явившуся, чрез животное образу божественно прикоснувся, вдохновен образ был еси, всеблаженне евстафие. тем от духа и воды просветився, действом и мученическою омывся кровию, небесным сподобился еси сликовствовати ангельским собором, в нихже и нас присвой спасу Христу и Богу нашему.

*Слава, глас тойже. Германово:*

Воинствоначалие нижняго царства отложив, и на животнем явившемуся тебе, во образе Cпаса нашего, ныне сликовствуеши горним с женою твоею и чады, всеблаженне евстафие. тем молим тя, Господу молися о душах наших.

*И ныне, праздника, глас тойже:*

Егоже древле моисей прообразовав собою, амалика низложив победи: и Давид песнопевец, подножию твоему, вопия, кланятися повелеваше: честному кресту твоему, Христе Боже, днесь грешнии кланяемся, устнами недостойными, тя изволившаго пригвоздитися на нем, воспевающе молимся: Господи, с разбойником царствия твоего сподоби нас.

*На стиховне стихиры, глас в~. Подобен:*
Доме евфрафов:

Днесь крест Христов * возвышается, * живоносное древо, * на немже плотию пригвоздися, * вся призывая.

*Стих:*
Возносите Господа Бога нашего, и покланяйтеся подножию ногу его, яко свято есть. (с. 405)

Радуйся, верных * хранение божественное, * необоримая стено, * кресте Господень, * имже от земли вознесохомся.

*Стих:*
Бог же царь наш прежде века, содела спасение посреде земли.

Приидите весело, * целуем вси * живоносное древо, * на немже распростреся, * Христос избавление.

*Слава, глас и~:*

Якоже павел звание не от человек прием, мучениче евстафие, и возрастая в Бозе надеждою креста, мучителей злочестивое, и мук жестокое мужески посрамил еси. тем и до крове противостал еси ко греху, к невидимым врагом противоборствовав: и молишися непрестанно царю и Богу, даровати вселенней мир, и душам нашым велию милость.

*И ныне, праздника, глас тойже:*

Глас пророка твоего моисеа, Боже, исполнися глаголяй: узрите живот ваш висящь пред очесы вашими. днесь крест воздвизается, и мир от лести свобождается. днесь Христово воскресние обновляется, и концы земли радуются, в кимвалех Давидски песнь тебе приносяще и глаголюще: соделал еси спасение посреде земли, Боже, крест и воскресние, ихже ради нас спасл еси, блаже и человеколюбче: всесильне Господи, слава тебе.

*На литургии: Блаженна, праздника, песнь и~, на д~: и святаго песнь з~, на д~. Прокимен, глас д~:*
Святым, иже суть на земли его, удиви Господь вся хотения своя в них. *Стих:*
Предзрех Господа предо мною выну, яко одесную мене есть, да не подвижуся. *Апостол к ефесеем, зачало сл~г. Аллилуиа, глас д~:*
Воззваша праведнии: *Евангелие луки, зачало р~з. Причастен:*
Радуйтеся, праведнии, о Господе: (с. 406)

*Служба благовернаго великаго князя михаила черниговскаго, и болярина его феодора.*

*Вечер,*
Блажен муж: *На*
Господи, воззвах: *стихиры праздника г~: лист рл~и*
[с. 273]. *И святых стихиры, глас д~. Подобен:*
Званный свыше:

Ярости царя богомерзскаго * и Христоненавистнаго, никакоже убоявся, премудре михаиле, * не ослабел еси щадения ради живота, * ни желанием царства, * егоже самовольне оставил еси: * но Христа единаго Бога исповедал еси, * тому единому от души покланяюся, рекл еси, * и сладце умру за умершаго мене ради. * егоже моли, страстотерпче михаиле, * со страдавшим с тобою феодором болярином, * спасти вас почитающыя.

Пощади юность твою, мучитель рече, * и поклонися мною желаемому богу, солнцу же и огню, * да со мною царствуеши. * ты же мучениче, рекл еси: да не будет мне, о пребеззаконниче! Христа отврещися, * и ложным богом твоим поклонитися. * что бо мне тобою претимая мука, * или настоящее житие, * противу будущаго царствия; * егоже получити моли, премудре михаиле, * с доблим феодором болярином, * любовию вас непрестанно почитающым.

Царь богомерзский, и весьма отчужденный Бога, * покушашеся лестию, михаиле, * вас отвратити от веры сущия во Христа, * и ласканьми своими увещати тщашеся. * глаголаше бо: * аще поклонитеся со мною превожделенному моему богу, * славы мира сего со мною (с. 407) насладитеся: * но надежди погрешив, * и в делех рук своих увязе грешник. * молитвами, Христе, твоих угодник, * таковаго безчеловечия избави душы нашя, * яко един милосерд и человеколюбец.

*Ины стихиры, глас в~. Подобен:*
Терпяще мучения:

Претерпесте мучения болезни, пролиясте кровь яко воду: тем во страстех своих мног плод принесосте, о пречудне михаиле, и премудре феодоре! Христовы заповеди соблюдающе, и теми утверждающеся ученьми наставника своего, змия злоначальнаго попрасте, и победными венцы увязостеся, от Христа Бога и Cпаса душ наших.

Солнца светлаго михаила похвалим, и луну светлосолнечную феодора почтим, светильника пресветлая сияющя зарями, оба крепкодушна, законную веру правящя, яко доброхрабра пострадаста, первым мучеником подобящеся, глаголаху: не поклонимся твари паче творца, но мало претерпевше, венцы светлыя приимем от Христа Бога и Cпаса душ наших.

Коегождо смотряюще, михаиле, устрашающихся мук, и идущих сквозе огнь, и покланяющихся солнцу, к себе глаголасте: лучше нам есть, феодоре, не ити сквозе огнь, ни поклонитися демоном, славы ради тленныя, да вечнаго живота причастницы будем, с пострадавшими Христа ради, и с ними насладимся вечных благ, от Христа Бога и Cпаса душ наших.

*Слава, глас з~:*

Аще и тмами благ земных обещаваешися дати ми, и царствие тленное, еже и сам помале и не хотя оставиши, страдальче, рекл еси, никакоже Христа отметаюся, но единаго того творца небесе и земли исповедую, и несомненно верую. егоже моли (с. 408) страдальцев похвало, михаиле, с доблим феодором болярином, спастися душам, любовию вас почитающих.

*И ныне, глас тойже:*

Днесь древо явися, днесь род еврейский погибе, днесь верными цари вера является, и адам древа ради испаде, и паки древом демони вострепеташа: всесильне Господи, слава тебе.

Вход. Прокимен дне. Чтения г~.

Пророчества исаиина чтение.

[Глава м~г] Тако глаголет Господь: вси языцы собрашася вкупе, и соберутся князи от них: кто возвестит сия в них; или яже от начала, кто слышана сотворит вам; да приведут свидетели своя, и оправдятся, и да услышат, и да рекут истину. Будите ми свидетели, и аз свидетель, глаголет Господь Бог, и отрок, егоже избрах. Да познаете, и веруете ми, и разумеете, яко аз есмь, прежде мене не бысть ин бог, и по мне не будет. Аз есмь Бог, и несть разве мене спасаяй. Аз возвестих, и спасох: уничижих, и не бе в вас чуждий. Вы мне свидетели, и аз Господь Бог. И еще от начала аз есмь: и несть от рук моих избавляяй: сотворю, и кто отвратит то; Сице глаголет Господь Бог, избавляяй вас святый Исраилев.

*Премудрости соломони чтение.*

[Глава г~] Праведных душы в руце божией, и не прикоснется их мука. Непщевани быша во очесех безумных умрети, и вменися озлобление исход их: и еже от нас шествие сокрушение, они же суть в мире. Ибо пред лицем человеческим аще и муку приимут, упование их безсмертия исполнено. И вмале наказани бывше, великими благодетельствовани будут: яко Бог (с. 409) искуси я, и обрете их достойны себе. яко злато в горниле искуси их, и яко всеплодие жертвенное прият я. И во время посещения их возсияют, и яко искры по стеблию потекут: судят языком, и обладают людьми, и воцарится Господь в них во веки. Надеющиися нань разумеют истину, и вернии в любви пребудут ему. Яко благодать и милость в преподобных его, и посещение во избранных его.

*Премудрости соломони чтение.*

[Глава д~] Праведник, аще постигнет скончатися, в покои будет. Старость бо честна не многолетна, ниже в числе лет исчитается: седина же есть мудрость человеком, и возраст старости, житие нескверное. Благоугоден Богови быв, возлюблен бысть, и живый посреде грешник преставлен бысть. Восхищен бысть, да не злоба изменит разума его, или лесть прельстит душу его. Рачение бо злобы помрачает добрая, и парение похоти пременяет ум незлобив. Скончався вмале, исполни лета долга: угодна бо бе Господеви душа его: сего ради потщася от среды лукавствия: людие же видевше, и не разумевше, ниже положше в помышлении таковое: яко благодать и милость в преподобных его, и посещение во избранных его.

*На стиховне стихиры, глас в~. Подобен:*
Киими похвальными:

Киими мудрыми словесы ублажим Христова страдальца, непобедима крепостию, михаила твердаго душею, страны нашея украшение, и всея земли просвещение, и феодора советника благаго по благочестию; имже достойную славу дарова Христос Бог наш, имеяй велию милость. (с. 410)

*Стих:*
Воззваша праведнии, и Господь услыша их.

Киими смиреннии устнами, восхвалим целомудренныя великомученики, михаила с феодором, оставльшыя земная, и последовавшыя Христу; ов убо мучения страданием. ов же кровию землю освящают, и не престают, моляще Христа даровати нам велию милость.

*Стих:*
Многи скорби праведным, и о всех их избавит я Господь.

Киими земнии устнами возвеличим многопетаго михаила крепкаго, и феодора доблественнаго, положших душы заповеди ради божественныя; ов же смерти подобяся владычней, ов же ревностию разгараяся, ихже венча Христос Бог наш, имеяй велию милость.

*Слава, глас и~:*

Добротою подвиг своих украсившеся, и от кровей своих одеяние носяще святии: темже яко пресветлая светила, в мире явльшеся духа благодатию, просвещающе отечество ваше, благочестивыя и княжеския отрасли, страстотерпче и исповедниче Христов михаиле, купно с феодором, пред лицем господним с мученики всегда предстояще, молите спастися душам нашым, любовию благочестно совершающих память вашу.

*И ныне, праздника, глас тойже:*

Глас пророка твоего моисеа, Боже, исполнися глаголяй: узрите живот ваш, висящь пред очесы вашими. днесь крест воздвизается, и мир от лести свобождается. днесь Христово воскресние обновляется, и концы земли радуются, в кимвалех Давидски песнь тебе приносяще и глаголюще: соделал еси спасение посреде земли, Боже, крест и воскресние, ихже ради нас спасл еси, блаже и человеколюбче. всесильне Господи, слава тебе. (с. 411)

*Тропарь, глас д~:*

Жизнь вашу мученически совершивше, исповедания венцы украсившеся, к небесным востекосте, михаиле премудре, с доблим феодором, молите Христа Бога, сохранити отечество ваше, град же и люди, по велицей его милости.

*Слава, и ныне, праздника:*
Спаси, Господи, люди твоя:

*На утрени, тропарь праздника, дважды. Слава, святых.*

*И ныне, праздника.*

*По а~-м стихословии седален праздника, глас з~:*

Церковь вопиет ти, Христе Боже, в певке, и кедре, и кипарисе, покланяющися тебе: победы нам Богородицею даруяй, помилуй нас.

*Слава, и ныне, тойже.*

*По в~-м стихословии седален, глас д~:*

Крест твой, Господи, яко свет сияя, темная ополчения отгоняет, и верныя просвещает поющыя: крест есть миру похвала.

*Слава, и ныне, тойже.*

*По полиелеи седален, глас д~:*

Иже ангелов равночестны венцы от Христа приясте, за негоже пострадасте, михаиле богомудре и феодоре предивне, мир миру испросите, и душам нашым велию милость.

*Слава, и ныне, праздника.*

*Степенна, а~-й антифон д~-го гласа. Прокимен:*
Воззваша праведнии, и Господь услыша их. *Стих:*
Многи скорби праведным: *Евангелие матфеа, зачало л~з.*

*По н~-м псалме стихира, глас и~:*

Власть земную, и царство дольнее оставив, потщался еси приити к царю вседержителю Христу Богу, (с. 412) всехвальне михаиле с феодором мудрым, пострадавшим с тобою, и покоя доидосте небеснаго, и ныне почиваете у праотца авраама. тем о нас молитеся ко царю владыце нашему, яко да милостив будет нам в день страшнаго его пришествия, вашу творящым пресветлую память.

*Канон праздника на з~: и святых два на и~. Творение негли иеромонаха святыя горы, пахомиа, кроме Богородичнов.*

*Глас д~. Песнь а~. Ирмос:*

Моря чермную пучину невлажными стопами древний пешешествовав Исраиль, крестообразными моисеовыма рукама амаликову силу в пустыни победил есть.

Твоими молитвами, страстотерпче михаиле, благодать мне и просвещение с небесе даруй, яко да возмогу похвалити доблести и страдания твоя.

Божественным желанием разжигаемь, михаиле святе, с феодором болярином, паки к вашему отечеству возвращаетеся, идеже мучения венцы от десницы вышняго приясте, изрядно поминайте вас почитающих.

Царствия вечнующаго, и никакоже мимотекущаго воспоминая наслаждение, святе, царство земное преобидев, и вместо скиптра крест взял еси, и самозван к подвигом устремился еси, купно со страдавшим с тобою феодором болярином.

*Богородичен:*

Святых святейшая была еси, Дева чистая, святых святаго на руку Христа носивши, божественною силою тварь содержащаго.

*Ин канон святых.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим. (с. 413)

Посли мне, Господи, оставление многих моих согрешений, и слово мне даруй, да с радостию возмогу похвалити тя, прославльшаго святыя твоя мученики.

Песнь возслем благочестивии, целомудренным смыслом, михаила славнаго, и феодора благочестиваго, купно оба славяще.

Благородства дар от Бога прием, благочестие душевное возлюбив, паче же и целомудрие, и добродетельми удобряяся, михаиле.

*Богородичен:*

Прокляся смерть тобою, и адово жало притупися, Мати чистая: ты бо безсмертнаго Владыку плотию миру родила еси.

*Катавасиа праздника:*
Крест начертав:

*Песнь г~. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище, и утверждение.

Яряся зверь нечестивый, убити вас повелевает, сего скверным повелением повинутися не хотящих, и твари паче творца не послужисте: но Христу вопиясте: свят еси Господи.

Любовию твоего Владыки снедаемь быв, михаиле, купно с феодором болярином, ничтоже земнаго вменисте, и того желанием, мучения чашу исписте усердно, Христу вопиюще: свят еси Господи.

Самозван от дальных стран отечество твое пришед посетити, и злоименитаго царя богоборную прелесть обличити, от негоже пострадав, жертва Богу принеслся еси.

*Богородичен:*

Возставила еси, чистая, паки падший мой образ, рождшая виновнаго паче естественнаго воскресния. (с. 414)

*Ин. Ирмос:*

Ты еси утверждение притекающих к тебе Господи, ты еси свет омраченных, и поет тя дух мой.

Всю мысль вашу ко Христу мудрии возложисте, и яко братнею совокупльшеся любовию, благочестно скончасте течение.

Многолетни убо телом, душами же совершени святии, яко благочестивии оба, Бога возлюбили есте, и идолом не поклонистеся.

Славу возненавидесте мимотекущую и тленную, и добродетельни явистеся сосуди, славнии, в житии вашем.

*Богородичен:*

Тя вси имамы прибежище, и стену нашу Христиане, и тя славим немолчно, Мати безневестная.

*Кондак, и икос праздника.*

*Таже седален святых, глас а~. Подобен:*
Камени запечатану:

Камение твердо явистеся, и непреборими бысте, мучителей прещением, михаиле славне, и феодоре премудре. сего ради российстии собори вопиют радостно: слава укрепльшему вы: слава венчавшему вы: слава просвещшему вами весь мир.

*Дважды.*

*Слава, и ныне, праздника, глас и~. Подобен:*
Повеленное тайно:

Проображаше таинственно древле иисус навин креста образ, егда руце простре крестовидно, Cпасе мой, и ста солнце, дондеже враги низложи противостоящыя тебе Богу: ныне бо зайде на кресте тя зря, и державу смертную разрушив, весь мир совоздвигл еси.

*Песнь д~. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Богомерзскаго и злочестиваго царя неправедна и (с. 415) лукавнейша паче всея земли, безбожную веру укористе: и лютаго демона обличивше прелесть, яко агнцы за Христа заклани бысте, и яко солнце по кончине просияли есте.

усты светлыми витийствуя, исповедал еси благочестно единаго Бога, михаиле, с пострадавшим с тобою феодором: и сего ради злочестивый царь не терпя, повелевает убити вас на самей кончине Христа исповедающыя.

О ярости царя злочестиваго, и неправеднаго убиения! о терпения непобедимых страдалец! иже по вере добре подвигшеся, Христу вопияху: слава силе твоей Господи.

*Богородичен:*

Неискусобрачно родила еси, о Дево! и по рождестве явилася еси девствующи паки: тем немолчными гласы, радуйся, тебе, владычце, верою несомненною вопием.

*Ин. Ирмос:*

услышах, Господи, смотрения твоего таинство, разумех дела твоя, и прославих твое божество.

В немрачнем зерцале, божественных умов силою божиею укрепившеся, яко солнце просветистеся, михаиле с феодором.

Мрачным не принесосте жертвы демоном, мученицы непобедимии: светодавца же Бога возлюбисте, по благочестии изволивше смерть.

Исцелите прехвальнии души моея болезни, Христу Богу молящеся, и утишите молитвами вашими души моея мятеж.

*Богородичен:*

Бога, егоже родила еси, пречистая Марие, тому помолися, еже рабом твоим подати прегрешений оставление.

*Песнь е~. Ирмос:*

Ты Господи мой, свет в мир пришел еси, свет святый, обращаяй из мрачна неведения, верою воспевающыя тя. (с. 416)

Дивлюся, о царю, твоему безумию, и суетному глаголу, исповедниче михаиле, рекл еси, и с благородным феодором: твари паче творца никакоже да будет нам покланятися, она бо человека ради сотворена есть.

Злочестивый он законопреступный доман, иже первее веры Христианския отвергся, не терпя твоего исповедания, зле огорчися, ножем отрезует главу твою честную, исповедниче Христов михаиле.

Аще честная святая телеса ваша и небрегома пребыша от кровоядец онех, повержена псом на снедение: но Бог соблюдаше оная, и столпом огненным осияваше, пресветлыми зарями.

*Богородичен:*

Бог в тя, Богомати, вселися, человека назидая во тлю падшаго прелестию змия.

*Ин. Ирмос:*

утренююще, вопием ти, Господи, спаси ны: ты бо еси Бог наш, разве тебе иного не вемы.

Паче живота за Христа пострадати изволисте, мучениче михаиле, с блаженным феодором, и с ним царствуете присно.

Помышляше мучитель увещати вас, прельстити хотя тленною славою: но божиею силою укрепившеся, посрамисте его.

Даруйте просвещение и мир, прехвальнии, миру, и разрешите молитвами вашими грехопадения наша.

*Богородичен:*

Деву по рождестве поем тя, Богородице: ты бо божие слово плотию миру родила еси.

*Песнь з~. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию. (с. 417)

Недоволен злочестивый быв мучитель, о убиении благочестиваго михаила, покушашеся и страдальца феодора лестию увещати: аще бо, рече, богом моим поклонишися, со мною во славе будеши, и имению господина твоего наследник будеши.

Мне да не будет, о царю пребеззаконне! Христа отврещися, и ложным твоим богом поклонитися. мне бо еже жити Христос, и еже умрети за него, приобретение.

*От*
юности житие твое чисто явися, пресвятаго духа дарованием, феодоре: посреде бо злочестивых мучителей, твоему господину поборник был еси, и с ним на небесех присно веселишися.

*Богородичен:*

Излияв первее яд во ушы евины змий вселукавый: ты же сего едина оттрясла еси, Богомати, истребителя сему рождши.

*Ин. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Тма нарекошася сынове агарины, моления к Богу вам приносящым, ножем главы вашя отрезаша, ходатаи венцем вашым, михаиле, божественным, бывше.

Победили есте мучителеву гордыню, преблаженнии: того ради псом на снедь пометаема быша телеса ваша: но сохранена быша божиею благодатию невредна.

Единогласно сошедшеся воспоим память благочестиваго князя в россии возсиявшаго, радуйся, глаголюще, обрадованный от Господа, егоже непрестанно моли, от тли избавити жизнь нашу.

*Богородичен:*

уясняют пророчестии гласи божию родительницу, (с. 418) поем же тя и мы и молим, видяще сбытие честных прорицаний: Бога бо истинно, и чистоты вместилище была еси.

*Кондак, глас и~. Подобен:*
Взбранной воеводе:

Царство земное в ничтоже вменив, славу яко преходящую оставил еси, самозван пришед к подвигом, Троицу проповедал еси пред нечестивым мучителем, страстотерпче михаиле, с доблим феодором, царю сил предстояще, молите без вреда сохранити отечество ваше, град же и люди, да вас непрестанно почитаем.

*Икос:*

Кто подвиги вашя и болезни возможет извещати, страстотерпцы, яже мужески претерпесте за веру господню; и дарований, ихже сподобистеся, не довлеют уста человеческая исповедати. премудростию бо украшени и мужеством, богатство и славу привременную возненавидесте михаиле славный, и с пострадавшим с тобою дивным феодором, с ним не разлучистеся на земли и на небеси. тем молите без вреда сохранити отечество ваше, град же и люди, да вас непрестанно почитаем.

*Песнь з~. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Ни любви сопружницы, ни чад разлучению внимал еси: но сия вся в руки предав божия, яко творца и промысленника всех, вопиял еси: благословен Бог отцев наших.

Поревновав мужеству прежде бывших мучеников, тех блаженство и славу получил еси, достохвальне (с. 419) михаиле, купно с феодором, вопиюще: благословен Бог отцев наших.

*Богородичен:*

Вышняго освященное божественное селение радуйся, тобою бо дадеся радость, Богородице, зовущым: благословена ты в женах еси, всенепорочная владычце.

*Ин. Ирмос:*

*От*
иудеи дошедше отроцы, в вавилоне иногда, верою троическою пламень пещный попраша, поюще: отцев Боже, благословен еси.

Приидите российстии собори, богоизбранное стадо днесь воспоим песньми, похваляюще мученики Христовы, михаила с феодором, благочестно поюще: отцев наших Боже, благословен еси.

Оставил еси земное царство, и любве жены отвратился еси, и детей ласкания, мучениче михаиле, взирая на высоту к творцу твоему, вопиял еси: отцев наших Боже, благословен еси.

Воинством духовным препоясавшеся, михаиле всечестне, и феодоре прехвальне, земное богатство оставльше, на небесех победныя венцы от Христа приясте, зовуще: отцев наших Боже, благословен еси.

*Богородичен:*

Чертог тя, пречистая, слова воплощения и престол и ложницу, правомудрствующе именуем, и веселящеся поим: отцев и нас Боже, благословен еси.

*Песнь и~. Ирмос:*

Руце распростер даниил, львов зияния в рове затче, огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа. (с. 420)

Взирая на воздаяния, сущая на небесех, всечестне, яже любящым Христос пред\ъуготова, и вопиющым ему от души: благословите, вся дела господня, Господа.

Божественная мученик страдания воистинну превзыдоша похваления паче слова и помышления, яко тленным телом безплотныя враги победиша, вопиюще: благословите, вся дела господня, Господа.

Непоколебимь в подвизех пребыл еси, паче же нечестивых сердца поколебал еси, видевших тя непреклонна, святе михаиле, купно с феодором, вопиюща: благословите, вся дела господня, Господа.

*Богородичен:*

Таинство странно, истинно, под солнцем едина показала еси: Бога бо родила еси, чистая, невидимаго и безначальнаго, невместимаго, всем непостижимаго, емуже вопием: благословите, вся дела господня, Господа.

*Ин. Ирмос:*

Седмерицею пещь халдейский мучитель богочестивым неистовно, разжже, силою же лучшею спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Не насытишася крове вашея погании, но и главы вашя ножем отрезаша, не устыдевшеся, михаиле, благородия, и воспитанных во благочестии: но благодать божия храняше вас чрез ангела. тем с феодором ликуеши вопия: дети, благословите, священницы, воспойте, людие, превозносите его во веки.

Прославляя святыя своя мученики Господь, столп огнен яви над телесы их, яве сияющь нощию. того видевшии к друг другу глаголаху: что сие преславное видение; и проповедаша всем Христа, сохраншаго своя (с. 421) угодники, вопиюще: дети, благословите, священницы, воспойте, людие, превозносите его во веки.

Прославляем тя, отче, и сыне, и святый душе, со ангелы зовуще трисвятыми гласы, трисолнечное божество: приими за ны молящую тя святую двоицу, михаила с феодором, поющую тебе непрестанно: дети, благословите, священницы, воспойте, людие, превозносите его во веки.

*Богородичен:*

Света сосуд явившися, чистая, просвети мя, и в повелении света ходити ми поспеши, чистая, от чрева твоего возсиявша, просветивша верных сердца поющих: дети, благословите, священницы, воспойте, людие, превозносите его во веки.

*Песнь ф~. Ирмос:*

Камень нерукосечный от несекомыя горы тебе, Дево, краеугольный отсечеся, Христос, совокупивый разстоящаяся естества. тем веселящеся, тя, Богородице, величаем.

Приидите чистым сердцем, и трезвою совестию, великомученика михаила, с советником крепким феодором, паче злата светящася зряще величаем.

Светлая ваша, пребогатии, победная храборствия на враги, видев всевидящее око подвиги ваша, венцы одоления венчает Спас душ наших.

Воинства ангелов удивишася, мучеников же лики, и праведных собори согласно похвалиша Христа, таковое терпение вам даровавшаго.

Непобедимая честная мученик двоица, на небесех живущи, певцы своя поминай, совершающих во хвалении священная ваша страдания, вас непрестанно величающих.

*Богородичен:*

Земля избавися от клятвы древния рождеством твоим, темже тя, богородительнице, величаем. (с. 422)

*Ин. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Положени бысте на земли яко мертви, но в небесная преселистеся. тем дерзновения исполнишася, славнии, врагу поганому восхотевшу поругатися телесем вашым: но страхом господним отгнасте, блаженнии.

Торжество убо михаила паче солнца просветися во всех странах, и феодора предобляго, церквей украшение страдания ваша, мучеников слава, и архиереев похвала, и Христиан утверждение.

Шуяго мя стояния избави на суде, о Троице святая! и облегчи ми страстей волнения, и к пристанищу непотоплена приведи мя, молитвами святых мученик: да тя непрестанно величаем.

*Богородичен:*

О чудесе пребольша ума! чудо велие истинно и преславно: како вместися во утробу твою Бог, никакоже вместимый; егоже о хвалящих тя умоли, Дево, от бед избавляющи, и от беззаконных враг всегда.

*Светилен:*

Да прославим вси Бога, прославльшаго святыя своя великомученики, михаила купно с феодором: тии бо пострадаша за Христа, и венцы от него прияша, и ныне в вышних предстояще, о мире молятся.

*Дважды.*

*Слава, и ныне, праздника.*

*На хвалитех стихиры на д~, глас д~. Подобен:*
Дал еси знамение:

Дал еси знамение * церкви твоей, Христе, великомученик, * михаила купно и добляго феодора, * тя возлюбивших * всеми владущаго, * чистым сердцем и душею (с. 423) совершенною, * обоих поборников веры, * и источник чудес, * сокрушивших демонская ополчения.

*От*
корене израсл еси честнаго, * михаиле благородне, * истину возлюбив, * и нетленный Христов изволил еси живот, * и царство нерушимо, * с феодором дивным законно пострадавше, * и венцы от него победы приясте, * мученицы святии, * и молитвенницы о душах наших.

Заповеди учителя вашего соблюдше, * неповелевшаго вам демоном поклонитися, * Христов исполнисте закон, * и того повеления: * земную славу в ничтоже вменисте, * небрегше повеления царева, * твари повелевающаго поклонитися. * михаиле, похвало российская, с феодором славным, * молитеся о душах наших.

*Слава, глас и~:*

Да веселится радостию все человечество днесь, и да ликуют новоизбраннии людие, похваляюще страстотерпца великаго князя михаила, купно с болярином его, доблим феодором, к нимже сице глаголюще: радуйтеся, яко Христа исповедавше, диавола же обличисте. радуйтеся, яко мучителя безбожнаго посрамисте. радуйтеся, яко вкупе пострадасте, и вкупе Троице предстоите, молящеся всегда, спастися душам нашым.

*И ныне, праздника:*
Глас пророка твоего:

*Писан на стиховне вечера. Славословие великое. И отпуст.*

*На литургии: Блаженна праздника, песнь и~: и святых песнь г~. Прокимен:*
Святым, иже суть на земли его, удиви Господь вся хотения своя в них. *Стих:*
Предзрех Господа предо мною выну, яко одесную мене есть, да не подвижуся. *Апостол ко ефесеом, зачало сл~г. Аллилуиа:*
Воззваша праведнии, и Господь услыша их. *Евангелие иоанна, зачало н~в. Причастен:*
Радуйтеся, праведнии, о Господе:

