<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 427)

*Месяца тогоже в к~в-й день.*

*Святаго священномученика фоки, епископа синопийскаго:*

*И святаго пророка ионы:*

*И преподобнаго ионы пресвитера, отца феофанова, творца канонов, и феодора начертаннаго.*

*В сей же день поем святому апостолу кодрату.*

*Вечер, на*
Господи, воззвах: *стихиры апостола г~, глас д~.*

*Подобен:*
Званный свыше:

Яко священноначальник, * яко божественный проповедник, * яко свидетель богоизбранный * страстей Христовых, * и хотящия явитися неизреченныя славы, * снаследник, кодрате славне, * всемудро проповедал еси * евангелие священное священнейше, * и сущыя во тме неведения световодил еси. * тем чтим празднующе радостно, * всесвященную и святую твою память, * богоносе блаженне.

Научився божественным преславно, * прошел еси яко солнце просвещая землю, * молниями проповеди * священнотаинниче: * и во мраце сущыя душы просветил еси, * и тмы начальника тем отгнав, * и мрачныя его демоны * нетерпящыя в тебе живущия светлости, * и божественныя благодати, * и действа вседетельнаго, (с. 428) блаженне, духа, * священноначальниче кодрате, * молитвенниче о благохвалящих тя.

Исповеданием божиим укрепляемь, * язв же добротами украшаемь, * от афин отгонимь твоея паствы * беззаконными людьми всеблаженне, * и яко источник спасительный * землю напоил еси, * и плодоносна показал еси, * оляденевшая прежде сердца, * суеты омрачением, * яко апостол, и яко Христов ученик, * истиннейший священноначальниче кодрате, * молебниче о благохвалящих тя.

*Ины стихиры священномученика, глас а~. Подобен:*
Небесных чинов.

Низложив идольскую суету * священным твоим словом, * утвердил еси верою сердца неутвержденная, * и к жизни, иерарше, путеводил еси: * и пострадав законно, мучениче Господень фоко был еси.

Священную одежду * омочив в крови, * священныя твоея плоти священнейше отче, * сугуб венец истинно от Христа приял еси всеблаженне: * и со ангелы ликуеши на небесех, моля спастися нам.

Чудес лучами, * всю землю просвещаеши, * сущым в мори помогаеши, отче, всегда, * недуги отгониши всякия души, и плотския слабости, * от Господа благодать мучениче фоко приемь, богоблаженне.

*Слава, глас д~. Киприаново:*

Измлада был еси Господень рачитель, фоко всеблаженне, священномучениче мудре: оружие бо крестное на рамена взем, неуклонно шествовал еси путь спасения: имже ангелом сожитель был еси, демонов противоборник, и мира молитвенник явился еси пресветел.

*И ныне, Богородичен.*

*Аще ли среда, или пяток, крестобогородичен. Подобен:*
Званный свыше:

Не рыдай мене Мати, * зрящи на древе висяща, * (с. 429) твоего сына и Бога, * над водами повесившаго землю недержно, * и всю тварь создавшаго: * востану бо и прославлюся, * и адова царства сокрушу крепостию, * и погублю того силу, * и узники избавлю от того злодейства, * яко благоутробен, * и отцу моему приведу, * яко человеколюбец.

*На стиховне октоиха. Тропарь апостола, глас г~:*

Апостоле святый кодрате, моли милостиваго Бога, да прегрешений оставление подаст душам нашым.

*Слава, священномученика, глас д~:*

И нравом причастник, и престолом наместник апостолом быв, деяние обрел еси, богодохновенне, в видения восход: сего ради слово истины исправляя, и веры ради пострадал еси даже до крове, священномучениче фоко, моли Христа Бога, спастися душам нашым.

*Служба пророка ионы, и преподобнаго ионы поется на повечерии.*

*Канон, егоже краегранесие:*
Твоего пророка, Христе, пою славу.

*Глас в~. Песнь а~. Ирмос:*

Во глубине постла иногда фараонитское всевоинство преоруженная сила, воплощшееся же слово всезлобный грех потребило есть: препрославленный Господь славно бо прославися.

Душевное сохранив, ионо блаженне, достоинство, боговидный был еси образ, и премирное сподобился еси прообразити Христово воскресние, еже песнословим вси, славно бо прославися. (с. 430)

Всячески любовию к Богу преклонился еси, приснопамятне, и сиянии сущими оттуду просветився, и пророк языком велегласен от него устроен еси, покаяния врачевству учя спасительному.

*Преподобнаго ионы:*

Слуга божий быв, отче, сохранил еси яко священник спасова повеления: мирское бо смущение оставил еси, крест твой взем, и жизноносным стопам, всеблаженне, последовал еси.

Спасения ходатай, ведый разум богодухновенный, все писание благочестно прошел еси, боговещанная повеления навыкая, ионо отче преподобне, священства отсюду приял еси достояние.

*Богородичен:*

Возсия солнце из тебе, Мати приснодево, иже из отца прежде век невидимый, и видимым же преславно описуемь телом, благочестия зарею человеки просвети.

*Песнь г~. Ирмос:*

На камени мя веры утвердив, разширил еси уста моя на враги моя, возвеселибося дух мой, внегда пети: несть свят, якоже Бог наш, и несть праведен, паче тебе, Господи.

Пророк предзря силою божественною, благодать преходящую в языки, в пучину уныния низведеся, вопия тебе, Владыко: ты еси Бог наш, и несть праведен паче тебе, Господи.

Изрек благочестие корабленником, и раб высочайшаго тя самаго научив, в пучину ввержен был еси, вопия пророче славне: ты еси Бог наш, и несть праведен паче тебе, Господи.

*Преподобнаго:*

*От*
нас ныне слово похваления плетомо приемля, богоносе, радуяся твоих трудов наслаждаешися, и (с. 431) зовый, преподобне: ты еси Бог наш, и несть праведен паче тебе, Господи.

Глаголы услышав владычни, оставил еси мир, и яже в мире привел еси семя твое Господу, зовя, преподобне: ты еси Бог наш, и несть праведен паче тебе, Господи.

*Богородичен:*

Ты едина паче всех сущих от века великих сподобилася еси, и паче естества: Бога бо невместимаго всей твари, во утробе понесла еси, и воплотила еси. тем Богородицу тя вси почитаем.

*Песнь д~. Ирмос:*

Пришел еси от Девы, не ходатай ни ангел, но сам, Господи, воплощся, и спасл еси всего мя человека. тем зову ти: слава силе твоей, Господи.

Не терпя зрети людей твоих отпадения, ионо богоглаголиве, тем и бежати произволив, китом ят был еси, погребение тридневное, блаженне, прообразуя Христово.

Человеколюбца, ведый, Владыку, не терпяше пророческа дара зрети укоряема: тем отлагаше божие повеление, бежа, богоглаголиве.

*Преподобнаго:*

Отверзл еси, ионо богомудре, двери твоя, аврааму подобяся, всем требующым, преподобне: тем небесная Христос отверзает ти врата, всеблаженне.

Всечестное священническое достоинство украсил еси, ионо блаженне, и к монашествующих же собранием радуяся ты притекл еси, вседомовно, преблаженне, приводимь.

*Богородичен:*

Исцеляя евино древнее преступление, в тя, всенепорочную и всесвятую вселися, всего мя человека вообразив падшаго, пребожественный. (с. 432)

*Песнь е~. Ирмос:*

Просвещение во тме лежащих, спасение отчаянных, Христе Cпасе мой, к тебе утренюю царю мира, просвети мя сиянием твоим, иного бо, разве тебе, бога не знаю.

Иона пророк великий, тридневнаго бысть проображение, в камени, Христе, погребения твоего, имже спасл еси, слове, верою и любовию тебе зовущыя: иного разве тебе бога не знаем.

Не терпя презрети, Христе мой, ниневитян, в рове лежащих греховнем, но ущедрив, послал еси им пророка иону, Владыко, проповедника, провозвещающаго яве покаяние.

*Преподобнаго:*

Христокрасным просвещаяся житием, ионо блаженне, всем честен показался еси: весть бо истинно добродетель славны совершати сию имущыя: явился бо еси иерей Христов достоприятен.

Силою божественною укрепляемь, блаженне, мирскую любовь крепко отвергл еси, и владыце радуяся пришел еси вольным твоим нравом и сохранив веру невредимо венец славы, богомудре, приял еси.

*Богородичен:*

Едину нам во дву существах видимую впостась, едина благословенная, раждаеши неизреченно божия Бога слова, воплотившагося за милость неизреченную: того моли сохранитися поющым тя.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Яко иону от кита спасл еси, Cпасе, паче ума неврежденна. тако и ныне спаси душу мою от сетей змииных. (с. 433)

Спасения ты, пророче, ходатай был еси, веровавшым твоему проповеданию ниневитяном, славне, покаяния возопив проповедание.

*Преподобнаго:*

Житейских вещей, отче, нестоящее сведый, сия оставив, и к возданию потщася жребия горняго, пребогате.

Благочестиво монашествующих множества питая, не оставил еси, отче блаженне: тем сладости лучшия во обителех небесных сподобился еси.

*Богородичен:*

Неискусомужно пречистая Дево, родила еси, и вечнуеши Дева, являющи истиннаго божества, сына и Бога твоего образы.

*Седален, глас д~. Подобен:*
Скоро предвари:

Пророк быв пришествия Христова, того тридневное, блаженне, востание яве провозвестил еси, в китове чреве тридневновав невредно, зовя: ныне да взыдет от тли живот мой к тебе, от тления хотящаго земныя избавити.

*Песнь з~. Ирмос:*

Богопротивное веление беззаконнующаго мучителя, высок пламень вознесло есть, Христос же простре благочестивым отроком росу духовную, сый благословен и препрославлен.

Не терпя зрети тебе скорбию и печалию дручима, пророче всечестне, абие простре ти преславно сень, ослабу носящу, сый благословен и препрославлен.

Измлада творцу твоему освятился еси, ионо всехвальне, богомудре, всеблаженне: молитвы бо ты прозябение быв, пророчествия благодать духа прияти сподобился еси, пребогате.

*Преподобнаго:*

Избранием суда украсился еси, священник быв ионо отче преподобне: темже вшел еси внутрь вышняго (с. 434) храма, неходная зря, твоего священнодейства плод пожав.

отеческая возлюбил еси ликостояния, и в лицех отец радостно прославился еси, Христу предстоя всеблаженне преподобне, приемлеши твоего служения всего воздание.

*Богородичен:*

облак Дева, тя правды солнце роди, Дева пребывши, дебелости плотския приобщившася, человека бывша Христе: юже воспеваем яко преславную.

*Песнь и~. Ирмос:*

В пещь огненную ко отроком еврейским снизшедшаго и пламень в росу преложшаго Бога, пойте дела, яко Господа, и превозносите во вся веки.

Яко в чертозе в звере, богоглаголивый ионо, руце распростер, возопил еси, глаголя всевидцу Богу: Cпасе мой, от тли мя возведи, паки да взыдет ныне к тебе живот мой.

умное твоея души очистив от скверны, спримесился еси желаемому, блаженне, и боговиден был еси, божественным разумом обожаемь, поя: вся дела Господа пойте, и превозносите во вся веки.

*Преподобнаго:*

Совершенною чистою любовию Христа вожделел еси священнотаинниче отче, и непрестанными гласы вопиял еси: пойте вся дела Господа, и превозносите во вся веки.

Мирскую красоту оставив, волею Христу, блаженне, пришел еси, благолепие того желая зрети, во обители святыя вселяемь, превознося Христа во веки.

*Богородичен:*

Священнейшими тя гласы священнейшии божии пророцы, чистая, будущую матерь провозгласиша ясно, всеми владычествующаго, пречистая: егоже превозносим во вся веки. (с. 435)

*Песнь ф~. Ирмос:*

Безначальна родителя сын, Бог и Господь воплощся от Девы нам явися, омраченная просветити, собрати расточенная. тем всепетую Богородицу величаем.

Лучами благодати просветився, был еси ионо богоявленне, Христово проображение: тем яко пророка тя вси, иже благочестиво твоих наслаждающеся всемудрых учений, благохвалим досточудне.

Божественными песньми всеблагочестиво поем тя, Христова яко явльшася погребения проображение, и воскресния блаженне, паче ума знамение бывшаго, егоже да насладимся ходатайствы твоими, богоприятне.

*Преподобнаго:*

Правоверный разум благолепно измлада навык, от отца прежде век возсиявшаго сына, и спокланяема духа исходяща оттуду неизреченно, яве уяснил еси, святитель быв, преподобне.

Во обителех небесных создатель всели тя, того таин яко служителя честнаго, отче ионо богоносе, и ныне нас твоя назираеши сыны, всеблаженне, тя присно похваляющыя.

*Богородичен:*

Чертог была еси, паче ума воплощения слова, Дево богородительнице, одеяна славою добродетелей, и украшена: тем тя всенепорочную Богородицу величаем.

*Стихиры, глас д~. Подобен:*
Дал еси знамение:

Зарею просвещаемь * трисолнечнаго божества, * ионо всебогате, * яко пророк божий чистым сердцем, * пророчествия дар восприял еси яве, * и предсказал еси будущая, * и словесе тридневное прописал еси востание, * зверю приметаемь, * и тления не приемь.

Прозря хотящее на языки быти, * Владыки спасительное, блаженне, осияние, * бежиши от лица всецаря, * сокрываяся (с. 436) мудре, * спасущихся божественныя проповеди, * и киту предан был еси * губящу тя никакоже, * и на сушу издался еси, * божественными мановении.

Христово тридневное * прописуя востание, * от кита тридневен изшел еси, блаженне, * и еще три дни, ионо возопив, * и ниневий развращению конечному предастся: * покаянием же зря * не совершитися твоей проповеди, * унываеши, * божию человеколюбию удивляяся.

*Слава, и ныне, Богородичен:*

Судию праведнейшаго * порождши, чистая, * моли, владычце всенепорочная, * мене блудно поживша, * осужденнаго и недоуменна, * в будущем страшнем суде, Дево, не осудити мя, * сочетати же одесную его * хотящым стояти избранным, * за милость и многую благостыню.

*Аще ли среда, или пяток, крестобогородичен:*

умерщвляема видящи Христа, всечистая владычца, * и умерщвляюща льстиваго, * яко Владыку плачущи пояше, * из утробы ея прошедша, * и долготерпению его чудящися взываше: * чадо любезнейшее, * не забуди рабы твоея, * не укосни человеколюбче, * мое утешение.

*На утрени, канон октоиха един, и святых два.*

*Канон апостола, егоже краегранесие:*

Тебе, кодрате великий, похвалу плету.

*Глас в~. Песнь а~. Ирмос:*

Грядите людие, поим песнь Христу Богу, раздельшему море, и наставльшему люди, яже изведе из работы египетския, яко прославися.

Венценося царю сил представ, моли озарити совершающыя память твою сию светло, блаженне апостоле.

Назидая на основании веры, благочестивых (с. 437) исполнение, крепчайшими твоими учении богоглагольниче, идольскую всю лесть низвратил еси.

Священнодействуя священное евангелие, священнейшими словесы твоими, душы творцу твоему освятил еси верою приснопамятне кодрате, крепостию духа.

*Богородичен:*

*От*
отроковицы плотию неискусобрачныя творец твари раждаемь, по рождестве, яко прежде рождества, Деву хранит ю, якоже благоволи.

*Ин канон священномученика, егоже краегранесие:*

Пети тя фоко, да приложит Бог дар. *Иосиф.*

*Глас д~. Песнь а~. Ирмос:*

Моря чермную пучину, невлажными стопами, древний пешешествовав Исраиль, крестообразными моисеовыма рукама, амаликову силу в пустыни победил есть.

Пети усердствующу днесь божественную память твою свещательными духа зарями душу мою осияй, пастырь и свидетель, славне, вседержителя являемь.

Мучеников светло обогатил еси, божие благославие, пастырскими украшся добротами, и обагрив кровию священнаго страдания твоего, одеяние, богоблаженне.

утвердив помысл, уншими надеждами, всемудре, в злобе сущаго сильна всеконечно разслабил еси, и победоносец изящнейший к небесным, фоко, востекл еси.

*Богородичен:*

Разрешися праотцев, чистая, запрещение: превечнаго бо раждаеши Бога, младо отроча являющася, и новотворящаго все человеческое истинно существо.

*Песнь г~. Ирмос:*

утверди нас в тебе, Господи, древом умерщвей грех, и страх твой всади в сердца нас поющих тя. (с. 438)

Совершая страшная, кодрате, чудеса, неверных в веру божественную привел еси, яко апостол богоприятен, яко честен иерарх, священнейше.

Божественными учении, многия просветил еси, света бо слуга явился еси, просветившаго концы, священноначальниче кодрате, божественными сияньми.

Величайших благих ходатай был еси пастве: из\ъимая сию тмы неведения, и просвещая ту преславных чудес показаньми.

*Богородичен:*

Вселися в тя огнь нестерпимый, не опалив утробы твоея, Богородице, и попали страсти нашя, и тину прелести испепели.

*Ин. Ирмос:*

Веселится о тебе церковь твоя, Христе, зовущи: ты моя крепость, Господи, и прибежище, и утверждение.

Исцеления совершая призыванием, Христовым, преподобне, от лести вражия спасл еси град и люди, божиею благодатию.

Храм сый божий, идольская капища, мучениче, низвергл еси, вседетельную силу имея помощника, и содействителя.

Воинство видено бысть, фоко, ангельское, и свет божий безмерный, пред судительными тя престолы Господу прославляющу.

*Богородичен:*

Из тебе Бог воплотився, за благоутробие человеком соединися, и клятву разруши, едина всеблагословенная владычце.

*Кондак священномученика, глас з~. Подобен:*
Еже о нас:

Яко архиерей принося, отче, жертвы, на конец себе принесл еси жертву живую, свидетельствовав законно о Христе Бозе, от ангел укрепляемь, и смерть изволяя, сый с вопиющими тебе: прииди фоко с нами, и никтоже на ны. (с. 439)

*Икос:*

Жизни на небесех желающии, сладость на земли попирающе устне очистим, и языки уясним, на пения и благохваления, яко да исплетем достойно фоке иерарху: до небесных бо врат вшед, невозбранно обрете во внутренняя шествие, и зрит желаемаго, от ангелов славимаго. оттуду бо и может нам умилостивити единаго благосердаго душевным недугом, яко свидетельствовав о нем. воспеваем убо ему, и вопием: призирая на ны, прииди фоко с нами, и никтоже на ны.

*Седален апостола, глас г~. Подобен:*
Красоте девства:

Краснейшаго добротою суща паче сынов человеческих, слово пребезначальное воплощенное паче ума, кодрате, проповедал еси: тем просветил еси во тме сущыя, свет языков быв, яко иерарх божествен. тем твое светоносное торжество верою совершающе, поем тя.

*Слава, мученика, глас а~. Подобен:*
Гроб твой:

Яко мученик и пастырь священно прославился еси, кровию одежду священства обагрив светлейше, и Господу предстоиши. тем днесь божия церковь празднует преславную твою память, фоко всеблаженне.

*И ныне, Богородичен:*

Надеждо Христиан пресвятая Дево, егоже родила еси Бога паче ума и слова, непрестанно моли с вышними силами, дати оставление грехов нам всем, и исправление жития, верою и любовию присно тя прославляющым.

*Крестобогородичен:*

Видящи тя, Христе, всенепорочная Мати, мертва на кресте распростерта, вопияше: сыне мой, собезначальне отцу (с. 440) и духу, что неизреченное строение сие, имже спасл еси пречистых твоих рук, щедре, создание;

*Песнь д~. Ирмос:*

услышах, Господи, слух твоего смотрения, и прославих тя, едине человеколюбче.

Земледелав ниву сердечную, серпом словес твоих, злобы терние все искоренил еси.

Исцелений дары, всем нам гроб твой точит, священне кодрате, хвалящым тя.

Милостивно преклоняяся, от злолютых из\ъимаеши бед, священне кодрате, молящих тя.

Свещами словес твоих просвещая, прелестию омраченныя, и хврастную прелесть всю попалил еси.

*Богородичен:*

*От*
чистых твоих воплотися кровей содетель, Богородице, и истлевшая вся обновил есть.

*Ин. Ирмос:*

Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Светлейшую тя звезду на высоте церковней положи, фоко, Владыка, страданий священнейше, и чудес сияньми всех сердца просвещающа.

Исповедав воплощение владычне, пред мучительским судищем, мучениче страстотерпче: и светло посрамил еси еллинская чтилища, и многобожное безбожие.

Возвышаему морю прелести многобожия бурею, божественным окормлением прешел еси славне, пристанище тишайшее всем быв плавающым.

*Богородичен:*

Неискусобрачная Дево благословенная, иерархов похвало, и страстотерпцев всех венец, бед и скорбей поющыя тя избави. (с. 441)

*Песнь е~. Ирмос:*

Света подателю, и веков творче, Господи, во свете твоих повелений настави нас: разве бо тебе иного бога не знаем.

Чистую твою душу, чистейший Бог, селение своея славы обрет, очищает тобою душы оскверншыяся лютыми грехопаденьми.

Еллинстии мудрецы, твоими побеждени мудрыми догматы, исповедати покоришася, блаженне, Христа содетеля, отца безначальнаго мудрость и силу.

Провозглашая священно сущую человеком светлость, от отца светов, кодрате, просветил еси люди чествовати и славити Троицу нераздельную.

*Богородичен:*

Воплощенна нам, во дву естествах сына родила еси, из отца прежде всех веков, чистая, рожденнаго безсеменно, безлетно, яко един весть.

*Ин. Ирмос:*

Ты, Господи мой, свет в мир пришел еси, свет святый, обращаяй из мрачна неведения, верою воспевающыя тя.

Шествия вражия явственно запял еси, направив твоя шествия к стезям божественнаго хотения, священнейше.

Терзаемо ранами многострадальное тело твое, расторже безбожия узы, божественною силою, фоко богоблаженне.

Всецелое Богу принеслся еси заколение пожершемуся нас ради, всехвальне, и кровавыя жертвы идольския разорившему.

*Богородичен:*

Мудрость божия созда себе, о владычце, от святых и чистых твоих кровей храм, яко благоволи.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи. (с. 442)

Высокое небо был еси, славу поведающее божию спасительную: яко иерарх божественный, яко славен ты, кодрате апостол.

Едино естество божества безначальное, едино господьство проповедуя всемудре, многобожия разрушил еси кодрате, мрачное безумие.

Законом естества, во гробе твое тело блаженне, священнейше ныне лежащо, чудодействует преславная, паче естества, кодрате приснопамятне.

*Богородичен:*

Небо прострый хотением, иное небо на земли тя показа, богородительнице владычце, и тобою сущыя во тме просвети.

*Ин. Ирмос:*

Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

Море безбожия изсушил еси, всемудре, источник жизни источаяй учения преподобная: ныне же чудес тучами омываеши страстей всякое злосмрадие.

Взятся на древе люте раздробляемь, и изчленяемь, блаженне: и глас с высоты тя укрепляющий внушил еси, священноначальниче, и мучениче многострадальне.

Страсти безстрастнаго, фоко, уподобився, врачуеши страсти различныя, и избавляеши бури и треволнения плавающих, к Богу божественными твоими молитвами.

*Богородичен:*

Яко туча спасительное слово истощися в нетленную твою утробу, всесвятая отроковице, и злобныя потоки божественною силою изсуши.

*Кондак, глас и~. Подобен:*
Яко начатки:

Яко священноначальника честна, и страдальца (с. 443) твердейша, вселенная приносит тебе Господи, кодрата апостола, и песньми почитает честную его память, просящи всегда прегрешений оставления: тем дароватися, поющым его, благоутробне.

*Икос:*

Мудраго иерарха почтим, яко пастыря верна и учителя, яко во цветнице страдания процвете шипок священнейший, и верныя ны облаговони: чудес же лучами и деянии добродетельми, просвещения исполнив всю землю исцелений светлостьми: удиви бо его Бог всем почитающым песньми честную его память, яко благоутробен.

*Песнь з~. Ирмос:*

образу златому на поле деире служиму, трие твои отроцы небрегоша безбожнаго веления: посреде же огня ввержени, орошаеми пояху: благословен еси, Боже отец наших.

Возвысив ум к первому благу, боговиднейший храм Троицы был еси, и сущыя во глубине озлобления возвысил еси высочайшими твоими учении, зовущыя: благословен еси, Боже отцев наших.

Сокрушив храмы идольския молитв раскопаньми, создал еси божественным духом храмы божия, священнейше отче, и спасаемых множества привел еси, зовущыя: благословен еси, Боже отцев наших.

огнедохновен сый, яко духовный огнь божественный, всемудре, в сердцы твоем имея всегда, свеща виделся еси палящая всю хврастную лесть, и вопиющыя просвещающая: благословен еси, Боже отцев наших.

*Богородичен:*

Избавльшеся тобою клятвы прадедния, богорадованная, добрых вину тя вемы, яко всевиновное рождшую (с. 444) слово, паче ума же и чудесе. и вопием ти пречистая: благословенная, Бога плотию рождшая.

*Ин. Ирмос:*

В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Ярости мучителей не устрашился еси славне, пастве же предстательствуя словесней, яко агнец принеслся еси первопастырю Христу, мученически фоко прославляемь.

Искушен был еси яко злато в горниле мучениче, посреде ввержен вапна пламеновиднаго, и никакоже опаляемь, благословен еси Боже мой, взывая, в храме славы твоея, Господи.

Божественная любовь распаляющи сердце твое, божественною росою тя, славне, сохрани, во огни неизнуряема, безбожия же, иерарше, тину сожигающа.

*Богородичен:*

Согнивший души моея дом, пречистая отроковице, покаяния образы, яко благая обнови, яже все человечество рождеством твоим обновившая.

*Песнь и~. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте дела, яко Господа, и превозносите во вся веки.

утверждены на умнем камени душевныя имея стопы, запял еси блаженне, господни враги: и вся, кодрате, утвердил еси поющыя, и превозносящыя Христа во вся веки.

украшену добродетельми имея душу и сердце, украсил еси словом учения душы, избавляя нелепоты всякаго идолонеистовства, кодрате богоглаголиве. (с. 445)

Яко ученик Иисусов, яко апостол светел, яко солнца правды световидная молния, кодрате, просвети, освяти совершающыя святую твою память.

*Богородичен:*

Священнейшими тя гласы священнейшии божии, чистая, пророцы, будущую матерь провозгласиша ясно, всеми владычествующаго, пречистая: егоже благословим во вся веки.

*Ин. Ирмос:*

Руце распростер даниил, львов зияния в рове затче, огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

Благодать во уста твоя, мудре фоко, излияся, тем обратил еси блудящыя люди змия советом, и привел, еси якоже пастырь истинный, Христу зовущыя: благословите, вся дела господня, Господа.

Неусыпна имать тя мудре верных собор молитвенника, утоляюща моря волны сверепыя, напасти же укрощающа, и лютых всяческих нас избавляюща, вопиющыя: благословите, вся дела господня, Господа.

Струи целений храм твой требующым точит всегда, пристанище являяся неволненное, и страстей отгонительное, тебе почитающым, и Христу, мучениче, зовущым: благословите, вся дела господня, Господа.

Да твою чествуем честную, фоко, память торжествующе, преблагаго Господа умоли усерднейше, избавление неудобных нам даровати вопиющым: благословите, вся дела господня, Господа.

*Богородичен:*

Законная тя проображаху, ковчег и стамна имущая манну, пречистая, божественная трапеза, паки же и свещник златозарный, во откровение языков свет порождшую, просвещающий богознанием земныя концы. (с. 446)

*Песнь ф~. Ирмос:*

*От*
Бога Бога слова, неизреченною мудростию, пришедшаго обновити адама, ядию в тление падшаго люте, от святыя Девы неизреченно воплотившагося нас ради, вернии, единомудренно песньми величаем.

украшен разумом красному владыце предстоиши, светлейш присно яко иерарх богоприятен, яко апостол божествен, со всеми апостолы истинно мир миру, кодрате, испрошая.

Твоих магнисиа имущи раку мощей, яко божественный кивот, и от него всяку, кодрате, пользу исчерпает любовию: обители же небесныя твою душу имеющыя, со всеми святыми веселятся.

Светозарный твой день, светоносная твоя память, истинно благославный твой праздник всем яко солнце возсия: юже верно совершаем кодрате, очищение грехов, молящеся молитвами твоими обрести, и велию милость.

*Богородичен:*

Пощади мя, Господи, пощади, егда хощеши судити ми: и не осуди мене во огнь, ни яростию твоею обличи мене: молит тя Дева тебе рождшая, Христе, апостолов множество, и с пророки мученицы.

*Ин. Ирмос:*

Камень нерукосечный от несекомыя горы, тебе, Дево, краеугольный отсечеся, Христос, совокупивый разстоящаяся естества. тем, веселящеся, тя, Богородице, величаем.

Священнословии божественными, священнаго приидите пастыря вси, всесвященную память священнейше торжествуим, благодетелю Богу за ны молящаго.

Явился еси распаляемь ревностию Владыки, егда, мучениче, в баню разжженную вшел еси, в нейже дух твой в божии руце веселяся, мучениче, предал еси. (с. 447)

Тя иерархов лики, и мучеников собрания, и священных апостолов соводворение, всех же праведных, мучениче фоко, дуси, имуще посреде себе веселятся.

Простреся в мире память твоя, душы просвещающи, благохвалящих верою подвиги твоя и борения, и доблественное страдание, пастырю и мучениче досточудне.

*Богородичен:*

Просвети, чистая, душу мою омраченную грехом: и вечнующаго мя пламене и тмы избави ходатайством твоим: да твое радуяся восхваляю величество.

*Светилен апостола, подобен:*
Духом во святилищи:

Течение красных твоих ног, кодрате апостоле, возвратив, к шествию небесному возшел еси радуяся, и Троице представ, во отце видиши сына, и духа божественнаго: сего ради верою пресвященную твою и божественную празднуем память.

*Слава, священномученика. Подобен:*
Небо звездами:

Архиереев слава, и нищих защитник ты показался еси богомудре отче, и столп добродетелей: тем поминай всех поющих тя фоко.

*И ныне, Богородичен:*

Тя предстательницу вси имамы грешнии, о всесвятая Дево: ты благопременна нам сотвори сына твоего матерними твоими молитвами.

*На литургии: Прокимен, глас з~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Апостол ко евреем, зачало та~и. Аллилуиа, глас в~:*
Священницы твои облекутся в правду, и преподобнии твои возрадуются. *Евангелие иоанна, зачало л~з. Причастен:*
В память вечную будет праведник:

