<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 763)

*Месяца тогоже в к~г-й день.*

*Святителя иннокентиа, апостола сибири и америки.*

*На велицей вечерни.*

*На*
Господи воззвах, *стихиры на и~, глас а~.*

*Подобен: О,*
дивное чудо:

*О,*
преславное чудо: новоявленный апостол сибири и америки является нам и молитвеник теплый к Богу иннокентий пречудный нам бывает. веселися, обитель преподобнаго сергиа, имущи в себе мощи святителя, взыграйте, православных множества, предивнаго иннокентиа имуще в бедах заступника и вопиюще к нему: радуйся, светильниче российския земли, Господеви молися даровати душам нашым мир и велию милость.

*О,*
дивное чудо: се бо воистинну в российстей стране православия столп непоколебимый равно. апостольный иннокентий является нам, темже, богомудрых собори, на высоту духом возноситеся, святителю вопиюще: радуйся, апостоле наш, Господеви молися даровати душам нашым мир и велию милость.

Дивны твоя тайны, Христе Боже, яко даровал еси нам новаго светильника веры и благочестия, возсиявшаго на небеси церковнем в лице святых, Богу угодивших, апостола сибири и америки, святителя иннокентия, к немуже возопиим: святче божий, Господеви молися даровати душам нашым мир и велию милость.

Днесь ликуют собори верных в память твою, святителю иннокентие, и велегласно вопиют: ты, любве ради Христовы страну свою оставив, вселился еси на морских островех, да просветиши светом евангелиа неведущыя Христа, идеже апостольски потрудился еси, языческая племена крестив, доброделанию их научил, человеческия обычаи украсил еси, вопиющих ти: радуйся, просветителю наш, Господеви молися даровати душам нашым мир и велию милость.

Твое славят успение иерархов собори, иноков лицы и вся языцы, тобою просвещеннии, радуются земнороднии о твоей славе и воспевают: святителю Христов иннокентие, Господеви молися даровати душам нашым мир и велию милость.

*Глас в~:*

Киими похвальными венцы венчаем святителя, предстоящаго на небеси Богу, не оставляющаго же нас духом, священнопроповедника богомудра, нравов апостольских подражателя, сей бо воистинну есть достоин безсмертныя славы, егоже венчает на небеси Христос Бог наш, имеяй велию милость. (с. 765)

Киими песненными добротами восхвалим иннокентиа святителя, хвалу воспевшаго посреде рода неверных и богопознанием многия вразумившаго, грешныя от заблуждений отвратившаго и ангелом многу радость сотворшаго, сей воистинну достоин есть уста божия нарещися, прием венец на небеси от Христа Бога нашего, имущаго велию милость.

Киими песньми духовными похвалим святителя иннокентиа, града иркутска прозябение, всея сибири удобрение, америки просветителя и всея россии украшение, новаго чудотворца, безмезднаго врача, егоже прославляет Христос Бог наш, имеяй велию милость.

*Слава, глас з~:*

Святителя великаго иннокентия, во иерарсех изряднаго, в ликостоянии святых славнаго, в чудотворцех чуднаго, архиереа святаго, сошедшеся в память его, о празднолюбцы, песненными похвалами ублажим, глаголюще: радуйся праведне, егоже душа в руце божии, во свете пренебеснем: радуйся, проповедниче, просветивый и научивый языческая племена: радуйся, блаженне, чистый сердцем, ясно ныне Бога зряй: радуйся, святый, всех святых Богу святейшему благоугодивый: радуйся, добрый рабе Господень, вшедый в радость Господа своего, емуже ныне молися о чтущих всечестную память твою. (с. 766)

*И ныне, Богородичен, глас тойже:*

Кто тебе не ублажит, пресвятая Дево; кто ли не воспоет твоего пречистаго рождества; безлетно бо от отца возсиявый сын единородный, тойже от тебе, чистыя пройде, неизреченно воплощься: естеством Бог сый и естеством быв человек нас ради, не во двою лицу разделяемый, но во двою естеству неслитно познаваемый. того моли, чистая всеблаженная, помиловатися душам нашым.

*Вход. Прокимен дне. И чтения три.*

*Писана на л. кс~з.*

*На литии стихиры, глас и~:*

Приидите, православных собори, принесите ныне пение и моление своему просветителю, той бо начаток бысть проповеди божественныя, еюже многия привед ко Христу, емуже, аще и на небесех предстоит, обаче и земная посещает и ныне с нами спразднует и возвеселяет собранныя люди своя, зрит покланяющыяся святому образу его и слышит молитвы молящихся, вопиющих к нему: святителю отче иннокентие, буди с нами, и никтоже на ны.

*Слава, и ныне, глас тойже:*

Твои раби, владычце, в церкви твоей верою предстояще, твоея ожидаем милости: посети наше смирение, святым твоим покровом защити нас от всякаго зла, буди с нами, и никтоже на ны. (с. 767)

*На стиховне стихиры, глас е~.*

*Подобен:*
Радуйся:

Радуйся, иерарше Христов, великий угодниче божий, служителю божественных таин достойный, чистый и честный сосуде святаго духа, носивый Бога в сердце твоем выну, во устех же благодать изливающуюся имевый, пастырю добрый, учителю премудрый, наставниче изрядный, кормчий корабля церковнаго искусный, правителю чудный, путеводителю известный, святителю отче иннокентие, моли Христа Бога спастися душам нашым.

*Стих:*
уста моя возглаголют премудрость и поучение сердца моего разум.

Радуйся, священная главо, доброто престола архиерейска, иерархов похвало, веселие людей верных, радование печальных, целебниче больных, помощниче безпомощным, источниче неоскудный к тебе прибегающым, имже почерпаем от Христа Бога велию милость.

*Стих:*
Священницы твои облекутся в правду, и преподобнии твои возрадуются.

Радуйтеся, православных собори, прославляюще память святителя иннокентиа, апостольски в сибири и америке потрудившагося, тму нечестия отгнавшаго, свет же веры в родех возсиявшаго, защитника и заступника, стеною молитв своих крепце верных ограждающаго, Богу о нас предстательствующаго и молящагося, да приемлем велию милость. (с. 768)

*Слава, глас в~:*

Святителю богомудре иннокентие! ты раб благий и верный у Господа был еси, не сокрыв в земле данный тебе от него талант, но, учя и творя, умножил еси его, темже, вмале верен быв, над многим поставлен еси от небеснаго домовладыки, егоже моли о чтущих с верою память твою.

*И ныне, Богородичен, глас тойже:*

Все упование мое на тя возлагаю, Мати божия, сохрани мя под\ кровом твоим.

*Тропарь, глас а~:*

Во вся страны полунощныя изыде вещание твое, яко приемшыя слово твое, ихже боголепно научил еси, неведущыя Христа светом евангелиа просветил еси, человеческия обычаи украсил еси, российская похвало, святителю отче наш иннокентие, моли Христа Бога спастися душам нашым.

*Ин тропарь, глас г~:*

Первый учитель прежде темным языческим племенам, первый возвестител им пути спасительнаго, апостольски потрудивыйся в просвещении сибири и америки, святителю отче наш иннокентие, Владыку всех моли мир вселенней даровати и душам нашым велию милость.

*И ныне, Богородичен.*

*На утрени.*

*По а~-м стихословии седален, глас г~:*

Новый светильник церкви Христовой явился еси, святителю иннокентие, и молитвенник теплый, яко (с. 769) и по смерти неотступно духом нас посещаеши. темже и припадаем к тебе, святый апостоле наш, моли о нас, любовию память твою почитающих, да избавимся от всех зол молитвами твоими.

*Слава, и ныне, Богородичен:*

Богорадованная владычце, святителем удобрение, праведным утверждение и преподобным всем похвало, спаси ны от бед, и скорбей, и лютых прегрешений предстательством и молитвами твоими.

*По в~-м стихословии, седален, глас и~:*

Премудрости сокровище быв, святителю иннокентие, сердца неверных людей учением твоим просветил еси, благочестия семена насадив, темже тя вси, яко учителя премудра, ублажаем и молим: молися Христу, емуже от юности поработал еси, избавити нас от навет вражиих и спастися душам нашым.

*Слава, и ныне, Богородичен:*

Молитву приими от нас, в кров твой, пречистая Дево, прибегающих, не престай молящи человеколюбца спастися рабом твоим.

*По полиелеи седален, глас д~:*

*От*
юности добродетели прилежав, сосуд духа святаго, святителю иннокентие, был еси, от негоже и премудрости навык, научил еси человеки Христу веровати. егоже моли спасти всех, любовию тя почитающих.

*Слава, и ныне, Богородичен:*

Молитвами, Cпасе, пречистыя твоея матере и святаго равноапостольнаго иннокентиа милости твоя нам (с. 770) низпосли богатно и мир твой подаждь людем твоим.

*Таже степенна, а~-й антифон д~-го гласа.*

*Прокимен, глас д~:*
уста моя возглаголют премудрость и поучение сердца моего разум.

*Стих:*
услышите сия, вси языцы, внушите, вси, живущии по вселенней.

*Евангелие от иоанна, зачало л~е от полу.*

*По н~-м псалме стихира, глас з~:*

Ты еси пастырь добрый, взыскавый заблуждшыя и погибшыя душы обративый, козлища во овцы претворивый и во Христову приведый я ограду, темже днесь, людие твои, в память твою сошедшеся, единогласно восхваляем тя, глаголюще: радуйся, святителю божий иннокентие, первый камчатский, курильский и алеутский архиерею: радуйся, проповедниче веры и образе добрых дел: радуйся, стране нашей утверждение: радуйся, учителю, научивый языческая племена покланятися в Троице единому Богу отцу, и сыну, и святому духу, емуже ныне предстоя со святители и апостолы, молися о спасении празднующих святую и всечестную память твою.

*Канон святителю, егоже краегранесие: От*
Господа стопы человеку исправляются.

*Глас и~.*

*Песнь а~.*

*Ирмос:*
Дивному Богу величия принесем, и великолепно с нами да воспоет земля и небо ясно славу его. (с. 771)

Отверзем уста похвальная, уясним язык в памяти, вси вернии, новаго российскаго светильника, апостола сибири и америки, святителя иннокентиа, и с ним дивному Богу величия принесем, и воспоем славу его.

Господню гласу, призвавшему просветити люди, во тме седящыя, послушлив был еси, страну свою оставив, дальнему и трудному пути вдался еси и, достиг к алеутским островом, тамо апостольски потрудился еси, величия дивному Богу принося и воспевая славу его.

отец и учитель был еси алеутом, светом евангелиа тех просветив, научил еси их плинфоделанию, каменоздательству и иным художеством и с помощию их храм в честь вознесения господня воздвигл еси, освятил еси его, да вси приносят в нем величия Богу, дивному во святых, и поют славу его.

*Богородичен:*

Спасительное еси пристанище и покров призывающих тя, богородительнице пречистая, темже от души призываем тя тепле: владычце, спаси ны и научи нас дивному Богу величия приносити и воспевати славу его.

*Песнь г~.*

*Ирмос:*
уподоби мя, Христе, умно горе сионстей, возвысивый и утвердивый в надежди о тебе и искапавый росу благодати, человеколюбче. (с. 772)

Подражатель любве отца небеснаго, яко сын любве, в любви пребываяй, любовию Христовою возлюбил еси чада твоя, святителю иннокентие, просвещения их ради в малем кораблеце, волнами морскими обуреваемь, преплывал еси от острова на остров, проповедуя Христа: многия жители прибрежия берингова моря крестил еси и молился еси о них, яко да искапает на них росу благодати своея человеколюбец.

остров ситх апостольскими твоими труды, святителю иннокентие, хвалится, тамо бо племя колошей просветил еси и храм во имя архангела михаила воздвигл еси, в немже и до ныне возносится моление Господу Богу, источившему на них росу благодати своея.

Добродетельми, яко лучами солнечными, просветил еси небесных в дальних странах, пятьнадесять бо лет апостольски трудился еси на алеутских островех, идеже не точию пастырь и учитель, но и строитель, и врачь, и всем вся в нуждах был еси, да вся приобрящеши и приведеши Христу. темже от святителя филарета московскаго пророчески, яко равноапостол, прежде твоего прославления на земли, почтен был еси и от Бога венчан славою на небеси, егоже моли, да низпослет и нам росу благодати своея человеколюбец.

*Богородичен:*

Архангельскую песнь, еже радуйся, тебе зовем, богоневесто, Господь с тобою, радуйся, радосте ангелов (с. 773) и всех человеков, славящих тя, веселие, спаси души поющих тя, Богородице чистая.

*Седален, глас в~:*

органе доброгласный, возгремевый Христово евангелие людем сибири и америки и тем возвестивый слова божия смотрение, ум горний, доле жительствуяй и в небесех богомыслием пребываяй, ты, управляя твою паству, умножил еси церковная чада усыновив я небесному отцу, и ныне, святителю иннокентие, молися о нас, всеблаженную память твою радостно празднующих.

*Слава, и ныне, Богородичен:*

С верою и любовию притекающих к тебе и со страхом поющих тя молитвенный глас услыши, владычце.

*Песнь д~.*

*Ирмос:*
Всел еси на кони, апостолы твоя, Господи, и приял еси рукама твоима узды их, и спасение бысть еждение твое верно поющым: слава силе твоей, Господи.

Смотрением божиим церковь русская в земли американстей кафедру святительскую учреждает и тя во епископа камчатскаго, курильскаго и алеутскаго поставляет. ты же, святителю иннокентие, воли господней повинуяся, кормило правления приемлеши, дивному павлу, апостолу языков, подражая, земли обширныя обтекаеши, просвещенную твою паству научая пети: слава силе твоей, Господи.

Труды твоими апостольскими просветил есть Господь люди, во тме и сени смертней седящыя, темже, (с. 774) яко добрый пастырь, святителю иннокентие, указал еси им путь в царство небесное, всех научая пети: слава силе твоей, Господи.

О тебе, просветителе своем, алеуты и колоши возрадовашася и, до днесь внимая учению твоему, приносят в жертву Богу труды рук своих, благодарно любовию почитая тя, научившаго их воспевати едиными усты: слава силе твоей, Господи.

*Богородичен:*

Пылающий страстей пламень в нас угаси, источник слез даруй, владычце, яко да ими отимем скверну смиренных душ наших и обрящем милость, во еже пети: слава силе твоей, Господи.

*Песнь е~.*

*Ирмос:*
Повеления твоя просвещением, Христе Боже, яко благ, показал еси, зане, светодавче, от нощи утренююще, славу возсылаем.

Чистотою жития твоего и неустанными труды твоими в нощи неведения седящыя языки камчатския коряки, чукчи и тунгусы ко свету Христову обратил еси, святителю иннокентие, и научил еси их утреневати и славу Богу возсылати.

Елеем любве твоея помазал еси люди, на морских островех сущыя, апостольски утверждая церковь Христову, в вере покланятися триединому Богу. сего ради со апостолы радуешися, приемля почесть благовестника Христова. (с. 775)

Лености и всякаго мирскаго пристрастия в жизни сей уклонился еси, плоть свою трудами и подвигами истнил еси, посещая паству свою в якутске и приамурстей стране, идеже храмы божия создав, град благовещенск святительскою кафедрою украсил еси и, новыя овцы стада Христова поучая, слово божие на их языки превел еси: да всяк язык, от нощи утреннюя, славу возсылает Богу.

*Богородичен:*

О богородительнице, радости подательнице, верою славящыя тя и от души поющыя тя радости неизреченныя исполни и света невечерняго сподоби, Дево богоблагодатная, владычце.

*Песнь з~.*

*Ирмос:*
Отвергл мя еси во глубины сердца морскаго, и видех чудеса твоя, Господи.

В корабли с тобою пловущии, в пучине бурею потопляеми, море, повинувшееся тебе, видеша и ужасом одержими быша, темже, от бездушнаго научившеся, святости твоей поклонишася, святителю иннокентие, прославляюще чудеса господня.

Егда волею божиею к берегу японии пристал еси, святителю иннокентие, тамо сподвижнику твоему, равноапостольному николаю, благословение на труды апостольския преподал еси, утвердив в нем ревность божию просвещати люди японския, сего ради и прославлена еста, яко благовестника Христова. (с. 776)

Кормчий искусный корабля церковнаго, чудно по водам морским преплыл еси и в земле неплодней ралом словес твоих оляденевшая людей сердца возделал еси, божественное семя в них всеяв, плод красный Христу, святителю иннокентие, возрастил еси, взывая ко Господу: на островех морских видех чудеса твоя, Господи.

*Богородичен:*

упование и надежда наша ты еси, пресвятая Богородице, спаси страну нашу православную и люди твоя, молящыяся и имя твое призывающыя.

*Кондак, глас д~:*

Истинный и неложный учитель был еси: заповеданная бо Господем сам сотворив, имже учил еси и наказал еси ко благочестию приходящая чада, неверныя вразумлял еси познати веру истинную, просвещая их святым крещением. сего ради со апостолы радуешися, приемля почесть благовестника Христова.

*Икос:*

Первый сеятель был еси духовных добродетелей, архиерей и учитель тобою просвещенным в странах сибири и америки. многия языки от неверия в веру Христову привел еси, чистым житием Богу угождати тех наставляя. сего ради прославляем тя, святителю иннокентие, яко благовестника Христова. (с. 777)

*Песнь з~.*

*Ирмос:*
В начале землю основавый и небеса словом утвердивый, благословен еси во веки, Господи, Боже отец наших.

Иго Христово на рамо взем, последовал еси стопам его, апостольски в дальней стране потрудился еси, тобою просвещенным чадом слово божие на якутском языке возвестил еси, да прославляют они основавшаго землю на водах, поя Господеви: благословен еси во веки, Боже отец наших.

Словесную паству Христову благовонным злаком богоугодно воспитавый и на правый Христоподражательнаго жития путь боголепно наставивый, вручил еси преемником твоим и, Господу изволившу, стопы твоя в первопрестольный град москву направил еси, поя Господеви: благословен еси во веки, Боже отец наших.

Пастырски жезл прием, святителю иннокентие, промыслом божиим водим был еси, на престол московский пришед, праздник святителей петра, алексиа, ионы и филиппа учредил еси, и, по апостолу, всем вся быв, да всех ко Христу приведеши и купно с ними вопиеши: благословен еси во веки, Господи, Боже отец наших.

*Богородичен:*

Радуйся, престоле Господень огнезрачный: радуйся, заре невещественнаго блистания: радуйся, облаче возсиявшаго солнца праведнаго Христа, Cпаса нашего, емуже поем: благословен еси, Господи, Боже отец наших. (с. 778)

*Песнь и~.*

*Ирмос:*
Покрываяй водами превыспренняя своя, полагаяй морю предел песок и содержай вся, тя поет солнце, тя хвалит луна, тебе приносит песнь вся тварь, яко содетелю всех во веки.

Архиерей сый, святителю иннокентие, архипастырем нашым в молитвах способствуй, да право правят слово истины, церковь православную огради, страну нашу сохрани, суетными и страстными помышлении мятущийся ум наш исцели, разслабленная сердца наша укрепи, веру в нас умножи, да славим содетеля всех во веки.

Всельшаяся в тя благодать святаго духа святителя тя изрядна нам показа, светоносными равноапостольных исправлений зарями церковь российскую светло озари, священноначальниче иннокентие, темже дело божие на земли совершив, пред\ъуготовав же себе Господеви, по приятии святых таин Христовых о Бозе почил еси, да со святыми поеши на небеси: благословен еси, Господи, Боже отец наших, во веки.

Любы николиже отпадает, глаголет божественный дух устами первоверховнаго апостола павла, в чудесех же любве твоея истина сия известися, святителю иннокентие, яко и по смерти чадом твоим являешися и пети Господеви поучаеши во вся веки.

*Богородичен:*

Яже по благодати дарованная от Бога помощнице нам всем, Христианом, того моли, всеблагая и (с. 779) непорочная, яко да презрит наша безчисленная согрешения и избавит пламеннаго томления, и тмы кромешныя, и муки всякия.

*Песнь ф~.*

*Ирмос:*
Благословен Господь, Бог Исраилев, воздвигнувый рог спасения нам в дому давидове, отрока своего, в нихже посети нас восток с высоты и направил ны есть на путь мира.

Юже стяжал еси честною твоею кровию, церкве твоея, Христе, чада утверди и направи на путь мира, тако воздыхал еси к сыну божию, святителю отче наш иннокентие, царствия небеснаго еще на земли сын быв.

Течение восприят и путь соверши, землю неплодну молитвами твоими доброплодну показа, о приносящих тебе пение сие, святителю иннокентие, Христа Бога нашего моли, да принесем покаяния плоды, яко да посетит и нас восток с высоты и направит стопы нашя на путь мира.

Смотрением божиим и святительским благословением рукою моею приносимое твоим трудом похваление, святителю иннокентие, не отрини но приими и моли Христа Бога, да избавит мя шуияго стояния и направит мя на путь мира.

*Богородичен:*

Яко похвалу ангелов и человеков восхваляем тя вси, Дево марие, и верно молимся, всепетая: моление наше приими и прошения исполни. (с. 780)

*Светилен.*

*Подобен:*
Плотию уснув:

Плотию, аще и почил еси, святителю иннокентие, но духом жив сый, в царствии невечернем со Христом царствуеши и молишися ему о призывающих тя верою и любовию.

*Слава, и ныне, Богородичен:*

Владычце, Дево чистая, избави нас лютых всех, умоляющи на кресте пригвоздившаго грехи нашя, и сподоби нас одесную его стати, егда приидет во славе своей.

*На хвалитех стихиры на д~, глас и~.*

*Подобен: О,*
преславнаго чудесе:

Благодать духовная в тя вселися от юности, и научи тя правоверным смыслом сияти, и блистати добродетелей светлостьми, и озаряти верных исполнение, демонскую же тму отгоняти, темже яко причастника тя невечернему свету ублажаем благочестно вси, досточудне отче наш, святителю иннокентие.

Благодатию духовною имея душу обогащенну, стяжал еси чист помысл и сердце бодро, веру неблазненну и любовь воистинну нелицемерну, от земли же преставился еси к небесным, идеже с лики праведных водворяешися, темже и чтим тя священными песньми и благочестно вси славим успение твое, святителю иннокентие. (с. 781)

Благодатию духовною алеутская чада просветив, страсти идольския от душ их отгнал еси и, святей Троице поклонятися научив, селение той преочищенно соделался еси, по сих же, в страну свою возвративыйся, в первопрестольнем граде добре святительствовал еси, ко Господу же отшед, во обители святыя Троицы с преподобным сергием, в храме духа святаго купно с наставником богомудрым архипастырем филаретом почиваеши, святителю иннокентие, отче наш.

Ни славы, ниже богатства возжелев, духовное художество взыскал еси, святителю, желанием еже многих просветити и ко Христу привести, еже и получил еси. темже молися ко Господу спасти вся, честную память твою почитающыя.

*Слава, глас тойже:*

Приидите, вернии, прославим новоявленнаго святителя иннокентиа, яко, на небеси водворяяся, с лики ангельскими, со святители и апостолы ликовствует, к немуже возопиим: присный наш заступниче, теплый о нас к Богу молитвенниче, сохрани отечество наше от враг видимых и невидимых, умири мир весь от мятежа страстей человеческих, отими от нас всякую злобу, вражду и злословие, вкорени в сердцах наших мир, любовь и единодушие, во еже благоугодити нам Господу и владыце живота нашего, да спасет душы нашя. (с. 782)

*И ныне, Богородичен, глас тойже:*

Владычце, приими молитвы раб твоих и избави нас от всякия нужды и печали.

*Славословие великое и отпуст.*

*На литургии:*

*Блаженны от канона, песни г~-я и з~-я.*

*Прокимен, глас а~:*
уста моя возглаголют премудрость и поучение сердца моего разум.

*Стих:*
услышите сия, вси языцы, внушите, вси, живущии по вселенней.

*Апостол ко евреем, зачало ти~и.*

*Евангелие от матфеа, зачало а~и.*

*Причастен:*
В память вечную будет праведник, от слуха зла не убоится.

*Молитва.*

О пастырю добрый и учителю премудрый, образе благонравия всем, благочестно жити хотящым, святителю отче наш иннокентие. к тебе, яко чада ко отцу, прибегаем и молимся, поминая твою любовь к людем: буди щит несокрушим святей церкви православней и отечеству нашему, архиереи благолепием святительства и премудростию украси, пастырем в служении ревность даруй, монашествующыя к подвигом добраго течения в послушании утверди, православным Христианом веру святую непорочну соблюсти умоли, мир весь (с. 783) предстательством твоим умири. теплый наш молитвенниче, всероссийский светильниче, просветителю сибири и америки, осени горним благословением нас, в скорбех сущих, и подаждь утешение и избавление от болезней душевных и телесных: испроси нам свыше дух кротости, целомудрия, смиренномудрия, терпения и любве, да прочее время жития нашего в вере и покаянии поживем и в жизни вечней благодарне восхвалим прославльшаго тя Господа отца, и сына, и святаго духа, Троицу единосущную и нераздельную, ныне, и присно, и во веки веков. аминь.

