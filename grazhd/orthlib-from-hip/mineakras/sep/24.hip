<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 458)

*Месяца тогоже в к~д-й день.*

*Святыя первомученицы, и равноапостольныя феклы:*

*В тойже день память преподобнаго отца нашего никандра пустынножителя, псковскаго чудотворца.*

*На*
Господи, воззвах: *стихиры на з~, глас и~.*

*Подобен:*
Господи, аще и на судищи:

Господи, * аще и во оконца фекла приводрузися твоей любви, * но разумно в высочайших предстоящи престолу твоему, * удивляшеся твоему несосудному благолепию, * явльшемуся человеколюбно, * да спасеши душы нашя. (с. 459)

Господи, * аще и учителю фекла неволею уединися, * но спребывающа тя имяше во время страдания, * и обнажена одеяния, * покрывашеся славою твоею, * и венчавшися рукою твоею, * предзащищает душы нашя.

Господи, * аще и связану фекла апостолу притече, * но пристрастия земных узу отверже, * и крепости твоея веригою любве, * тебе крепко привязася, спасу душ наших.

Господи, * аще и огню предадеся, * чистая и первомученица твоя, * но не опалися в нем, прохладителя имущи тя: * и во зверех многих неятна пребысть, * рукою твоею хранима, * Cпаса душ наших.

*Слава, глас з~:*

Страстотерпческими борении врага попрала еси, фекло всеблаженная, и того козни страдальчески сокрушивши, фамира отбегла еси, и Христу уневестилася еси, истинному рачителю: павлова собеседнице, и стефану сострадальнице, дерзновение имущи первомученице Христова в женах, верно совершающих всепразднственную память твою, от бед избави молитвами твоими.

*И ныне, Богородичен:*

*Аще ли среда, или пяток, крестобогородичен: Подобен:*
Все отложше:

оружие, якоже рече симеон, * сердце твое пройде, пресвятая владычце, * егда узрела еси из тебе возсиявшаго неизреченнаго слова, * от беззаконных яко осужденна, * на кресте возносима, * оцта и желчи вкушающа, * ребра же ископаваема, * руками же и ногами пригвождаема, * и рыданием кричала еси, * вопиющи матерски: * что сие чадо сладкое, * новое таинство;

*На стиховне октоиха. Слава, святыя, глас и~. Анатолиево:*

Львов стремление попрала еси, и фамира посрамила еси, первомученице многострадальная, последовала еси (с. 460) жениху твоему зовущи: в воню мира твоего притекох, Христе. тем и павла ищущи, с небесе прияла еси дарование, и венец улучила еси от страстоположника Бога, и молиши непрестанно, даровати грехов прощение, верою совершающым священную твою память.

*И ныне, Богородичен, или крестобогородичен:*

*Подобен: О*
преславнаго чудесе!

Что зримое видение, * еже моими очесы видится, о Владыко; * содержай всю тварь, * на древе повешен был еси: * и умерщвляешися всем даяй жизнь, * Богородица плачущи глаголаше, * егда узре на кресте вознесена, * из нея неизреченно возсиявшаго * Бога и человека.

*Тропарь, глас д~:*

Словесем павловым научившися, богоневестная фекло, и верою утвердившися от петра богозванная, первомученица явилася еси, и первострадальница в женах: возшла еси на пламень, яко на место благоцветущее, звери и юнцы устрашишася тебе, вооружися бо крестом. тем моли всехвальная Христа Бога, спастися душам нашым.

*На утрени оба канона октоиха, без мученичнов, и святыя канон на з~, егоже краегранесие:*

Первомученица божественно славится. *Иоанна монаха:*

*Глас и~. Песнь а~. Ирмос:*

Поим Господеви, проведшему люди своя сквозе чермное море, яко един славно прославися.

Глас языка не может всеславных первомученицы поведати страдальчеств, изнемогает бо ко похвале достойней.

Преста мучителево суесловие прегордое, на того бо жены благочестно во Христе мужествоваша. (с. 461)

Глаголы неизреченными евангельски огласившися твоими, всеблаженне павле, Христу дева уневестися.

*Богородичен:*

Грозд тя жизноносный всемирнаго точащ сладость спасения, Дева, Христе, породи.

*Песнь г~. Ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Оле любве твоея, паче ума всечестная! имже о Христе павлу привязалася еси, соединившися духом.

уязвити тя, славная, уязвльшуюся желанием духовным, мысль не возможе, земных наслаждение.

Всех отступльши плотских пристрастий, беседами матерними не умягчилася еси, страстотерпице всехвальная.

*Богородичен:*

Евы праматере ты исправление была еси, начальника жизни миру, Богородице, рождши.

*Кондак, глас и~. Подобен:*
Яко начатки:

Девства добротою просияла еси, и мученичества венцем украсилася еси, апостольству вверяешися Дево яко преславная, и огня убо пламень в росу преложила еси: юнца же ярость молитвою твоею укротила еси, яко первострадальная.

*Таже седален, глас и~. Подобен:*
Премудрости:

В мужество женство добродетельми преложивши любовию Христовою, божие жилище обоюду была еси: страстей бо мрак пощением умаливши, мученически показалася еси страдания хвала. тем и миру яко светило светиши сугубо, возсияющи лучы духа, первомученице всехвальная. моли Христа Бога, прегрешений оставление подати, чтущым любовию святую память твою.

*Дважды.*
(с. 462)

*Слава, и ныне, Богородичен.*

Яко Деву и едину в женах, тя безсеменно рождшую Бога плотию, вси ублажаем роди человечестии: огнь бо вселися в тебе божества, и яко младенца доиши зиждителя и Господа. темже ангельский и человеческий род, достойно славим всесвятое рождество твое, и согласно вопием ти: моли Христа Бога, прегрешений оставление даровати, достойно поющым славу твою.

*Крестобогородичен:*

Агнца и пастыря и избавителя агница зрящи на кресте, восклицаше плачущи, и горько рыдающи вопияше: мир убо радуется приемляй тобою избавление, утроба же моя горит, зрящи твое распятие, еже терпиши за милосердие милости: долготерпеливе Господи, милости бездно, и источниче неисчерпаемый, умилосердися, и даруй прегрешений оставление, верою поющым божественныя страсти твоя.

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

обрученную фамиру, невестоводец павел тя сочета жениху небесному, яко непорочную, фекло всечестная.

Привесилася еси любовию богочестия, павловыми словесы, и фамировы глаголы яко буесловие мученице, укорила еси.

Кроплением божественныя крове адамский род благословися: ева радуется видящи убо женами льстиваго змия падающа.

Чистоту возлюбивши, вся красная жития отверже, богатство, род, красоту, и сладости обручника первомученица.

*Богородичен:*

Богородицу тя, всечистая, просвещеннии вси знаем: солнце бо родила еси правды, приснодево. (с. 463)

*Песнь е~. Ирмос:*

утренююще, вопием ти, Господи, спаси ны: ты бо еси Бог наш, разве тебе иного не вемы.

Претяжким страданием на тризнищи подвизалася еси, фекло всеблаженная, и почести удостоилася еси.

Окрадеся змий лукавый: дева бо божественными страстьми послушанию научашеся.

Побеждашеся стыдение твое, божественным дерзновением: огнь бо тя сердечный, сущий Троицы, разжже.

*Богородичен:*

Марие Богородице безневестная, надежды врагов осуети, и поющыя тя возвесели.

*Песнь з~. Ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся яко иона: от тли, Боже, возведи мя.

отроковица естества слабость, крепостию креста укрепившися, юношеское украшение божественною любовию отвергши, нощию бо дерзне и потече, желаемаго благовонная ищущи учения.

Чертогов преестественно невестных самовольною измени любовию, благославная и первомученица фекла, еже злодеев обитати во узилищи: желание бо творца зданий побеждаше желания.

В дусе облобызаше узы божественнаго учителя мученица, в темнице яко в божественном цветнице напаяема словесы, и возрасташе, и приношаше, яко истинно владыце плод краснейший.

*Богородичен:*

Яко шипок, яко чистейший крин, яко благовонную воню, отроковице, творец от красных удолий (с. 464) мирских тя избрав, вселися во утробу твою, и родився, благовония вся исполни.

*Кондак, глас в~. Подобен:*
Вышних ищя:

уязвивши твое сердце, добродево, любовию Христовою, обручника временнаго, яко небрегома преобидела еси, и на огнь дерзнула еси, зверей же уста заградила еси: и спасшися от них, прилежаше павла ищущи, фекло первострадальная.

*Икос:*

*От*
павла научившися пути истины, по немуже неуклонно шествовала еси, пречудная, и твоих оставивши, яко странная, странному последовала еси, мужественным разумом и образом. темже и Владыка тя жен страстотерпиц первострадальну показа в концех, в нихже обшедши пребыла еси, павла ищущи, фекло первострадальная.

*Песнь з~. Ирмос:*

*От*
иудеи дошедше, отроцы в вавилоне иногда, верою троическою пламень пещный попраша, поюще: отцев Боже, благословен еси.

Яко узнику павлу привязалася еси любовию, о всеблаженная. узами нерешимыми, верою соглашающи благочестно, и споющи: отцев наших Боже, благословен еси.

Спредстала еси павлу пред судищи неправедными, о добродево. и желанием владычним, вопияла еси во ужасе, студ отвергши: отцев наших Боже, благословен еси.

За любовь божественную, пещи тело, мученице, отдала еси, и желаемаго пребыла еси неопальна силою, вопиющи: отцев наших Боже, благословен еси.

Тученосный облак, дождем и градом пламень погасив, праведно попаляет неразумныя, и спасает (с. 465) песнопоющую мученицу: отцев наших Боже, благословен еси.

*Богородичен:*

Жезл была еси, Дево, из иессеева корене, преблаженная, плод цветоносящий спасения, верою сыну твоему зовущым: отцев наших Боже, благословен еси.

*Песнь и~. Ирмос:*

Царя небеснаго, егоже поют вои ангельстии, хвалите и превозносите его во веки.

Странноявленен твой помысл: во гроб бо яко во едем, дево, вселилася еси мученице, поющи Христа во веки.

Помрачитися благолепию девства светлости, не терпящи твоея доброты, умрети изволила еси и жити во веки.

Животворящему и преестественному сочетавшися Христу, первомученице, жениху звери изволила еси быти хранители девства.

Совлекши твою тления одежду, благоодеждна Христова стадиотечница, пришла еси к нестареющей жизни во веки.

*Богородичен:*

Преестественно содетеля, и Cпаса Бога слова родила еси, Дево: тем тя чтим, чистая, во веки.

*Песнь ф~. Ирмос:*

Тя, неискусобрачную матерь Бога вышняго, тя, паче ума рождшую словом воистинну Бога, вышшую пречистых сил, немолчными славословлении величаем.

Кто твоему непобедному, о первомученице! не подивится; звери бо мысленныя, страсти души укротивши, и неудержанных звериных стремлений не убоялася еси, но пребыла еси посреде сих нерастлима.

Не проходный твердый божиим повелением разседеся тебе камень богоносней мученице, банею возрождения, (с. 466) запечатствовану божественную невесту, яко чертог бежащу внутрь прият.

Исцели, первомученице, язвы души моея: миру мир подаждь, верному воинству нашему на варвары враги победная дающи, и мир церквам твоими молитвами.

*Богородичен:*

Тебе преславную и всесвятую Богородицу вси вернии славим немолчными песньми, и поем, яко рождшую Господа всех, на спасение поющих тя.

*Светилен:*

Жен славу, наставницу страдальцев, отверзшую всем мучения пути, равноапостольную феклу, и первострадальную благопохвалим.

*Богородичен:*

Крепким твоим кровом, от навета врагов, чистая, твоя рабы сохрани ны вся невредны: тя бо стяжахом едину прибежище в нуждах.

*На хвалитех стихиры на д~, глас в~. Анатолиа:*

Невестника имущи на небесех Христа Бога, жениха же небрегла еси привременнаго и обручника, фекло первострадальная: матерним бо ласканием разумно не повинувшися, павлу последовала еси. на рамена вземши знамение креста, и огня убо не устрашилася еси: зверей же свирепство в кротость преложила еси: фоки умертвила еси, еже о Христе погружением святаго крещения: но яко во страданиих доблественне божественне возсиявшая, не остави молящися непрестанно Господу, о верою совершающих всечестную твою память.

*Глас тойже:*

Возложивши себе всесильному мановению, укрепляема яко первомученица Христова, оставивши земную любовь, (с. 467) одеялася еси во свет вечныя жизни, в блаженный сущи чертог, в немже жен стада почивают, вход обретши вечныя жизни. с нимиже молися, равноапостольная фекло, о душах наших.

*Глас д~:*

Лик составите, мучениколюбцы, подвигов бо наста время, и первомученицы летняя память, вся на славословие поущающая божие. фекла бо первая мученица в женах, страдальное поприще совершивши, первая и венценосица явися, со дерзновением молящися о душах наших.

*Глас тойже:*

Твое паче человека страдание, первомученице Христова, не человечестии точию удивишася народи, но и зверие ужасошася свирепии, пламени не пламени вменишася тебе, добродево фекло, твоего ради жениха Христа. радовалася еси убо того ради страждущи, и мира отлучаема, да небеснаго получиши блаженства, со дерзновением молящися от душах наших.

*Слава, глас а~. Анатолиа:*

Страдальческий подвиг днесь предлежит, людие ликовствуим, и в нем совершаемыя и преславныя вещи узрим: нескверная бо агница предлежит заколению, по заклавшемся о нас Христе Бозе, добродева фекла и богоневестная. темже троическою верою мучителей разруши безбожие, и со ангелы ликовствующи, спасу молится, спастися душам нашым.

*И ныне, Богородичен, или крестобогородичен:*

*Подобен:*
Всехвальнии мученицы:

оружие пройде, * о сыне, Дева глаголаше, * на древе яко узре * Христа висяща, мое сердце, и терзает, Владыко, * якоже древле симеон мне предрече: * но востани (с. 468) и спрослави безсмертне, * матерь и рабу твою, молюся.

*На стиховне октоиха. Слава, мученицы. Глас в~. Анатолиа:*

Приидите мучениколюбцы, жен похвалу первомученицу феклу в песнех почтим: та бо супостата врага силою крестною попра, и победу вземши достойно венчася. тем молится многострадальная, еже избавитися бед, и будущаго суда, верою и любовию совершающым память ея.

*И ныне, Богородичен, или крестобогородичен. Подобен:*
Егда от древа:

Болезни претерпела еси многия, в распятии сына и Бога твоего пречистая, стенящи, слезящи и восклицающи. увы мне, чадо сладчайшее, неправедно како страждеши, хотя избавити сущыя из адама земнородныя! тем всечистая Дево, тя молим верою, милостива нам того соделай.

*На литургии: Блаженна октоиха, на д~: и святыя песнь г~, на д~. Прокимен, глас д~:*
Дивен Бог во святых своих, Бог Исраилев. *Стих:*
В церквах благословите Бога: *Апостол к тимофею, зачало сч~з. Аллилуиа, глас а~:*
Терпя потерпех Господа, и внят ми: *Евангелие матфеа, зачало р~д. Причастен:*
Радуйтеся, праведнии:

