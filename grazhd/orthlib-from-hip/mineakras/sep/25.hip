<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 469)

*Месяца тогоже в к~е-й день.*

*Преподобныя матере нашея евфросинии:*

*И преставление преподобнаго отца нашего сергиа игумена, радонежскаго чудотворца.*

Служба его писана по сей службе.

*Стихиры октоиха, г~. и святыя, г~. глас е~. Подобен:*
Преподобне отче:

Мати преподобная евфросиние досточудная, сущо веселия. возжелевши, того ходатайствующую шествовала еси стезю: богатство бо изменила еси нищетою многою: плотскаго обручника, живущим во веки: пищу тлеющую, воздержанием: покой болезньми сущими в страдальчестве: сущую в мире, премирною жизнию, юже и получила еси с мудрыми девами, соблюдши свещу твою неугасну, и чертогу сподобившися яко дева, яко невеста Христова всехвальная.

Струями слез напоивши твой разум, угобзила еси пощением добродетельныя плоды, и лоза якоже краснейшая, произнесла еси грозды красныя, честная: ихже божественнаго мста яве насыщше чувства душевная, наслаждаемся истинно твоим подобием, и веселимся божественным веселием, пиянство отревающе еже от греха, вопиюще ти всечестная: Христа моли всегда, даровати вселенней единомыслие, мир и велию милость.

Видение странное, и естеству неудобоприятное, како утаилася еси евина стараго запинателя, лютаго коварства, среде мужей всельшися совершенным разумом; (с. 470) како посреде огня прошла еси не опальшися; како сокрыла еси женскую немощь, укрепляема божественною силою, нашу немощь приимшаго, и возсиявшаго от отроковицы неискусобрачныя; егоже моли со ангелы ликующи, даровати вселенней единомыслие, мир и велию милость.

*Слава, глас в~. Студитово:*

Чистое чистоты твоея сокровище без порока от мужей сохранила еси, невеста Христова бывши, евфросиние всеблаженная: телесную бо доброту, постническими труды увядивши, душу же украсивши доброзрачием благодати: в мужестве бо женство яве укрывши, утаилася еси велиаровых ловлений, ангельски поживши: но проси мира любовию благохвалящым тя, яко веселия тезоименитая богоблаженная.

*И ныне, Богородичен, или крестобогородичен.*

*Подобен:*
Егда от древа:

Грозд всезрелый, чистая, егоже невозделанно во утробе младоносила еси, на древе яко узрела еси сего висяща, рыдающи восклицала еси, взывающи: чадо, сладость искапай, еюже пиянство всякое страстей отемлется, благодетелю, мене ради тебе рождшия, божественными утешеньми, яко благоутробен.

*На стиховне октоиха. Слава, глас з~:*

Приидите любодевственнии вси, и чистоты рачителие, приидите монашеская чета, и преподобных жен лик, вси согласно верою воспоим евфросинию преблаженную: радуйся, яже в женстем теле мужески доблествовавши, радуйся, целомудрием врага посрамивши, и Христа возлюбивши. радуйся, камене честный, веселия тезоименитая. но, о мати преподобная! молящи не престай о чтущих память твою. (с. 471)

*И ныне, Богородичен, или крестобогородичен.*

*Подобен:*
Все отложше:

Агнца своего * агница нескверная древле, * и непорочная владычца, * на крест воздвизаема, яко виде, * матерски восклицаше, * и удивляющися вопияше: * что видение сие, чадо сладкое, * новое и преславное; * како людие неблагодатнии, * судищу пилатову предают тя, * и осуждают смертию живота всех; * но пою твое неизреченное слове, схождение.

*Тропарь, глас и~:*

В тебе мати, известно спасеся еже по образу: приимши бо крест, последовала еси Христу, и деющи учила еси призирати убо плоть, преходит бо: прилежати же о души, вещи безсмертней. темже и со ангелы срадуется, преподобная евфросиние, дух твой.

*На утрени оба канона октоиха: и святыя на д~, егоже краегранесие:*
Песньми тя пою подобную веселия.

*Иосиф.*

*Глас е~. Песнь а~. Ирмос:*

Коня и всадника в море чермное, сокрушаяй брани, мышцею высокою, Христос истрясе, Исраиля же спасе, победную песнь поюща.

Песньми богокрасными поющаго днесь святую твою память, и истинно достохвальную, светом мя озари молитв твоих всечестная, веселия божественнаго тезоименитая.

Едину божественную доброту Христову возлюбивши, и того распальшися невещественными красотами, добротою телесною возгнушалася еси, славная, видении божественными упражняющися.

Невеста украшеная добродетелей красотами, обручилася еси истинно красному добротою Христу, (с. 472) оставиши привременнаго, евфросиние, обручника, и жития всю красоту.

*Богородичен:*

Все пожелание и сладость и жизнь, из тебе возсиявый премножеством благости, Дево всенепорочная: егоже моли спасти непрестанно тя блажащыя.

*Песнь г~. Ирмос:*

Водрузивый на ничесомже землю повелением твоим, и повесивый неодержимо тяготеющую, на недвижимем, Христе, камени заповедей твоих, церковь твою утверди, едине блаже и человеколюбче.

Великия претерпевши подвиги, вражия низложила еси ухищрения: победила еси демонския прилоги: ангелом уподобилася еси, безсмертию поучившися мати, в мертвеннем твоем телеси.

Веселит монашествующих сердца житие твое, утверждение суще и наказание ко спасительным заповедем, и к стезям нетления, к любви крайнейшему пределу, евфросиние, создавшаго.

Просвещает верных божественная собрания светлая твоя память и достославная, услаждает преподобных лики, ангелы веселит. с нимиже водворяешися, яко равноангельному житию, евфросиние, ревновавши.

*Богородичен:*

Страстей мя лютое обуревает волнение, лукавых духов глубина одержит мя, греховный вихор колеблет мое сердце: богородительнице, ты мя утверди, чисте тя восхваляюща.

*Седален, глас е~. Подобен:*
Собезначальное слово:

Женскую слабость укрепивши небесными надеждами, посреде вселилася еси, несомненною мыслию, мужей, богодохновенная, евина льстителя покоривши твоим (с. 473) говением, о евфросиние! во бдениих и поучениих: тем верою тя блажим.

*Слава, и ныне, Богородичен:*

Тя пристанище, и стену, и прибежище, и надежду, и покров, и предстательницу теплу обретше вернии, к тебе прибегаем, и вопием прилежно, и взываем верно: помилуй, Богородице, на тя уповающыя, и от прегрешений избави.

*Крестобогородичен:*

На кресте тя зрящи, Христе, Мати твоя, вольно среди разбойников повешена, терзающи матерски утробу, глаголаше: безгрешне сыне, како неправедно яко злодей на кресте повесился еси, род человечь оживити хотя, яко преблагий;

*Песнь д~. Ирмос:*

Божественное твое разумев истощание прозорливо аввакум, Христе, со трепетом вопияше тебе: во спасение людей твоих, спасти помазанныя твоя пришел еси.

отцу тя небесному внемлющую душ невестоводцу отча любовь не возбрани, ниже привременнаго жениха, шествовати путь спасительный.

Яко финикс богомудренно процвела еси правды сладость, и яко кедр при водах воздержания, богомудрая, плоды добродетельныя умножила еси.

огнем воздержания испепелила еси хврастныя сласти, и разгоревшися углем господни любве, чудес лучы возсияла еси.

Растерзан видится, и лежащь, пред красными твоими ногами, прежде евин ратник, из Девы рождшагося силою, евфросиние, и благодатию.

*Богородичен:*

ущедри, щедрая сущи, преокаянную мою душу, (с. 474) богородительнице всенепорочная, от страстей греха люте омрачившуюся и стенющу.

*Песнь е~. Ирмос:*

Одеяйся светом яко ризою, к тебе утренюю, и тебе зову: душу мою просвети омраченную, Христе, яко един благоутробен.

Зарею божественных деяний, яко камень смарагд, чистая, видена была еси посреде мужей, мужеская борения показующи и веселящи Господа.

Точащи слезы, яко ароматы облаговонилася еси, возвеличилася еси, яко миро многоценное, и Богу принеслася еси дева нерастленна.

Все твое желание Богу принесла еси, того желающи, того ищущи, того последствующи законоположению, Дево, спасительному.

*Богородичен:*

Млада родила еси яко младенца, чистая, прежде век из отца безначальна безлетно возсиявшаго, егоже о мире моли, богоневесто.

*Песнь з~. Ирмос:*

Неистовствующееся бурею душетленною, Владыко Христе, страстей море укроти, и от тли возведи мя, яко благоутробен.

Яко чиста и непорочна, яко красна, яко предобра, жениху слову ты уневестилася еси, во веки соблюдающему тя нетленну.

Стенаньми и слезами взыскующи содетеля, онаго видения сподобилася еси яко избранная со избранными, досточудная.

Воздержания образ, целомудрия одушевленное подобие верным явилася еси, благохвалящым твою священную, о евфросиние, память.

*Богородичен:*

Паче ума безлетнаго, паче слова создателя, всечистая, родила еси, избавляющаго всякия тли, Богородицу поющыя тя. (с. 475)

*Кондак, глас в~. Подобен:*
Вышних ищя:

Вышнюю жизнь возжелевши получити, дольнюю сладость тщательно оставила еси, и самую себе смесила еси посреде мужей, краснейшая: Христа бо ради жениха твоего о обручнице привременном небрегла еси.

*Икос:*

В веселии и радости душы возвеселивше, востанем тщательно услышати слово преславное: преходит бо ум всяк поведание сие, и удивляет, яко жена посреде мужей пребывающи победи велиара, и огнь попра сластей, и неопалися отнюд: Христа бо вожделевши нескверная, обручника привременнаго небрегла есть.

*Песнь з~. Ирмос:*

Превозносимый отцев Господь пламень угаси, отроки ороси, согласно поющыя: Боже, благословен еси.

Свет тебе возсия, того сопрузе, евфросиние славная, правый бо имела еси разум, песнопоющи: Боже, благословен еси.

Жезл укрепляющь тя, крест имущи, демонская зияния прешла еси невредна, преподобная, песнопоющи: Боже, благословен еси.

Дом сердце твое святаго духа, преподобная, совершила еси, тя укрепльшаго, и показавшаго духов лукавых сильнейшу.

*Богородичен:*

Телом обложеннаго, Бога безтелеснаго, всенепорочная, родила еси, нас избавляющаго страхом песнопоющыя: Боже, благословен еси.

*Песнь и~. Ирмос:*

Тебе вседетелю, в пещи отроцы, всемирный лик сплетше, пояху: дела всякая Господа пойте и превозносите во вся веки.

Тину страстей оттрясла еси, отроковице, ангелов (с. 476) невещественному житию поревновавши. с нимиже и воспеваеши: Господа пойте, и превозносите во вся веки.

Дает тебе жизни хранитель, того бо стопам последовала еси, того доброты вожделевши божественныя: с нимже и веселишися во вся веки.

Вознеслася еси ко обителем присножительным истинно, желание получивши, егоже возлюбила еси древа, дево, жизни наслаждающися, и превозносящи Христа во веки.

*Богородичен:*

Вся избранна, украшена вся, Бог юже возлюби, юже избра, явилася еси, Дево препрославленная присно: тем тя поем всегда яко Богородицу.

*Песнь ф~. Ирмос:*

Исаие, ликуй, Дева име во чреве, и роди сына еммануила, Бога же и человека, восток имя ему: егоже величающе, Деву ублажаем.

Священное торжество монашествующих собор хвалит, память твою совершая богосветлую, лик радуется монахинь: явися бо чистая всех светлость, евфросиние досточудная.

Яко честно возложение небеснаго была еси храма, яко крин во дворех процвела еси божиих, яко шипок сладковонный принеслася еси всецарю, яко честное миро, евфросиние всеблаженная.

Тебе самую просветила еси добродетелей твоих украшением светлым, и привелася еси к мысленному чертогу, чистая, и ныне недомысленную смотряеши доброту Христову, и обожение приемлеши совершеннейшее.

Святая твоя память освящает днесь верныя, точащи просвещение и святыню, в нейже тя молим, яко избранную невесту Христову: спаси молитвами твоими евфросиние, нас всегда. (с. 477)

*Богородичен:*

Светом лица твоего, во тме лежащаго страстей, озари света двере мысленная, да не нощь постигнет мя смертная, владычце чистая, спасения моего нечаяние отсекающи.

*Светилен, Подобен:*
Духом во святилищи:

Князя утаившися студа, и сего в любомудром образе показала еси безумна, дева сущи душею и телом, была еси муж разумом и верою, евфросиние преподобная, девственников доброта, и монахинь красота.

*Слава, и ныне, Богородичен:*

День мне возсияй умнаго веселия: ты бо еси, чистая, свет и жизнь сущым во тме: хотению бо мощна еси, и еже творити имаши, яко сущи всех владычца, избави вся от бед, и скорбей, и соблазн чуждаго.

*Служба преподобнаго отца нашего сергиа игумена, радонежскаго чудотворца.*

*Вечер, на малей вечерни, стихиры на д~, глас е~. Подобен:*
Преподобне отче:

Преподобне отче, душу твою с телом очистив, святаго духа прекрасная обитель явился еси, иже славна тя концем, преблаженне сергие, содея: в чудесех же великаго светильника, просветившаго во мраце сущыя, и наставника монахов, сошедшеся велемудренно ублажаем.

Явился еси, богоблаженне, мудрая пленица, связуя (с. 478) многая врагов ополчения: темже и венцем увязлся еси от Бога неувядающим, и веселие и радость, и славу вечную восприял еси, премудре сергие. того моли, тому помолися, преподобне, даровати мир миру, и душам нашым велию милость.

Преподобне отче, телесныя страсти зельным воздержанием, и чистыми молитвами, потом же воздержания угасил еси углие страстей: того ради чудесы славна тя российским странам, славне сергие, показа, украсив небесными дарми Христос. того моли, тому помолися, преподобне, даровати мир миру, и душам нашым велию милость.

*Слава, глас з~:*

Приидите монашествующих множество днесь, сергиа, благочестия подражателя песньми и пеньми восхвалим, и честную его и многоцелебную раку обстояще, любезно облобызаем, глаголюще: радуйся, преславне сергие, отечеству твоему пресветлый светильниче. радуйся, яко чисте чистейшему свету совокупився. радуйся, яко Троице предстоиши со ангелы. юже непрестанно моли, даровати душам нашым велию милость.

*И ныне, Богородичен:*
Богородице, ты еси лоза:

*На стиховне стихиры, глас з~. Подобен:*
Ангельския:

*От*
матерних пелен, мудре, * Богу возложен, * сергие преподобне, * и пустыню яко град соделав, * в ней множества монахов * собрал еси * славити многопетую Троицу: * юже моли * спастися душам нашым.

*Стих:*
Честна пред Господем смерть преподобных его.

Богомудре сергие, * аще бо и послежди леты тя новопросвещенная российская страна возрасти: * но древних чести сподобился еси, * и дарования чудес достойно прием. монахов множества песнословят, * (с. 479) и правоверною верою * Христа хвалят, твоими покаряющеся ученьми: * моли спастися душам нашым.

*Стих:*
Блажен муж бояйся Господа, в заповедех его восхощет зело.

Яко в высоких чертозех, * добродетели * пред\ъуготовал еси дом себе * сергие, отче наш, и яко воистинну * божественную светлость зрети сподобился еси, * в нюже вселився * зриши святую Троицу: ейже молися, даровати миру велию милость.

*Слава, глас и~:*

Преподобне отче, мира красоту, и сладость временную отнюд возненавидел еси, монашеское житие паче возлюбив, и ангелом собеседник быти сподобился еси, и светильник многосветлый российския земли, чудесми якоже второе солнце сияя, но всех нас поминай, совершающих священную память твою: мы бо чада твоя, и овцы словесных твоих учений, и тя на помощь призываем, просяще тобою прияти мир и велию милость.

*И ныне, Богородичен:*
Владычце, приими:

*Тропарь, глас д~:*

Иже добродетелей подвижник, яко истинный воин Христа Бога, на страсти вельми подвизался еси в жизни временней, в пениих, бдениих же, и пощениих образ быв твоим учеником. темже и вселися в тя пресвятый дух, егоже действием светло украшен еси: но яко имея дерзновение ко святей Троице, поминай стадо, еже собрал еси, мудре, и не забуди, якоже обещался еси, посещая чад твоих, сергие преподобне, отче наш.

*Слава, и ныне:*
Еже от века утаенное: (с. 480)

*На велицей вечерни,*
Блажен муж: *а~-й антифон.*

*На*
Господи, воззвах: *стихиры на и~, глас з~.*

*Подобен:*
Все отложше:

Мира мятеж, преподобне, оставив, * и взем крест твой, последовал еси Христу * невозвратным помыслом, * и в пустыню вселился еси, преподобне, * душевныя страсти из корене исторгая, * и телесная чувства огорчевая, * и частыми бдении и молитвами, * благодать восприял еси, преподобне, * целити различныя недуги, * ангелов собеседниче, * и преподобных сожителю: * молися Господу, сергие преподобне, * помиловатися душам нашым.

Преподобне отче, * кто исповесть труды твоя и болезни; * или кий язык изречет * жестокое твое житие, * бдение же и сухоядение, * и еже на земли легание, * чистоту душевную и телесную, * устнами и умом совершенное безмолвие, * смирение же нелицемерное, * молитвы непрестанныя, и разсуждение доброразсудное, * худость ризную, и память смертную; * сергие, отче наш, * моли спастися душам нашым.

Преподобне отче сергие, * ты врачь душ и телес явился еси, * источая недужным * исцеления струи, * даром же пророчествия украшен, * прорицая яко настоящая будущая. * молитвою бо князя вооружив, * варвары победити, * хвалящыяся отечество его разорити. * но самех богопораженною язвою * трупия достойно падоша, * псаломски, при аде, преподобне.

Богомудре сергие, * славу маловременную оставль, * и в пустынях и горах, * ты живый явился еси, * и Троицы чистый дом, блаженне, был еси, * еяже силою * пресвятыя храмы воздвиг, * и ограды монашествующым * (с. 481) во спасение создал еси: * живяше же в тебе Христос Бог наш, * егоже от юности возжелел еси. * того моли, сергие преподобне, * спастися душам нашым.

*Ины стихиры преподобнаго, глас в~. Подобен:*
Терпяще мучения:

Терпя нынешняя мужественне, веселяся будущими, ко всем глаголал еси, преподобне сергие: еда убо туне подвизаемся, но вечнаго живота чающе получити; люты скорби, но сладок рай, болезнены труды, но присносущно восприятие. не обленимся убо, о постницы. мало стерпим, да венцы нетленными увяземся от Христа Бога и Cпаса душ наших.

*Дважды.*

Зря яко наслаждение скорби, шествуя тесным путем, ко учеником твоим глаголал еси, преблаженне сергие: не устрашимся подвига постнаго, да страшнаго геенскаго мучения избегнем, согбенне будут руце, да простираются же к Богу, нозе же утверждены на молитве предстояти. не пощадим естества тленнаго, изволим подвиг, да венцы победными увяземся от Христа Бога, и Cпаса душ наших.

Отверг тленныя ризы, ходил еси в зиме без теплыя одежды якоже в лете, глаголя, терпеливе сергие: за рай, егоже погубихом, ризы мягкия ныне отлагаем, грехом иногда преступления одеяхомся, совлецемся ныне, ради нетленных риз, небрежем, братие, о зиме преходящей: плоть изнурим, да венцы победными увяземся от Христа Бога и Cпаса душ наших.

*Слава, глас з~:*

Еже по образу соблюд невредимо, ум владыку над страстьми пагубными постнически поставив, во еже по подобию яко мощно возшел еси: мужески бо естество понудив, потщался еси хуждшее покорити (с. 482) лучшему, и плоть поработити духу. темже монашествующих явился еси верх, житель пустынный, благотекущих обучитель, правило добродетели известнейшее, и ныне на небесех, зерцалом разрешшымся, отче наш сергие, чисте зриши святую Троицу, моляся несредственне о иже верою и любовию чтущих тя.

*И ныне, Богородичен:*
Кто тебе не ублажит:

*Вход. Прокимен дне.*

*Притчей чтение.*

[Глава г~] Память праведнаго с похвалами, и благословение господне на главе его. Блажен человек, иже обрете премудрость: и смертен, иже уведе разум. Лучше бо сию куповати, нежели злата и сребра сокровища. Честнейшая же есть камений многоценных, все же честное недостойно ея есть. Долгота бо дней, и лета живота в деснице ея: в шуице же ея богатство и слава: от уст ея исходит правда, закон же и милость на языце носит. Послушайте убо мене, о чада! честная бо реку: и блажен человек, иже пути моя сохранит: исходи бо мои, исходи живота, и уготовляется хотение от Господа. Сего ради молю вас, и предлагаю мой глас сыновом человеческим: яко аз премудрость устроих, совет и разум и смысл аз призвах. Мой совет и утверждение, мой разум, моя же крепость. Аз мене любящыя люблю, ищущии же мене обрящут благодать. Разумейте убо, незлобивии, коварство, ненаказаннии же, прилагайте сердца. Послушайте мене и паки, честная бо реку: и отверзу от устен правая, яко истине поучится гортань мой, мерзски же предо мною устны лживыя. С правдою вси глаголы уст моих: ничтоже в них стропотно, ниже (с. 483) развращенно. Вся права суть разумевающым, и проста обретающым разум. Научаю бо вас истине, да будет о Господе надежда ваша, и исполнитеся духа.

*Притчей чтение.*

[Глава и~] уста праведнаго каплют премудрость, язык же неправеднаго погибнет. устне мужей праведных каплют благодати, уста же нечестивых развращаются. Мерила льстивая, мерзость пред Господем, вес же праведный приятен ему. Идеже аще внидет досаждение, тамо и безчестие: уста же смиренных поучаются премудрости. Совершение правых наставит их, и поползновение отрицающихся упасет их. Не пользуют имения в день ярости, правда же избавит от смерти. умер праведный, остави раскаяние: наручна же бывает и посмеятельна нечестивых пагуба. Правда непорочнаго исправляет пути, в нечестие же падает неправда. Правда мужей правых избавит их: безсоветием же пленяются беззаконнии. Скончавшуся мужу праведну, не погибнет надежда: похвала же нечестивых погибнет. Праведник от лова убегнет, в место же его предается нечестивый. Во устех нечестивых сеть гражданом, чувство же праведных благоспешное. Во благих праведных исправится град, и в погибели нечестивых радование. Во благословении правых возвысится град, усты же нечестивых раскопается. Ругается гражданом лишенный разума, муж же мудрый безмолвие водит.

*Премудрости соломони чтение.*

[Глава г~] Праведных душы в руце божией, и не прикоснется их мука. Непщевани быша во очесех безумных умрети, и вменися озлобление исход их: и еже от нас шествие сокрушение, они же суть в мире. Ибо (с. 484) пред лицем человеческим аще и муку приимут, упование их безсмертия исполнено. И вмале наказани бывше, великими благодетельствовани будут: яко Бог искуси я, и обрете их достойны себе. Яко злато в горниле искуси их, и яко всеплодие жертвенное прият я. И во время посещения их возсияют, и яко искры по стеблию потекут: судят языком, и обладают людьми, и воцарится Господь в них во веки. Надеющиися нань разумеют истину, и вернии в любви пребудут ему. Яко благодать и милость в преподобных его, и посещение во избранных его.

*На литии стихира храма, и святаго стихиры, глас з~:*

Приидите празднолюбцы, и постников сословие, верою сошедшеся, истиннаго постника почтим днесь сергиа, с веселием шествовавшаго по стопам Владыки своего узкий путь, и безстрастную жизнь, и верою возопиим: о всеблаженне, преподобных сожителю; и постников похвало. о нас молися ко Господу, помиловатися душам нашым.

Преподобне и богоносе сергие, любве ради Христовы вся оставил еси, и в пустыню вшед, никакоже убоялся еси невидимых врагов коварствия: аще бо и многажды приидоша на тя, скрежетанием зубным ярость показующе: ты же молитвами твоими, яко дым без вести сих сотворил еси. о непорочныя твоея души, и крепкаго терпения твоего! Христа непрестанно моли, спастися душам нашым.

Российская убо всеосвященная, и великая церковь, с православными соборы монахи же и простыми, евангельских источников струями напоившеся, духовно веселимся, в нарочитом празднице, добраго пастыря и учителя, и целебныя его мощи обстояще любезно (с. 485) облобызаем, и сих яко цветы песньми и хвалами увязем рекуще: радуйся сергие блаженне, небесный человече, земный ангеле, и духа святаго обитель. радуйся, яко многих ко спасенному пути наставил еси. радуйся, православному воинству нашему похвала и утверждение, преподобне сергие богоприятне, отечеству твоему пресветлый светильниче, и молитвенниче о душах наших.

*Слава, глас з~:*
Приидите, монашествующих:

*Писан на малей вечерни.*

*И ныне, Богородичен:*
Творец и избавитель мой:

*На стиховне стихиры, глас а~. Подобен:*
Небесных чинов:

Наста, богоносе, солнца светлейши твой праздник, * озаряя приходящыя к тебе верою, * и безсмертие благоухает: * душам же источает нетление от святаго твоего телесе, * сергие преподобне, * молитвенниче о душах наших.

*Стих:*
Честна пред Господем смерть преподобных его.

Чувственныя страсти телесныя победил еси, * воздержания броздами, чудодейственне сергие, и ревность к безплотным на земли показал еси, * все же плотское желание духу повинул еси. * тем и ныне в небесных дворех водворяяся, моли о душах наших.

*Стих:*
Блажен муж бояйся Господа, в заповедех его восхощет зело.

Блаженне сергие, основание положив добродетели, * древняго человека совлекся с похотьми, * и во Христа облеклся еси истину. * тем обличил еси, преподобне, многая врагов ополчения, * наставник монахов быв, * моли спастися душам нашым.

*Слава, глас и~:*

Монахов множества наставника тя почитаем, отче (с. 486) наш сергие: твоею бо стезею воистинну право ходити познахом. блажен еси, Христу работав, и вражию обличил еси силу, ангелов собеседниче, преподобных сопричастниче и праведных: с нимиже молися Господеви, помиловатися душам нашым.

*И ныне, Богородичен:*
Безневестная Дево:

*Тропарь писан на малей вечерни.*

*На утрени, тропарь святаго дважды. Слава, и ныне, Богородичен.*

*По а~-м стихословии, седален, глас и~. Подобен:*
Премудрости:

Весь освящен и богоносен показался еси, мира и богатства светлости, и вся елика видимых доброт маловременных преобидев, смирением же и нищетою владыце Христу последовал еси, собрав монахов множества, и сих православия ученьми просветил еси. тем и по кончине нестареемую благодать приял еси, и во гробе лежя, нетленен пребываеши, сергие богоблаженне, моли Христа Бога, согрешений оставление даровати чтущым любовию святую память твою.

*Дважды.*

*Слава, и ныне, Богородичен:*

Яко всенепорочная невесто творца, яко неискусомужная Мати избавителя, приятелище яко сущи утешителя всепетая, беззакония мя суща скверно жилище, и демонов игралище в разуме бывша, потщися и сих злодействия мя избавити, светло жилище добродетельми соделавши. светодательная и нетленная, разжени облак страстей, и вышняго причастия сподоби, и света невечерняго молитвами твоими.

*По в~-м стихословии седален, глас г~. Подобен:*
Красоте девства:

Еже к Богу мудрование горе имея, отче, и яже на земли оставил еси, и многими болезньми, светло (с. 487) твое житие из\ъяснив, всякия же божественныя добродетели обитель показався, в молитвах и мольбах и пощениих Господу приближился еси: моли Христа Бога, спастися душам нашым.

*Дважды.*

*Слава, и ныне, Богородичен:*

Яко невозделанна, Дево, лоза, прекрасный грозд Христа возрастила еси, источающа нам вино спасительное, всех веселящее душы и телеса. темже яко виновну тя добрых ублажающе, присно со ангелом вопием ти: радуйся, обрадованная.

*По полиелеи седален, глас и~. Подобен:*
Премудрости:

Егда, блаженне, божественному желанию ум твой вперив, тогда оставил еси вся долу влекущая мудрования, и в пустыню вселився, яко крин процвел еси добродетели прекрасный, и страстей искоренив терние, в нем насадил еси плоды трудов твоих. темже и пожал еси рукояти неотемлемо богатство на небесех, сергие преподобне, моли Христа Бога, согрешений даровати, чтущым любовию святую память твою.

*Дважды.*

*Слава, и ныне, Богородичен:*

О тебе радуется, благодатная, всякая тварь, ангельский собор и человеческий род, освященный храме и раю словесный, девственная похвало, из неяже Бог воплотися и младенец бысть, прежде век сый Бог наш: ложесна бо твоя престол сотвори, и чрево твое пространнее небес содела. о тебе радуется, благодатная, всякая тварь, слава тебе.

Степенна, а~-й антифон д~-го гласа. Прокимен: Честна пред Господем смерть преподобных его. Стих: Что воздам Господеви о всех, яже воздаде ми. Евангелие от матфеа, зачало м~г. (с. 488)

*По н~-м псалме стихира, глас з~:*

Иже на земли ангела, и на небеси человека божия, мира благое украшение, пищу благих добродетельных, постников похвалу, сергиа великаго почтим: насажден бо в дому господни, и процвете праведно. яко кедр в пустыни, умножив стадо Христово словесных овец, в преподобстве и правде.

*Канон Богородицы со ирмосом на з~, и святаго на и~.*

*Канон прсвятыя Богородицы.*

*Глас з~. Песнь а~. Ирмос:*

Яко по суху, пешешествовав Исраиль, по бездне стопами, гонителя фараона видя потопляема, Богу победную песнь, поим, вопияше.

Причащшися ева сада, преслушаннаго брашна, клятву введе: но сию разрешила еси, чистая, благословения начаток, Христа рождши.

Яже бисера от божественныя молнии Христа рождши, страстей моих мглу, и прегрешений смущение, чистая, разжени, светом твоея светлости.

Языков ждание иаков, из тебе воплощаемаго предзряше тайно, умными очесы, Бога, избавльшаго нас ходатайством твоим.

Оскудевшым начальником от племене иудова, пречистая, сын твой и Бог, прошед вождь, над концы земными ныне воистинну воцарися.

*Канон преподобнаго сергиа, егоже краегранесие сицево:*

Сергиа похвалити, Боже мой, даруй ми.

*Глас и~. Песнь а~. Ирмос:*

Колесницегонителя фараоня погрузи, чудотворяй иногда моисейский жезл, крестообразно поразив и разделив море: Исраиля же беглеца пешеходца спасе, песнь Богови воспевающа. (с. 489)

Христа нас ради волею смирившагося, даже до рабия образа подражав, возлюбил еси смирение, и зельным бдением и молитвами, душегубныя страсти умертвив, на гору безстрастия возшел еси, сергие пребогате.

Яко светильник света, твою душу слезными потоки украшая, и другаго исаака подобно сам себе вознесл еси, преподобне, и сердце твое Богу пожерл еси.

Иже во чреве матерни трикраты проглашением, Троицы служитель показался еси, и трисолнечным светом озаряемь, демонская ополчения яко паучину разорил еси, преблаженне сергие.

*Богородичен:*

Законов кроме естественных родила еси законодавца Бога и человека бывша. того яко блага моли, всенепорочная, наша беззакония презрети, вопиющих всегда: поим Господу, славно бо прославися.

*Другий канон святаго.*

*Глас а~. Песнь а~. Ирмос:*

Твоя победительная десница, боголепно в крепости прославися: та бо, безсмертне, яко всемогущая, противныя сотре, Исраильтяном путь глубины новосоделавшая.

Любовию Христовою утвердился еси, преподобне, и явился еси яко река, обильно всю землю напаяя словом учения, богоблаженне сергие: темже память твою любовию ублажаем.

Твоею рукою бысть благословение, божественным мановением: невлажная бо земля твоею молитвою воду источи, юже ныне почерпающе, исцеление приемлем независтно, преподобне сергие.

Весь от юности Богу освятился еси, в нему добродетельми приближаяся: тленная бо яже на земли оставив, небесное обрел еси богатство. (с. 490)

*Богородичен:*

Радуйся, благодати источниче, радуйся, лествице и двере небесная. радуйся, свещниче и стамно златая, и горо несекомая, яже жизнодавца Христа мира родила еси.

*Катавасиа:*
Отверзу уста моя:

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Тленную мою плоть и смертную, всечистая Богомати, из чрева твоего несказанно прием благий, и обезтленив сию, вечне себе связал есть.

Бога воплощаема из тебе зряще, Дево, ужасахуся страхом лицы ангельстии: и яко матерь божию немолчными песньми тя почитают.

ужасеся, гору умную видев тя, пророк даниил, из неяже камень отсечеся кроме рук: и демонская капища, Богомати, крепко сокруши.

Не может слово тя человеческое, ниже язык, Дево, похвалити достойно: из тебе бо без семене жизнодавец Христос воплотитися, пречистая, благоволи.

*Ин. Ирмос:*

утверждей в начале небеса разумом, и землю на водах основавый, на камени мя, Христе, заповедей твоих утверди, яко несть свят паче тебе, едине человеколюбче.

Благих образ тебе дав твоим учеником, и привлекл еси многи душы во спасение, отлучившихся мирскаго пристрастия, иже утешения улучиша райскаго наслаждения.

Яко доброплодная маслина в дому божии, блаженне, процвел еси, и елеем умащая душы, любовию тя поющих, преблаженне сергие, и верою Христу вопиющих: несть свят паче тебе, человеколюбче. (с. 491)

Страсти душетленныя успил еси бодренными бдении, блаженне: и сих ради в чертог небесный вселился еси, прием богомудре сергие, благодать исцелений.

*Богородичен:*

Херувимов и серафимов превышши явилася еси, Богородице: ты бо едина прияла еси невместимаго Бога во чреве твоем, нескверная. темже тя вси вернии песньми, чистая, ублажаем.

*Ин. Ирмос:*

Едине ведый человеческаго существа немощь, и милостивно в не воображся, препояши мя с высоты силою, еже вопити тебе, святый: одушевленный храме, неизреченныя славы твоея, человеколюбче.

Тленную славу презрев, блаженне, нетленныя и божественныя славы наследник быти сподобился еси: всю бо поправ жития красоту, со ангелы в вышних божественныя славы наслаждаешися.

Ралом молитвенным, преподобне, землю сердца твоего обновив, и сию насеяв семенем трудов твоих, и явился еси прекрасная слова пшеница, и достигл еси незаходимаго света селение.

Духа святаго сияньми почтен, и светоносным житием украсился еси, требующым подавая неоскудно, и приемля с любовию монашествующих чины, отче преподобне.

*Богородичен:*

Из тебе прозябе, чистая, цвет неувядаемый, облаговонствуя все человечество, божественным миром естества своего, иже и отцу собезначальный, из тебе бысть под летом, Дево всенепорочная.

*Седален, глас д~. Подобен:*
Вознесыйся на крест:

Яко воистинну тленных оставив нестоянное, Христу от души последовал еси, и болезньми и труды и (с. 492) зельным воздержанием, яко безплотен пожив, преблаженне сергие: моли Христа Бога, спастися душам нашым.

*Дважды.*

*Слава, и ныне, Богородичен:*

Херувимов и серафимов превышши еси, Богородице, небесе же и земли пространнейши, видимыя твари и невидимыя явилася еси преимущи несосудным сосуждением: егоже бо пространствия небеса не вмещают, в твоей утробе вместила еси, чистая: егоже моли, спастися рабом твоим.

*Песнь д~. Ирмос:*

Христос моя сила, Бог и Господь, честная церковь боголепно поет, взывающи от смысла чиста, о Господе празднующи.

Поем пречистая тя всенепорочную, иже тобою спасшиися, и благочестно поюще взываем: благословенна, яже Бога, приснодево, рождшая.

Свет незаходимый, Дево, родила еси, сущым во тме жития плотию светящь, всеблаженная: и поющым тя радость, приснодево, источила еси.

Благодать процвете, закон преста тобою, всесвятая: ты бо, чистая, родила еси Господа, подающаго нам, приснодево, оставление.

Мертва мя показа сада вкушение, жизни же древо, из тебе явльшееся, пречистая, воскреси, и райския сладости наследника мя устрои.

*Ин. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

Духа пресвятаго храм, отче, был еси, и жизненных вод река исполняема, основание непоколебимо церкве, монашествующих утверждение, сергие досточудне. (с. 493)

Пророчески слезными каплями на всяк день постелю омочая, сергие славне, дондеже до конца страстей пучину изсушил еси: темже память твою почитаем, присночестную и священную.

Лице Христово лицем, преподобне сергие, зрети сподобился еси, зерцалом воистинну разрешшымся: сие бо и от мира отлучи тя к возлюбленному желанию.

*Богородичен:*

Очищение наших даруй неведений, яко безгрешен, и умири мир твой, Боже, молитвами рождшия тя.

*Ин. Ирмос:*

Гору, тя, благодатию божиею приосененную, прозорливыма аввакум усмотрив очима из тебе изыти Исраилеву, провозглашаше, святому, во спасение наше и обновление.

Просвещаемь светолучными зарями, преблаженне, наслаждение небесное приял еси радуяся, яко воистинну чистейший хлеб творцу был еси, мудре сергие, емуже взывая: силе твоей слава, человеколюбче.

Страсти душетленныя прешед, и во глубину безмолвия вшед, и прежде отрешения телеснаго союза умершее отроча возставил еси, и паче надежди родителю его радость сотворил еси. тем удивився, творцу вопиял еси: силе твоей слава, человеколюбче.

Душевный разум вперив, славне, и чувствия окормив, мудре, святыню благочестия сущым на земли возвестил еси к небесному шествию.

*Богородичен:*

Радость тебе, чистая, яви, с небесе пришед архистратиг, благовести рек: Бог изыдет плотию из тебе, Дево пречистая, во спасение любовию поющих тя: слава силе твоей, человеком помощнице. (с. 494)

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Чистотою возсиявши светло, божественное пребывание Владыки, всепетая, была еси: ты бо едина Мати божия явилася еси, во об\ъятиих яко младенца сего носивши.

Носящи доброту умную краснейшия твоея души, невеста божия была еси, запечатствована девством, чистая, и светом чистоты мир просвещающи.

Да рыдает собрание злочестивых, не проповедающих тя яве чистую Богоматерь: ты бо врата божественнаго света явилася еси нам, мрак прегрешении разгоняющи.

*Ин. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

В пощениих непреклонен пребыл еси, мудре, и до отшествия своего храня сие опасно, имже сподобился еси яве нетленнаго блаженства.

остр ум имея к Богу внимати, страсти душетленныя успил еси, отче, и снопы благоплодия пожал еси, питая благочестно восхваляющыя тя, преподобне отче сергие.

Светло житие твое, преподобне сергие, и известно всем концем явися, и божественныя доброты исполнено, молитвами же и пощеньми, и любовию, яже ко Христу человеколюбцу.

*Богородичен:*

Тя стену имуще, и заступлением твоим соблюдаеми, твоею божественною славою хвалящеся, тя ублажаем: ты бо, пречистая, душам нашым источаеши веселие и радование. (с. 495)

*Ин. Ирмос:*

Бог сый мира, отец щедрот, великаго совета твоего, ангела, мир подавающа послал еси нам: тем богоразумия к свету наставльшеся, от нощи утренююще, славословим тя, человеколюбче.

Обветшавшаго человека яве, отче, совлеклся еси, и яко скверну ризу отверг с греховными страстьми, в новаго облеклся еси, еже по подобию о Христе, всечестне.

Страстныя узы расторг высоким твоим равноангельным житием, и свыше приим чудодействия дарование, согрешений наших очищение, сергие, испроси.

*Богородичен:*

Клятву евы, всех праматере, твоим рождеством, Дево, упразднила еси, миру благословение возсиявши Христа. темже тя радующеся, языком и сердцем Богородицу истинно исповедающе, величаем.

*Песнь з~. Ирмос:*

Житейское море, воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Великий преднаписа во пророцех моисей тя, ковчег, и трапезу, и свещник, и стамну, образно назнаменуя воплощение, еже из тебе высочайшаго, Мати Дево.

умерщвляется смерть, упраждняется и тление адамова осуждения, плоду твоему, о владычце, приразившееся: жизнь бо родила еси, от тли избавляющую поющыя тя.

Закон изнеможе, и прейде сень, паче бо ума и помысла явившейся мне благодати, яже из тебе, Дево, рождеством Бога и Cпаса, многопетая. (с. 496)

*Ин. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Память твою творящым священную, отче, не престай моля избавителя, даровати согрешений оставление, и небесное царство восприяти, идеже глас празднующих веселит вся.

О Христе укрепляемь, вся коварствия лукаваго, твердым умом, сергие, якоже сеть расторгнул еси, и пресветло светило миру, отче, показался еси.

Светом божественным осияемь, и со ангелы ныне на небесех водворяяся, поминай верою чтущих память твою, преподобне сергие приснопамятне.

*Богородичен:*

Возвысила еси воистинну падшее человеческое существо, иже образом божественным, и отца равенством, видимым сыном неизменным, Богомати, без семене во чреве поносивши.

*Ин. Ирмос:*

Из утробы иону младенца изблева морский зверь, якова прият: в Деву же всельшееся слово, и плоть приемшее, пройде сохраншее нетленну. егоже бо не пострада истления, рождшую сохрани неврежденну.

Нас свыше стадо твое озаряеши милостивно, отче, воинству победу православному подая молитвами твоими, возвышая рог православных, от нас же приими, аще и малое приносимое тебе моление.

На недузех различных исцеления благодать тебе даровася, и на дусех нечистых от Христа власть, мудре, яко божественный доблественник венец приял еси победы, от всех царствующаго. (с. 497)

*Богородичен:*

Весь лик пророческий от Бога научен, твое провозгласи таинство, несказаннаго божественнаго зачатия, еже из тебе слова Мати Дево: ты бо истинный начальный свет родила еси.

*Кондак, глас и~. Подобен:*
Взбранной воеводе:

Христовою любовию уязвився, преподобне, и тому невозвратным желанием последовав, всякое наслаждение плотское возненавидел еси, и яко солнце отечеству твоему возсиял еси: тем и Христос даром чудес обогати тя, поминай нас, чтущих пресветлую память твою, да зовем ти: радуйся, сергие богомудре.

*Икос:*

Евангельский глас, отче, услышав, вся оставил еси плотская мудрования, богатство же и славу яко прах вменив, и на страсти яко безплотен подвизався, и безплотных ликостоянием, чести сподобился еси. разума дарование приял еси, еже и подаждь в песнех поющым ти сице: радуйся, сергие преподобне и богоносе, небесный человече, земный ангеле. радуйся, духа святаго обитель. радуйся, молитвами богодарен дар приемый. радуйся, яко прежде рождения проглашением прославив святую Троицу, яже тя прослави в жизни сей и по смерти. радуйся, целомудрия столпе, имже всяка страсть попрася. радуйся, яко от младых ногтей последствовал еси Христу. радуйся, притекающым к тебе спасения ходатай. радуйся, светильниче многосветлый, возведый ко Христу монахов множества. радуйся, похвало отечеству твоему. радуйся, пророчеством украшенный, во еже прорицати яко настоящая будущая. радуйся, яко молитвами твоими сопротивнии побеждаются. радуйся, (с. 498) православному воинству нашему похвала и утверждение: егоже соблюди молитвами твоими от враг ненаветно, да зовем ти: радуйся, сергие богомудре.

*Песнь з~. Ирмос:*

Росодательну убо пещь содела ангел преподобным отроком, халдеи же опаляющее веление божие, мучителя увеща вопити: благословен еси, Боже отец наших.

Юнош триех пещь не опали, рождество прообразующих твое: божественный бо огнь тебе не опалив, вселися в тя и вся научи вопити: благословен еси Боже отец наших.

Блажат тебе концы, всенепорочная Мати, яко прорекла еси, просвещаеми светолучными сиянии твоими, и благодатию поющии вопиют: благословен еси Боже отец наших.

Пагубныя убо зубы в мя вонзе змий лукавнейший: но тыя твой, Богомати, сын сокруши, крепость же мне даде вопити: благословен еси Боже отец наших.

Очистилище естества ты еси едина богоблаженная: на рамех бо херувимских седящаго Бога во об\ъятиих носивши, вопиеши: благословен еси Боже отец наших.

*Ин. Ирмос:*

Божия снизхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе, пояху: благословен еси, Боже отец наших.

В пещи искушений разжжения божественная благодать ороси тя, преподобне, и многосветла троическим желанием показа, зовуща: благословен Бог отец наших.

Мир преобидев, славне сергие, на земли яко безплотен пожил еси, и ангельским ликостоянием сподобился еси. тем тя верою почитаем, досточудне.

В пристанище тихое вшед, богомудре, житейских (с. 499) плаваний отбегл еси, и волнующымся житейскими спасительное окормление был еси, воспевающым: благословен Бог отцев наших.

*Богородичен:*

Жезл прорасте, Дево, из корене иессеева всеблаженный плод, цвет носящи спасительный, верою сыну твоему вопиющым: отцев наших Боже, благословен еси.

*Ин. Ирмос:*

Тебе умную, Богородице, пещь разсмотряем вернии, якоже бо отроки спасе три превозносимый, мир обнови, во чреве твоем всецел, хвальный отцев Бог и препрославлен.

Другое небо на земли божественным мановением, преблаженне, показался еси, воспитал еси словесное стадо, яко ангел живый с плотию, богомудре.

Имуще тя к Богу чада твоя, крепка молитвенника, блаженне, и утешителя печальных, поборника же и предстателя, и ходатая благочестия, от всяких бед спасаемся, преподобне сергие.

*Богородичен:*

Радуйся, чистая, адамова дщи: из тебе бо произыде пастырь, облекся истинно во всего мя человека, превозносимый за милосердие непостижное, отцев Бог благословенный.

*Песнь и~. Ирмос:*

Из пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. тя превозносим во вся веки.

Позлащенною ризою якоже царицу сын твой просветив зарею духа, тебе одесную себе постави, всечистая: егоже превозносим во вся веки.

Иже хотением единем мир водрузивый, из пречистыя утробы твоея плоть заемлет, свыше тую наздати хотя: егоже превозносим во вся веки. (с. 500)

Сочетанием слова ко мне человеку божественное жилище была еси, пречистая, просиявши яве девства светлостию. тем тя поем во вся веки.

Златозарный тя свещник предвообрази, приемшую несказанно свет неприступный, знанием своим озаряющь всяческая. тем тя, поем, чистая, во вся веки.

*Ин. Ирмос:*

Седмерицею пещь халдейский мучитель, богочестивым неистовно разжже, силою же лучшею, спасены сия видев, творцу и избавителю вопияше: отроцы, благословите, священницы, воспойте, людие, превозносите во вся веки.

Светоносный твой праздник, преблаженне сергие, исполни радости и веселия духовнаго, благоухания же и просвещения, тя имущым заступника и правило монашествующым.

Молитвою непрестанною к Богу востекл еси, и оттуду трисолнечными сиянии озарился еси, на враги борения поставив, приводя постников соборы новым житием, Христу вопиющым: дети, благословите, священницы, воспойте, людие, превозносите его во веки.

В пощениих крепкое, в молитвах неленостное, терпение в искушениих, сергие, на земли показал еси, зовый: дети, благословите, священницы, воспойте, людие, превозносите его во веки.

*Богородичен:*

Богородительнице чистая, души моея язвы греховныя и соблазны очисти, ко источником примешающи, яже из ребр рождества твоего, иже от них потекшым струям: к тебе бо взываю, и к тебе прибегаю, и тя призываю богоблагодатную.

*Ин. Ирмос:*

Чуда преестественнаго, росодательная из\ъобрази пещь (с. 501) образ: не бо яже прият палит юныя, яко ниже огнь божества Девы, в нюже вниде утробу. тем воспевающе воспоем: да благословит тварь вся Господа, и превозносит во вся веки.

Прилежно поюще молим тя: молися преподобне, победы даровати на враги воинству нашему, и церкви благолепие, и миру мир.

Духа святаго благодать в тя вселися, лукавых духов прогонителя содела, монашествующих же наставника показа, зовущих: благословите, вся тварь Господа, и превозносите его во веки.

Трисолнечным светом издалеча сияя, твоим певцем свет даруй и спасение, и миру мир, в твоей памяти, преподобне отче, зовущым: да благословит вся тварь Господа, и превозносит его во веки.

*Богородичен:*

Иже ангельскими песньми прославляемый, богатное слово нас ради обнища, тя матерь доброту иаковлю, благословенная, избрав. темже воспевающе поем: да благословит тварь вся Господа, и превозносит его во веки.

*Песнь ф~. Ирмос:*

Бога человеком не возможно видети, на негоже не смеют чини ангельстии взирати: тобою бо, всечистая, явися человеком слово воплощенно. егоже величающе, с небесными вои тя ублажаем.

Звезда, сияющи зарями божества от иакова, от мрака содержимым возсия: тобою бо всечистая, Христос Бог слово воплощенно: имже просвещаеми, с небесными вои тя ублажаем.

укрепився силою твоею и благодатию, тебе песнь усердно от сердца возложих: но сию приими, Дево чистая, благодать воздающи твою многосветлую, от нетленных сокровищ, богоблаженная. (с. 502)

Постав показалася еси яве божества, в немже ризу телесе слово истка, богосоделав Дево, мой зрак: в негоже облекся, вся спасе от смысла чиста тя величающыя.

*Богородичен:*

Мертвым воскресение ныне даровася твоим несказанным и неизреченным рождеством, Богородице всечистая: жизнь бо из тебе плотию обложися всем возсия, и смертную дряхлость яве разруши.

*Ин. Ирмос:*

ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя, Богородицу, ангелов и человек, чиноначалия величают

Светоявления духовнаго исполнен быв, преподобне сергие, светильник сияя издалеча явился еси, словесныя зари нам облистая, и пребожественныя Троицы жилище показался еси.

Воистинну тя велика учителя, мудре сергие, российским странам Христос дарова, неложным правлением правяща отечество свое, и учения сладчайша меда изливающа: ихже яко от окрина и мы вернии почерпаем независтно.

Душетленныя страсти победив, яко пастырь истинный упасл еси словесное Христово стадо, еже выну благодатию духа яко цветы райския питая, преподобне.

*Богородичен:*

псалмы тя воспеваем обрадованная, и немолчно ти, еже радуйся, вопием: ты бо источила еси всем радование.

*Ин. Ирмос:*

образ чистаго рождества твоего, огнепалимая купина показа неопальная. и ныне на нас напастей свирепеющую угасити молимся пещь: да тя, Богородице, непрестанно величаем. (с. 503)

Любовию Христовою мудре, просвещаемь, и добродетельми облистаемь, не осквернил еси души твоея доброту, ко отцем преставился еси в добрей старости, и Богу со ангелы, сергие, предстоиши.

Очисти нашя согрешения слове, и просвети очи сердечныя, еже чисто зрети твою светлость божественнаго светолития, молитвами твоего угодника сергиа, да тя вси величаем.

*Богородичен:*

О страннаго твоего чудесе! ты бо Дево Богородице, таинство прежде веков и родов сокровенное в Бозе вся создавшем, рождши Бога слова несказанно, явилася еси.

*Светилен:*

Процвел еси яко финикс, Давидски, отче и обитель явился еси духа всесвятаго, иже славна тя вселенней показа, о нас непрестанно Христа моли, почитающих верою пречестную память твою, преподобне сергие.

*Дважды.*

*Слава, и ныне, Богородичен:*

Тя песньми немолчными ублажаем, Дево, яко от Троицы единаго родила еси, Богородице, и носиши на божественных об\ъятиих пребогатое слово, невращное и неизменное.

*На хвалитех стихиры, на д~, глас д~. Подобен:*
Званный свыше:

Егда божественное звание найде на тя, пребогате, * тогда все плотское мудрование * духу повинул еси, * пощения страданьми утвердився, * и яко злато в горниле искушено сияя явился еси. * приятелище был еси духа пресвятаго, * собрав монашествующих множества, * и учении твоими, * яко некоею небовосходною лествицею, * на высоту добродетелей возводя. * поминай нас, сергие, чтущих память твою, * спасти и просветити душы нашя.

*Дважды.*
(с. 504)

Возсия днесь пресветлая * и всепразднственная память твоя, * преславне сергие, * созывающи многочисленное постников сословие, * и преподобных ликостояния, * в нейже ангели славят * в Троице покланяемаго Бога нашего, * человецы же притекающии * к священней раце мощей твоих, * исцеления дары приемлют. и тя венчавшаго Христа прославляем, * Cпаса душ наших.

Богоносе и преблаженне * отче сергие, * ты пророчески * постелю слезами измывал еси: * не дал еси сна твоим очесем, * ни веждом дремания, * сердечное желание еже ко Христу являя, * егоже измлада возлюбив, * всякия добродетели вид исправил еси. * темже тя ублажаем, * Христа величающе, * тя прославльшаго.

*Слава, глас в~:*

Преподобне отче, измлада воздержанию прилежав постився, орган был еси святаго духа. тем и чудес дарования прием, человеки научил еси преобидети маловременная: ныне же неизреченным светом светле сияеши, просвети нашя мысли ходатайством твоим, мудре сергие.

*И ныне, Богородичен:*

Все упование мое на тя возлагаю, Мати божия, сохрани мя под кровом твоим.

*Славословие великое. И отпуст.*

*На литургии: Блаженна перваго канона песнь г~, и втораго песнь з~. Прокимен:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Апостол к галатом, зачало сг~и. Аллилуиа:*
Блажен муж бояйся Господа: *Евангелие луки, зачало к~д. Причастен:*
В память вечную будет праведник:

