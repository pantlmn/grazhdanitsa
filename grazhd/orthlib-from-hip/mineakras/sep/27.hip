<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 530)

*Месяца тогоже в к~з-й и день.*

*Святаго мученика каллистрата, и дружины его:*

*И преставление преподобнаго отца нашего савватиа, соловецкаго чудотворца.*

Служба его писана по сей службе.

*На*
Господи, воззвах: *стихиры, глас и~. Подобен: О*
преславнаго чудесе!

Мучениче страдальче каллистрате, * благочестия светом * просветив мысль, * путь шествовал еси неуклонно, * вводящий к тамо сущему блаженству, * победив вся козни противнаго. * тем тя благохвалим, * священную твою память * чтуще, блаженнейше.

Мучениче богомудре каллистрате, * словом обогащся жизни, * к жизни путеводил еси, * неведением прежде окаянно умершыя, * иже и умерше усердно, славне, * за всех нас воскресние, * жити истиннейше во Христе веруются: * с нимиже нас * помяни ко Господу преблагому.

Мучениче священне гимнасие, * мечем во главу усечен, * течением крове * фараона льстиваго * истинно (с. 531) потопил еси, * и ныне точиши всем исцеления, * верою ко храму твоему притекающым, * и подвиги твоя в нем хвалящым, * и честную память твою, блаженне, торжествующым.

*Слава, глас д~. Византиево:*

Прежде честнаго креста твоего, страшна смерть человеком, по славней же страсти страшен человек смерти: тако возможе страстотерпец, сице упраздни всю вражию силу. того молитвами Христе, спаси душы нашя.

*И ныне, Богородичен, или крестобогородичен. Подобен:*
Яко добля:

Агнца и пастыря тя, * на древе яко виде, * агница рождшая рыдаше, * и матерски тебе вещаше: * сыне вожделеннейше, * како на древе крестнем повешен еси, долготерпеливе; * како руки твоя и ноги твоя слове, * пригвоздишася от беззаконных, * и кровь твою излиял еси, Владыко;

*На стиховне октоиха. Тропарь, глас д~:*

Мученицы твои, Господи, во страданиих своих венцы прияша нетленныя от тебе Бога нашего: имуще бо крепость твою, мучителей низложиша, сокрушиша и демонов немощныя дерзости: тех молитвами спаси душы нашя.

*На утрени оба канона октоиха: и святых канон на д~.*

*Творение иосифово.*

*Глас и~. Песнь а~. Ирмос:*

Песнь возслем, людие, чудному Богу нашему, свободившему Исраиля от работы, песнь победную поюще и вопиюще, поим тебе единому владыце.

Стезю шествовав неуклонно страдания, был еси заблуждшым путь, к божественным воспокоением, блаженне, вводящий: тем сошедшеся благохвалим тя, каллистрате, верою. (с. 532)

Якоже светлейша звезда возсияв, озарил еси богознания светом Христову церковь: тму же отгнав, мучениче, неведения, и нырища прелестная низложил еси.

Всяк искус терпеливо под\ъем, каллистрате, за всех жизнь умрети не отреклся еси: тем к безсмертному покою радуяся прешел еси, и со ангельскими лики веселишися.

угль божественнаго духа, огнем священный гимнасий распалаемь показася, и лести тину попали, чудесы же орошает палимых жжением страстей.

*Богородичен:*

Едина в женах раждаеши единаго от Троицы, преестественно, всенепорочная, искуса мужеска не познавши: тем тя славим, и из тебе рожденнаго вышше всякия вины и слова.

*Песнь г~. Ирмос:*

утвержей словом небеса, и землю основавый на водах многих, утверди мя к пению славословия твоего, Господи.

Не пожер отнюд ваянным богом, чиста жертва принеслся еси всех Богу, за ны пожренному, мучениче страстотерпче каллистрате.

украшен багряницею, обагренною от священных, мучениче, истинно кровей твоих, царю веков венценосец, блаженне, предстоиши.

Обнажен явися враг твоею божественною славою, и сущих с тобою страдалец, одеявшихся с высоты, мучениче доблемудре гимнасие.

*Богородичен:*

Моление сотвори прилежно к твоему сыну, Дево, еже спасти ны от ожидаемых бед, и вечнующаго мучения.

*Кондак, глас д~. Подобен:*
Явился еси:

Всяк труд днесь церковь ныне совершающи святии, (с. 533) восхваляет таинственно, яко за ню страдальчествовавшыя мученицы божественнии, добропобеднии всемудрии.

*Таже седален, глас е~. Подобен:*
Собезначальное слово:

Каллистратовы страсти восхвалим, гимнасиевы болезни воспеснословим, с ними терпеливо пострадавшыя, любовию ублажим вернии, и к ним возопиим: оружницы благочестия, просите даровати нам мир и велию милость.

*Слава, и ныне, Богородичен:*

Души моея страсти многоболезненныя, и плоти моея недуги вскоре исцели, ума моего изступления устави, пренепорочная: и в тишине помышления, молитвы приносити чистыя царю всех сподоби, Богородице, и испроси прегрешений оставление.

*Крестобогородичен:*

На кресте тя зрящи, Христе, Мати твоя, волею посреде разбойников висяща, терзающи матерски утробы, глаголаше: безгрешне сыне, како неправедно на кресте, яко злодей распялся еси, род человеческий оживити хотя, яко преблагий.

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Воевода якоже изящнейший мучениче, гонителю ополчився, уловил еси к божественней жизни плененныя древле, яже имеяше.

Тучами словес твоих напоил еси сердца, и наставил еси к воде присножизненней, страдальче Господень досточудне.

Яко овен закалается, имея якоже агнцы предзакалаемыя его, приснопамятный каллистрат, крепкия оружники преусерднейшыя.

узрелый гимнасие, якоже лоза, мучениче, словом (с. 534) твоего страдания грозд процвете, благочестия вино источающь.

*Богородичен:*

Оскверншееся страстьми сердце мое, отроковице, очисти, и приятелище сотвори чистых и божественных осияний.

*Песнь е~. Ирмос:*

*От*
нощи неведения, боговедением просветивый концы, просвети мя утром человеколюбия твоего, Господи.

Всеусердно, мучениче, возлюбив Христа Бога нашего, пострадал еси, и державу погубил еси вражию немощную.

Воинствословии божественными, показался еси верх, каллистрате, воинством ангелов, мучениче, причислился еси, радуяся.

украшен славою мученическия светлости, гимнасие, радуяся ныне преложился еси к светлостем ангельским.

*Богородичен:*

Восток явилася еси правды солнца, всенепорочная: егоже моли спасти чисто славящыя тя.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Львов челюсти, мудре, невидимых сокрушил еси, и пищу иногда вражию сущыя, божия чада показал еси, и сладости невещественныя общники, мучениче каллистрате.

Красно о Бозе божественное слово сотворяя, богом бездушным прежде окаянно служащих, божественны явил еси, с ними пострадав, преславне каллистрате.

Христу вашя выя преклонивше, мученицы, приясте заколение, и жертвы совершенныя Богу принесостеся, и перворожденных церковь украсисте. (с. 535)

*Богородичен:*

Освяти ум мой, и просвети мое сердце, святая Мати божия, и одержащих мя злолютых избави, да тя славлю, Богородице приснодево.

*Кондак, глас д~. Подобен:*
Вознесыйся на крест:

Многообразныя раны претерпевше, и венцы от Бога яве приимше, о нас молитеся, блаженнии, Христу, память всепразднственную вашу совершающих, величайший каллистрате со страдавшими с тобою, еже умирити паству, и люди: той бо есть верных утверждение.

*Икос:*

Мощей твоих зря, каллистрате, раку, пою и величаю болезни и страдания, яже под\ъял еси стражда. тем молю тя: умилостиви и мне Христа, страстоположника твоего, подати ми слово благодатию, да возмогу подвиги твоя похвалити: богословно бо никтоже возможет в человецех изрещи твоя доблести, како вшел еси мужественно в судище, помышления доле плежущая обличая мучительская; Христос есть верных утверждение.

*Песнь з~. Ирмос:*

*От*
иудеи дошедше отроцы, в вавилоне иногда, верою троическою пламень пещный попраша, поюще: отцев Боже, благословен еси.

Просветився яко злато огнем мучений, страстей Христовых знамение явился еси, и ныне возложился еси сокровищем божественным, славне, вопия: отцев наших Боже, благословен еси.

укрепився страстьми, мечь явился еси, всеблаженне, небокованный, ссецая невидимых демонов полки, и зовя, каллистрате: отцев наших Боже, благословен еси. (с. 536)

Крепок явился еси на нечестие, мучениче каллистрате, крепостию троическою. еяже ныне сияньми вопиеши просвещаемь: отцев наших Боже, благословен еси.

Твердым помыслом Христа возлюбив, мучениче гимнасие, со всеми купноревнители заклан был еси, воспевая благодарственно, богодохновенне: отцев наших Боже, благословен еси.

*Богородичен:*

Из тебе воплотившагося, паче ума и слова, богорадованная, моли спастися любовию тя чтущым, и согласно зовущым: отцев наших Боже, благословен еси.

*Песнь и~. Ирмос:*

Богоглаголивии отроцы в пещи, со огнем пламень попирающе, пояху: благословите дела господня Господа.

Искоренив прелести терния, рая показался еси, мучениче, сад краснейший, благочестия принося плоды божественною благодатию.

Взирая к надеждам будущым во уповании совершенном, к подвигом отлучился еси, и победив законно венчался еси, каллистрате.

Твоего храма врачевство стяжавше, благочестно приходящии, злоудобных избавляются, благохваляще тя верою, гимнасие славне.

*Богородичен:*

Яко вышши всех тварей, богорадованная отроковице, помысл мой вышши льстителя соблазнов, всенепорочная сотвори.

*Песнь ф~. Ирмос:*

устрашися всяк слух, неизреченна божия снизхождения, яко вышний волею сниде даже и до плоти, от девическаго чрева быв человек. темже пречистую Богородицу, вернии, величаем.

Исцеление всем рака мощей твоих точит требующым, мучениче каллистрате, и уставляет страсти (с. 537) воистинну неудобоисцельныя, и отгонит лукавых духов тму, божественнаго духа действом, и силою и благодатию.

Явистеся мученицы Христовы, яко богоплетенная пленица связуеми друг другу благодатию, и к высоте восходяще, и освящающе землю лиянием крове. тем память вашу празднуем верно веселящеся.

Венец приял еси яве неувядаемый, и славу вечную и веселие, и радость конца не имущую, и царство небесное, богомудре каллистрате, со страдавшими с тобою, с нимиже поминай нас ко Господу.

Божественная память мудраго каллистрата, гимнасиа же днесь, и страдавших с ними, солнца множае возсиявши, свещательными блистаньми просвещает концы. ихже молитвами, Христе, осуждения свободи ны.

*Богородичен:*

Глас тебе гавриилов веселым помыслом взываем: радуйся, радосте верных. радуйся, свещниче златый, и трапезо, горо и дверь мысленная. радуйся, божественная колеснице царя Христа. радуйся, разрешение клятвы, всеблагословенная.

*Светилен. Подобен:*
Жены, услышите:

О чудо! како бреннии злати естеством явишася; ибо ни огнь, ниже мечь, ниже зверей зубы, ни муки, ни раны сих погубиша, но плотию безплотнаго низложивше, Господу о нас молятся.

*Слава, и ныне, Богородичен:*

Радуйся, божия палато. радуйся, горо присенная, радуйся, божественная трапезо. радуйся, неопалимая купино. радуйся, престоле славы. радуйся, стамно всезлатая. радуйся, свещниче всесветлый. радуйся, легкий облаче, Девомати марие. (с. 538)

*Служба преподобнаго отца нашего савватиа, начальника пустыни соловецкаго монастыря.*

*Вечер:*
Блажен муж: *На Господи, воззвах: стихиры на и~, глас и~. Подобен:*
Мученицы твои:

Преподобне отче савватие, любве ради Христовы вся яже на земли, преобидел еси, и в пустыню вселився, постническими труды уяснил еси житие твое. тем Христос чудес дарми обогати тя: поминай нас, чтущих тя.

Преподобен и честен светильник божественный и светоносный, под спудом житейския толстоты никогдаже скрывается, но на версе полагает его высоких чудес человеколюбец. того молитвами, Христе, даруй людем твоим велию милость.

Преподобне отче савватие, ты от юности Христу поработився, крест всечестный на рамена твоя возложил еси, и не возвратился еси вспять, но был еси управлен во царствие Бога, воплощшагося во спасение душ наших.

В лодии телесней плавая, преподобне савватие, кроткими дыхании кроткаго духа легко прешел еси житейскую пучину, мудре: и на бисере многоценнем твоя имения продав, и обрет его в себе, удержал еси, блажен быв божественными его сиянии.

*Слава, глас з~:*

Преподобне отче, во всю землю изыде вещание исправлений твоих. тем на небесех обрел еси мзду трудов твоих, демонския погубил еси полки, и (с. 539) ангельския достигл еси чины, ихже житию безпорочно поревновал еси. дерзновение имея ко Христу Богу, мир испроси душам нашым.

*И ныне, Богородичен:*
Кто тебе не ублажит:

*Вход. Прокимен дне. Чтения три: писаны сего месяца в ф~ день, иосифу волоцкому.*

*На стиховне стихиры, глас е~. Подобен:*
Радуйся.

Радуйся, священная главо, преподобне отче наш савватие, ангельским ликом собеседниче: на земли добродетельно пожил еси, и пречестно и несквернено зерцало, духом святым озаряешися, пребогате, и озаряемь провидел еси будущая. темже Христа моли, подати душам нашым велию милость.

*Стих:*
Честна пред Господем смерть преподобных его.

Радуйся, священная главо, преподобне отче савватие, постников непоколебимый столпе, страстей посекая корения, и демонов погубляя стремления, крестным всеоружием вся кознодействия отгоняя, и по преставлении твоем жив святей Троице предстоиши, за ны моляся, даровати душам нашым велию милость.

*Стих:*
Блажен муж бояйся Господа, в заповедех его восхощет зело.

Радуйся, священная главо, преблаженне отче савватие, молитвою враги устрашая, неистовыя на святыню суду божию предаеши, и приходящым с верою страсти и недуги отгоняеши, и слукия исправляеши, и демоны от человек прогоняеши, молитвою же и священныя воды окроплением, многим исцеление подавая, Христа моля, даровати душам нашым велию милость.

*Слава, глас з~:*

Еже по образу соблюд невредимо, ум владыку (с. 540) на страсти пагубныя постнически поставив, во еже по подобию яко мощно возшел еси: мужески бо естество понудив, потщался еси хуждшее покорити лучшему, и плоть поработити духу. темже монашествующих явился еси верх, житель пустынный, благотекущих обучитель, правило добродетели известнейшее, и ныне на небесех, зерцалом разрешшымся, отче наш савватие, чисте зриши святую Троицу, моляся несредственне о иже верою и любовию чтущих тя.

*И ныне, Богородичен по гласу.*

*Тропарь преподобнаго, глас г~:*

удалився мира и водворився в пустыни, добрым подвигом подвизался еси, злостраданием и вниманием и молитвами: отонудуже и по смерти источаеши исцеления, савватие отче наш, моли Христа Бога, спастися душам нашым.

*Слава, и ныне, Богородичен:*

*На утрени, по а~-м стихословии, седален, глас а~.*

*Подобен:*
Лик ангельский:

Житие на земли благочестно скончав, чисто селение святаго духа явился еси, просвещая верою приходящыя к честному гробу твоему, блаженне. темже моли Владыку Христа Бога, просветити душы нашя, празднующих всечестную память твою, савватие богомудре, отче наш.

*Дважды.*

*Слава, и ныне, Богородичен:*

Всех творца и Владыку, Бога же и содетеля, всенепорочная чистая, духом божественным в ложеснах твоих заченши, нетленно родила еси: егоже славяще, тя величаем, Дево, яко палату всех царя, и мира защищение. (с. 541)

*По в~-м стихословии седален, глас е~: Подобен:*
Собезначальное слово:

Постника господня песньми почтим, умертвившаго вся прилоги страстей воздержанием твердым, и крепким терпением воистинну, и посрамивша зело противнаго всю гордыню, и ныне молящася Господу, помиловатися душам нашым.

*Дважды.*

*Слава, и ныне, Богородичен:*

ужасно чудо зачатия, и несказанен образ рождества, в тебе познася, чистая приснодево, ужасает мой ум, и удивляет помысл. слава твоя, Богородице, всем простреся, во спасение душ наших.

*По полиелеи седален, глас и~:*

Егда к божественному желанию ум твой вперив, тогда оставил еси долу влекущее мудрование, и в пустыню вселился еси в морский остров, идеже процвел еси яко крин добродетельми прекрасный, страстей искоренив терние, и в нем всадил еси плоды трудов твоих. темже и пожал еси снопы неотемлемое богатство на небесех, савватие преподобне, моли Христа Бога, согрешений оставление подати, чествующым любовию святую память твою.

*Дважды.*

*Слава, и ныне, Богородичен:*

Воплощшееся слово из утробы твоея рождши, пресвятая, мене же растленнаго грехи от прилог лукаваго укрепи Мати божия, и сердце мое очисти, богоблагодатная, матерними твоими молитвами, да и аз благодарно зову ти: марие Богородице, моли сына твоего и Бога нашего, помиловати стадо твое, еже стяжала еси, всенепорочная.

*Таже, Степенна. Антифон а~-й д~-го гласа. Прокимен:*
Честна пред Господем смерть преподобных его. *Стих:*
Что воздам Господеви о всех: *Евангелие матфеа, зачало м~г.*
(с. 542)

*По н~-м псалме стихира, глас з~:*

Иже на земли ангела, и на небеси человека божия, мира благовоние, пищу благих добродетелей, постников похвалу савватиа почтим: насажден бо в дому господни, и процвете праведно яко кедр в пустыни, умножив стадо Христово словесных овец в преподобии и правде.

*Канон Богородицы на з~: и преподобнаго савватиа на и~.*

*Глас в~. Песнь а~. Ирмос:*

Грядите, людие, поим песнь Христу Богу, раздельшему море, и наставльшему люди, яже изведе из работы египетския, яко прославися.

Просвещением трисолнечнаго божества озарився, преподобне, светильник сияя явился еси, просвещая верно светоносную твою память чтущыя.

Совесть имел еси, благу, и око сердечное взирающее к Богу. темже и Христос внят молитве твоей, мудре, и с преподобными сочта тя.

Весь Троицы был еси жилище, и тамо душевное возложил еси желание, преподобне. сего ради вечную память восприял еси, и жизнь некончаемую.

*Богородичен:*

Плотию рождши безплотнаго, Богородице чистая, страсти лютыя утоли ума моего, Дево, и исправи мя, Мати божия, заблуждшаго, яко да славлю тя.

*Катавасиа:*
Отверзу уста моя:

*Песнь г~. Ирмос:*

На камени мя веры утвердив, разширил еси уста моя на враги моя, возвеселибося дух мой, внегда пети: несть свят, якоже Бог наш, и несть праведен, паче тебе Господи.

Наполнив сердце твое слезными потоки, преподобне савватие, плоды всяких добродетелей износящее, чудес показанием, преблаженне. (с. 543)

Высотою смирения украшаемый, преподобне, низвергл еси на землю велехвальнаго, савватие отче преблаженне, изрядными делы твоими, постом и молитвами.

Исцеления безчисленная источает гроб твой, преблаженне отче, и отгонит болезни человеческия, и душевныя врачует страсти, похваляющих труды твоя, всечестне.

*Богородичен:*

Из ложесн твоих возсия преславно, великое солнце Христос Бог, Богородице Дево, вся земныя концы просветив, и преподобных лик честно прият.

*Седален, глас д~:*

Житейское море воздержанием без труда преплыв, ко пристанищу тихому безстрастия, радуяся пристал еси, преподобне отче савватие, богомудре и преблаженне.

*Дважды.*

*Слава, и ныне, Богородичен:*

Девство и рождество, выше естества, в тебе, Богородице, совокупися, яко всех содетеля и Бога воплотившагося породила еси Cпаса душ наших.

*Песнь д~. Ирмос:*

Пришел еси от Девы, не ходатай, ни ангел, но сам, Господи, воплощся, и спасл еси всего мя человека. тем зову ти: слава силе твоей, Господи.

Землю дольнюю преминув, небесную стяжал еси жизнь, и со безплотными лики смесился еси, преподобне савватие, соделав душу твою храм духа святаго, и кротких землю наследовал еси.

Яко Христово смирение возлюбив, преподобне савватие, стяжал еси безстрастие: смирив же всю демонскую гордыню, блаженне, низложив низвергл еси.

Возсия яко солнце от востока чудес лучами, и (с. 544) ангельскому житию поревновав, непрестанными молитвами, преподобне, просветил еси всю подсолнечную.

*Богородичен:*

Блажит тя, пресвятая Богородице, всяк возраст, и всяка душа верных: божие бо слово, паче ума, и слова, родила еси, препетая.

*Песнь е~. Ирмос:*

Света подателю, и веков творче, Господи, во свете твоих повелений настави нас: разве бо тебе иного бога не знаем.

Возсия тебе Господь от Девы, егоже возжелел еси, преподобне савватие, жилище имеющу в морском острове любве ради его: и ныне того славы наслаждаешися непрестанно.

Единой Христове любви, преподобне савватие, приложився, и всею душею потщався, исполнитель божиих заповедей быти, и многих чудес, преподобне, приял еси благодать.

Незлобив и кроток быв, вся злобы вражия погубил еси: и милостив до конца явлься, милость душевную стяжал еси от единаго Бога, и благодать и милость приял еси истинную.

*Богородичен:*

Воспойте Господеви вся земля, пойте вси явившемуся из чрева Девы неизреченно, и сию верным показавшаго твердую надежду и похвалу.

*Песнь з~. Ирмос:*

В бездне греховней валяяся, неизследную милосердия твоего призываю бездну: от тли, Боже, мя возведи.

Силою Христовою укрепляемь, преподобне савватие, вся коварствия лукаваго низвергл еси, и ныне безстрастия умом очищенным, предстоиши Богу вседержителю, на негоже все желание возложил еси. (с. 545)

Твоя, всеблаженне савватие, преподобныя мощи во гробе лежаще, недуги врачуют, демонския же полки отгоняют всегда, от души приходящих с верою.

Божественных повелений, отче, нравы стяжав, кротость и безмолвие и смирение. сего ради от благодетеля Бога богатно дарование приял еси, исцеления дар требующым даруеши.

*Богородичен:*

Душевныя моя страсти, пречистая, исцели, яже безстрастия бывши источник, просветившая преподобных лики рождеством твоим.

*Кондак, глас в~:*

Житейския молвы отбег, вселился еси в морский остров, мудре: и крест твой взем, Христу последовал еси, в молитвах и во бдениих и в пощениих, злостраданьми плоть твою изнуряя: тем был еси преподобных удобрение. сего ради любовию память твою празднуем, преподобне савватие, моли Христа Бога непрестанно о всех нас.

*Икос:*

Како возмогу твоя премногая чудеса, отче, изрещи, или труды твоя и злострадания, имиже потрудился еси, преподобне савватие, аще не ты, святе, подаси ми слово недостойному рабу твоему; ты бо еси монахов похвала и утверждение. с нимиже Христа Бога моли непрестанно о всех нас.

*Песнь з~. Ирмос:*

образу златому на поле деире служиму, трие твои отроцы небрегоша безбожнаго веления: посреде же огня ввержени, орошаеми пояху: благословен еси, Боже отец наших.

Всех текущих привременных страстей, преподобне савватие, сподобился еси убежати, всю надежду стяжав (с. 546) к Богу. егоже ради действуеши, блаженне, преславная чудеса, поя: отцев наших Боже, благословен еси.

оружием молитв твоих лукавыя победив полки, с небесе благодать приял еси целити недуги, и прогоняти демоны от взывающих верою: благословен Бог отцев наших.

Плоть твою повинув духу, отче преподобне савватие, в воздержании всяцем пожил еси, в трудех и бдениих, прехвальне, имея чисту совесть, житие небесное, воспевая: благословен Бог отцев наших.

*Богородичен:*

оружие, чистая Дево, хранящее прежде врата едемская, плещи всем дает, низложившым постнически борителя врага, и присно взывающым: отцев наших Боже, благословен еси.

*Песнь и~. Ирмос:*

В пещь огненную ко отроком еврейским снизшедшаго, и пламень в росу преложшаго Бога, пойте дела, яко Господа, и превозносите во вся веки.

Мыслию очищенною, преподобне савватие, к Богу приближаяся, и всем всяк быв, да Христа приобрящеши: моли спасти вся поющыя тя, преподобне отче.

Слез твоих капли погасиша огнь греховный, реку же чудес показал еси всем нам, всякия страсти потопляющу, притекающих к тебе, отче прехвальне.

Веру и надежду неразориму, и любовь истинную имел еси, отче, и божественное прирадение: терпение благо, и поучение духовных словес, смиреномудрие, и совершенное беззлобие.

*Богородичен:*

Спаси мя, Мати божия, спасения начало мира явльшися, избавляющи мя молвы, и нечистых страстей, и всякия противныя скорби, да тя славлю во вся веки. (с. 547)

*Песнь ф~. Ирмос:*

Безначальна родителя сын, Бог и Господь, воплощся от Девы нам явися, омраченная просветити, собрати расточенная. тем всепетую Богородицу величаем.

Процвел еси в подвизех постнических, прехвальне отче наш савватие, яко шипок благовонен, и якоже крин об\ъюхал еси совести верных добродетельми и чудесы. темже, преподобне, отжени от нас страсти смердящыя.

Отверзеся тебе, отче, небесное царствие, скончавшу доброе течение, и видиши, яже ангели видят, и трудов воздаяние тебе подает почести Христос, чествуя тя своего угодника. темже тя, преподобне, ублажаем.

Слез твоих пролитием огнь греховный погасил еси, Богу угодив, савватие преподобне, сокрушил еси демонов козни: темже предстояще раце мощей твоих, верно ублажаем тя, досточудне.

*Богородичен:*

Пощади мя, Господи, пощади, егда хощеши ми судити: и не осуди мене во огнь, ниже яростию твоею обличи мене, молит тя, Христе, рождшая тя Дева, и ангельстии чини, и преподобных собори.

*Светилен:*

Святыни храм был еси, блаженне, по божественному причастию, райский гражданин, в немже напитаваешися невозбранно древа разумнаго, и нетленныя славы, память творя, савватие отче богомудре, верно хвалящих тя.

*Дважды.*

*Слава, и ныне:*

Радуйся, верных похвало. радуйся, преподобных утвержение. радуйся, православных славо. радуйся, свет сущих во тме. радуйся, храме пресвятый. радуйся, божий раю, клятвы разрешение, благословенная марие. (с. 548)

*На хвалитех стихиры на д~, глас е~. Подобен:*
Преподобне отче:

Преподобне отче богоносе савватие, вельми подвизался еси во временней жизни, песньми и постом и молитвами образ быв твоим учеником, и ныне ликуеши с безплотными, Христа непрестанно славословя, от Бога Бога слова, избавителя, преклоншаго главу на кресте, и избавльшаго род человеческий от прелести. того убо моли, преподобне, даровати нам мир и велию милость.

Преподобне отче богоносе савватие, истинно сподобился еси блаженныя жизни, юже чистотою и пощением обрел еси: преставився бо отсюду, живеши истинную жизнь, со ангелы Христа непрестанно славословя, из Девы неизреченно плоть приимшаго, испровергшаго ада, и воскресившаго мертвыя от века. того моли, тому помолися, преподобне, даровати вселенней мир и велию милость.

Блаженна пречестная обитель твоя, отче богомудре, имущи в себе честныя твоя мощи, блаженне, яже с верою приходящым подают обильно исцеления. блажени ученицы твои, иже таковаго отца чада нарекошася, преподобне савватие, молитвенниче теплый: молися ко Господу о душах наших.

Ныне всесвященное и непорочное тело твое, преподобне отче наш савватие, лежащо во обители твоей, в нейже много трудился еси, исцеления неоскудно подает с верою приходящым. темже молим тя, отче блаженне: молитвами твоими ко Господу, душевное нам и телесное здравие подати испроси, тя верою блажащым.

*Слава, глас з~:*

Приидите, вси монашествующии, приидите празднолюбцы, и постников сословие, верою сошедшеся, истиннаго постника днесь почтим вопиюще: радуйся, шествовавый (с. 549) по стопам Владыки Христа узкий путь, и безпристрастное житие. якоже древле авраам праведный, и отцы преподобнии, страннолюбие притяжал еси: такоже преселився от отечества твоего, и вселився во острове морском, и в нем течение подвиг твоих скончал еси. и ныне источают исцеления честныя твоя мощи всем, притекающым с верою, и вопиющым: о всеблаженне и преподобне, постников похвало, и собеседниче безплотных, монахов наставниче. о нас Христу Богу молися, да всегда память твою любовию празднуем.

*И ныне, Богородичен. Славословие великое. Час а~. И отпуст.*

*На литургии: Прокимен, глас з~.*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Апостол к галатом, зачало сг~и. Аллилуиа, глас з~:*
Блажен муж бояйся Господа: *Евангелие луки, зачало к~д. Причастен:*
В память вечную будет праведник:

