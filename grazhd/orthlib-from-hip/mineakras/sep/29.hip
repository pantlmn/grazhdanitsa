<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 563)

*Месяца тогоже в к~ф-й день.*

*Преподобнаго отца нашего кириака отшельника.*

*На*
Господи, воззвах: *стихиры на з~, глас и~.*

*Подобен:*
Что вы наречем, святии:

Страсти победив телесныя * воздержания уздою, * чудодейственне кириаче, * безстрастия во светлую, отче, одеялся еси ризу, * и всю злобу обнажил еси, * древле праотцы обнажившаго. * и ныне обитаеши в раи, * всегда веселяся, * моли спастися душам нашым.

Нося крест на рамех твоих, * последствовал еси Христу, * невозвратным помыслом, * житейских сластей небрег, кириаче, * и страсти умертвив телесныя, * спротяженными бдении и молитвами, * благодать взял еси, преподобне, * лечити недуги: * моли спастися душам нашым.

В пустыню вселился еси, преподобне, * пищу, кириаче, горькое былие творя, * и чувство огорчевая, * душевныя сласти, * из корене истерзал еси, блаженне. * тем тя небесное наслаждение * по кончине прият, * ангельски поживша: * моли спастися душам нашым.

*Слава, глас и~:*

Монахов множества наставника тя почитаем, отче наш кириаче: твоею бо стезею воистинну право (с. 564) ходити познахом. блажен еси, Христу работав, и вражию обличил еси силу, ангелов собеседниче, преподобных сопричастниче и праведных: с нимиже молися Господеви, помиловатися душам нашым.

*И ныне, Богородичен, или крестобогородичен.*

*Подобен: О*
преславнаго чудесе!

Агница агнца * яко виде на древе простерта волею крестнем, * вопияше матерски, * болезнующи с плачем: * сыне мой, что странное сие видение; * всем жизнь даяй яко Господь, * како умерщвляешися, долготерпеливе, * земным подая воскресение; * славлю твое многое, Боже мой, снизхождение.

*На стиховне октоиха. Слава, глас з~.*

Преподобне отче, во всю землю изыде вещание исправлений твоих. тем на небесех обрел еси мзду трудов твоих, демонов разрушил еси полки, ангелов постигл еси чины, ихже житию непорочно поревновал еси: дерзновение имея ко Господу, мир испроси душам нашым.

*И ныне, Богородичен. или крестобогородичен. Подобен:*
Тридневен:

Видящи тя распинаема, Христе, * тебе рождшая вопияше: * что странное, * еже вижу, таинство, сыне мой; * како на древе умираеши, плотию повешен, * жизни подателю;

*Тропарь, глас а~:*

Пустынный житель, и в телеси ангел, и чудотворец показался еси, богоносе отче наш кириаче, постом бдением, молитвою, небесная дарования приим, исцеляеши недужныя, и душы верою притекающих к тебе. слава давшему тебе крепость, слава венчавшему тя, слава действующему тобою всем исцеления. (с. 565)

*На утрени оба канона октоиха без мученичнов: и святаго на з~. Творение стефаново, егоже краегранесие:*

Кириаче, буди к Богу предстатель.

*Глас и~. Песнь а~. Ирмос:*

Песнь возслем, людие, чудному Богу нашему, свободившему Исраиля от работы, песнь победную поюще и вопиюще, поим тебе единому владыце.

Славу божественнаго разума, Христе, подаждь ми и благодать, преподобнаго достойно кириака воспети, того молитвами: ты бо еси паче слова сокровище мудрых учений.

Песнь приносящаго тебе ныне, кириаче блаженне, благосердно приим, божественней причаститися мне Христа умоли лучи и светозарению, и сущо получити спасения.

Силою владычнею крепко утверждаемь, тогоже стопам, отче, последовав, начальники тмы, кириаче всеблаженне, победил еси, и к вышнему достигл еси покою.

Равну показал еси на земли к безплотным реть, все покорив плотское мудрование живоносному духу. тем в небесных ныне ликуеши с ними дворех, богоносне.

*Богородичен:*

Песньми пречистую марию вернии похвалим, Богоматрь облагодатствованную, покров божественный, тихое пристанище, всех верных спасение.

*Песнь г~. Ирмос:*

Несть свят яко Господь, несть праведен яко Бог наш егоже поет вся тварь: несть праведен паче тебе Господи.

Непрестанно шествовав жизни стезю, измлада бо возлюбил еси творца твоего, преподобне: егоже жаждая искал еси, еленя подобяся течению на источники вод.

На сердечней досце написание твое прием, (с. 566) богоглаголиве, перстом духа, яко одушевленная книга, действенно соблюл еси Христовы живительныя заповеди.

удержав, преподобне, в постех чрево, лакомственная желания, и плотскую сладость ты умертвил еси, с чистотою, отче, пожив чрез все житие.

Веселяся, разумный Троице храм тебе самаго сотворил еси, ум очищая, и тело и дух, треблаженне: и был еси приятелище трисолнечнаго света.

*Богородичен:*

Дева родила еси неискусобрачная, и Дева пребыла еси Мати безневестная, Богородице марие, Христа Бога нашего моли, спастися нам.

*Кондак, глас и~. Подобен:*
Взбранной:

Яко поборника крепкаго и заступника, чтущи тя, священная лавра всегда, празднует летне памяти. но яко имея дерзновение ко Господу, от врагов находящих соблюди ны, да зовем: радуйся, отче треблаженне.

*Седален, глас е~. Подобен:*
Собезначальное:

Воздержанием житие твое украсил еси, и уды умертвив, победил еси вражия прилоги, отче преподобне, и пустыни насельник, светильник же мира умный, кириаче, явился еси. тем молися Господу, помиловати душы нашя.

*Дважды.*

*Слава, и ныне, Богородичен:*

Тя пристанище и стену, и прибежище, и надежду, и покров, и предстательницу теплую обретше вернии, к тебе притекаем, и вопием прилежно, и взываем верно: помилуй, Богородице, на тя уповающыя, и от прегрешений избави.

*Крестобогородичен:*

Крестом сына твоего, богорадованная, идольская лесть вся упразднися, и демонская крепость попрася, сего (с. 567) ради вернии по долгу тя всегда поем и благословим, и Богородицу истинно исповедающе тя величаем.

*Песнь д~. Ирмос:*

Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава, человеколюбче.

ужасеся твоего солнце воздержания и крепости, леты многими тя гневающася не возможе отнюд видети, ниже во дни пищи приемлюща, преподобне, благомощно песнопоюща бдении непрестанными: силе твоей слава, человеколюбче.

Законы новыми и ветхим заветом, мудре, разумом, блаженне, святых мужей поучаяся, всякия добродетели вид навык, мудрыя пчелы нраву ревнуя, и сосуд быв избранен, вопиял еси: силе твоей слава, человеколюбче.

Богатство сладости, хвала и радость преподобных еси, Христе Боже: того ради любяй тя кириак, вся в мире утешная вмени уметы: тем и в пустынях непроходимых любезне наслаждашеся твоея красоты.

Вем древле, меррския сладчайшыя воды пророка: зелий же горькую ядь преложив ты, кириаче, в сладкое вкушение, дерзновение показуя яве ко Господу, истинно своя рабы, божественною силою славящему.

Яко ученик и подражатель Владыки Христа, рабия лунствующася сына, отче, молитвою исцеляеши, благодать приемь недуги отгоняти, и демонския полки низлагати образом божественнаго креста.

*Богородичен:*

Ты верных хвала еси, безневестная, ты предстательница, ты и прибежище Христиан, стена и (с. 568) пристанище: к сыну бо твоему мольбы носиши, всенепорочная, и от бед спасаеши верою и любовию Богородицу чистую тя славящыя.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго, но обрати мя, и к свету заповедей твоих пути моя направи, молюся.

*От*
Христа приемь непобедимую благодать духа, низложил еси убо державно лютаго миродержца, душевныя страсти удержав, кириаче, безстрастия венцем венчался еси.

Крепок явился еси, болезньми пощения терпев твердо, до старости пребыв глубочайшия неослаблен, преподобне, в пустынях яко царских дворов в чертозех, со многим веселием живя.

Всенощная совершая, блаженне, бдения, и к Богу исходя не гордостно, молитвою невещественному беседуеши уму, и светлыя приимал еси, кириаче, света лучы, светодательне умом просвещаемь.

Светоносия исполнився, и пророческаго дарования, преподобне, чистый твой язык провозвести мучащаго древле недуга оригенова вредоумнаго и душетленнаго, отнюд совершенное истребление.

*Богородичен:*

Разумно уведе пророков сословие твоя таинства: небесную бо дверь Владыка тя показа, чистая, и из тебе, Дево, воплотився, правды сущым во тме возсия солнце.

*Песнь з~. Ирмос:*

Очисти мя, Cпасе, многа во беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Бог положением быв, Христа обожением сущаго (с. 569) естеством Бога, естественныя раны неможения исправлял еси, блаженне, недужныя исцеляя, демонствующыяся абие лечя божественною благодатию.

Избежал еси к тебе приходящаго множества народа: и паки страшныя потоки постигл еси, уклоняяся, приснопамятне, тщих похвал человеческих славиц.

Яко сна тленнаго мира всю славу зря, единаго живущаго Бога лучшия славы возлюбил еси причастник быти: еяже, мудре, праведно сподобился еси.

*Богородичен:*

Яко одушевленный кивот прияла еси слово безначальное, яко святое святилище создателя вместила еси, яко престол огнеобразный носиши Владыку, Богомати, всея твари.

*Кондак, глас в~. Подобен:*
Вышних ищя:

Чистотою душевною божественно вооружився, и непрестанную молитву яко копие вручив, крепко ссекл еси демонская ополчения, кириаче отче наш: молися непрестанно о всех нас.

*Икос:*

Како восхвалю окаянный аз твоя подвиги, преподобне отче; слез же како пучину отрыгну; ты бо в житии преизяществуя, ангельский постигл еси лик. вся негли воздержанием страсти умертвил еси, мудре, и плоть поработив, покорил еси сию духу: молитву же имея яко мечь, тмы предстателя низложил еси: молися непрестанно о всех нас.

*Песнь з~. Ирмос:*

отроцы еврейстии в пещи попраша пламень дерзновенно, и на росу огнь преложиша, вопиюще: благословен еси, Господи Боже, во веки. (с. 570)

Законов и словес богодохновенных наслади гортань поучением паче меда твой вернейший угодник, благословен еси Господи, песнопоя, Боже во веки.

Блаженне, богоглаголиве, приводиши поющыя тя Христу, очищены от тины страстей молитвами твоими, вопиющыя, кириаче, и глаголющыя: благословен еси Господи Боже во веки.

Львов избежав свирепства даниил прославися, слуги же тех имяше повелевая кириак, зовяй тебе: благословен еси Господи Боже во веки.

Всю духа благодать всели, Христе, рачитель бо твоея пречистыя доброты бысть, вседушно кириак зовяй тебе: благословен еси Господи Боже во веки.

*Троичен:*

Деянию приложив видение, триипостасное проповедал еси существо, во отце и сыне и дусе, зовяй, кириаче богоприятне: благословен еси Господи Боже во веки.

*Богородичен:*

угаси пламень страстей моих, и укроти ересей бурю, Богомати: тя бо имеем предстательницу Христиане, и поборницу, и тя верою воспеваем во веки.

*Песнь и~. Ирмос:*

Победители мучителя и пламене благодатию твоею бывше, заповедем твоим зело прилежаще, отроцы вопияху: благословите вся дела господня Господа.

Теченьми слез напоил еси, блаженне, священную твою душу, умилением божественным, и многоплодну показал еси, поя: благословите вся дела Господа, и превозносите его во веки.

Фесвитянин древле сушею пресуши тучныя капли: ты же дождя пролитие на возраст жатвы низвел еси, (с. 571) всеблаженне, поя: благословите вся дела Господа, и превозносите его во веки.

Ты злославных лесть обличил еси, оригена учеников буияго и баснословца, доблими подвиги, благословите, поя, православно Господа, и превозносите его во веки.

*Троичен:*

Троицы едино благочестно научил еси, отче, существо, в трех солнцех, яко едину зарю же и светлость, благословите, глаголя, православно Господа, и превозносите его во веки.

*Богородичен:*

Адама, Дево, падшаго явилася еси дщи, божия же Мати обновившаго мое существо. егоже поем вся дела яко Господа, и превозносим во вся веки.

*Песнь ф~. Ирмос:*

устрашися всяк слух, неизреченна божия снизхождения, яко вышний волею сниде даже и до плоти, от девическаго чрева быв человек. темже пречистую Богородицу, вернии, величаем.

Вертеп тя, мудре, прият, приемшаго источник благодатный чудодействовавша божественнаго древле отца харитона моисейски, кириаче, и стена незыбленна пастве онаго был еси, и хранитель твердейший.

Сущо рачением жизни крест на рамена взем, житие, кириаче, поучение положил еси смерти. тем и ныне к нестареющейся преставился еси сладости нетленней, небесным ликом во свете при Бозе сликовствуеши присно.

Облистав, зарею разжжегся духа, и явился еси превышним ликостоянием светел: но озари мой ум, блаженне, разумным и трисиянным светом божества, молитвами твоими, и от страстей мя и прегрешений спаси.

Венчавшеся победительною диадимою, харитоне (с. 572) богоглаголиве, и кириаче блаженне, и предстояще в высочайших Христу, паству свою отечески от бед избавляюще, ныне призирайте празднующую вашя памяти.

*Богородичен:*

Напрязи, и благопутствуй, и царствуй сыне Богоматере, исмаильтянина врага покаряя ратующаго ны, Христолюбивому воинству, молитвами, молимся, рождшия тя неискусомужно, яко Бог и человеколюбец.

*Светилен. Подобен:*
Духом:

Душу очистив, преподобне, страстей омрачения, зельным постом, и молитвою непрестанною, зерцало, отче, был еси божественных осияний, возвождения посылая нам ныне, светильниче монахов, кириаче богоносе.

*Слава, и ныне, Богородичен:*

Истинно Богородицу тя исповедуем, владычце, тобою спасшиися: ибо Бога неизреченно родила еси, разрушившаго крестом смерть, к себе же привлекша преподобных соборы: с нимиже тя восхваляем, Дево.

*На стиховне октоиха. Слава, глас е~:*

Преподобне отче, не дал еси сна твоим очесем, ни веждом твоим дремания, дондеже душу и тело от страстей свободил еси, и тебе самаго уготовал еси духу жилище. пришед бо Христос со отцем, обитель у тебе сотвори: и единосущныя Троицы угодник быв, великопроповедниче, отче наш кириаче, молися о душах наших.

*И ныне, Богородичен, или крестобогородичен.*
*Подобен:*
Радуйся:

Егда грозда невсажденна, егоже яко розга прорасти, узре на древе висяща, и копием прободаема божественная ребра: что се, глаголаше, сыне и Боже; како, иже недуги вся и страсти исцеливый, страсть приемлеши, (с. 573) безстрастный по естеству сый божеством; что ти невозблагодатнии людие, благодетелю сия воздаша, вместо благодеяний, вопияше пречистая; но того страстьми от страстей мя избавити, молися непрестанно, яко да славлю тя.

*На литургии: Блаженна октоиха на д~: и преподобнаго, песнь г~-я на д~. Прокимен, глас з~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Апостол к галатом, зачало сг~и. Аллилуиа, глас з~:*
Блажен муж бояйся Господа: *Стих:*
Сильно на земли будет семя его. *Евангелие луки, зачало к~д. Причастен:*
В память вечную будет праведник:

