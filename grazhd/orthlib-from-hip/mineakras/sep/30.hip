<::лат>    OCR:

<::рус>    Библиотека святоотеческой литературы

<::лат>    http://orthlиb.rу

<::слав>

(с. 573)

*Месяца тогоже в л~-й день.*

*Святаго священномученика григориа, великия армении:*

*И преподобнаго отца нашего григориа, иже на пельшме реце:*

*И иже во святых отца нашего михаила, перваго митрополита киевскаго, и всея россии чудотворца.*

Службы их писаны по сей службе.

*На*
Господи, воззвах: *стихиры на з~, глас з~. Подобен:*
Все отложше:

Мученическими кровьми, * священную ризу обагрив, * вшел еси во святая святых, досточудне, * идеже свет неизреченный, * идеже божественная слава, * идеже глас празднующаго. * в немже трудов твоих, * мучениче, восприемлеши возмездия, * и венец неувядающий, * и вечнующее благославие, * и райское жилище, григорие мудре. * со дерзновением молися * о душах наших. (с. 574)

Мучений не поколебаше * твоея души треволнение, * ни затворение долговременное, * во мрачнем рве сокрывающее тя, * страдальче славный: * но яко свет возсиял еси * во тме бедствующым суеты, * яже сыны дне показал еси * банею крещения, * и возрождением лучшим и спасительным, * и божественным истинно пребыванием, * яко иерарх богоприятен, * всемудре григорие.

Жениха безсмертнаго, * тя всех Владыку, * рипсимиа любящи, * кожи телесныя содрание приемлет, * страстей первее темное вретище * воздержанием растерзавши: * с неюже подвизася * и гаианиа приснопамятная, * дев приводящи собор * крепко пострадавший, * и низложший евы древняго лестца: * яже достойно хваляще, * тя, Христе, славим.

*Слава, глас тойже. Сергиа. Самогласен:*

Кто достойно добродетелей твоих повесть победы; кая уста мучений терпение изрекут; во обоих бо доблествовал еси, григорие. но не престай моля угодниче Христов, спасти душы нашя, яко имея, священномучениче, дерзновение многое.

*И ныне, Богородичен, или крестобогородичен. Подобен:*
Все отложше:

Агнца своего * агница нескверная древле, * и непорочная владычца, * на крест воздвизаема яко виде, * матерски восклицаше, * и удивляющися вопияше: * что видение сие, * чадо сладкое, * новое и преславное; * како людие неблагодатнии * судищу пилатову предают тя, * и осуждают смертию живота всех; * но пою твое неизреченное, слове, схождение.

*На стиховне октоиха. Слава, глас з~:*

В незаходящий облак неизреченнаго света вшед разумно, мученик и пастырь, навыче неизглаголанная таин Христовых: яко мученик убо просвещаемь, яко (с. 575) пастырь же тайноводству научаемь. тем и сугубыми венцы от вышния славы увязеся, моляся всегда Христу о душах наших.

*И ныне, Богородичен, или крестобогородичен. Подобен:*
Тридневен:

Видящи тя распинаема, Христе, * тебе рождшая, вопияше: * что странное, * еже вижу, таинство, сыне мой; * како на древе умираеши, плотию повешен, * жизни подателю;

*Тропарь, глас д~:*

И нравом причастник, и престолом наместник апостолом быв, деяние обрел еси, богодухновенне, в видения восход: сего ради слово истины исправляя, и веры ради пострадал еси даже до крове, священномучениче григорие, моли Христа Бога, спастися душам нашым.

*На утрени оба канона октоиха: и святаго на з~, егоже краегранесие:*
Бодраго пою тя, мучениче, пастыря.

*Глас д~. Песнь а~. Ирмос:*

Тристаты крепкия, рождейся от Девы, безстрастия во глубине, души тричастное потопи, молюся, да тебе яко в тимпане, во умерщвлении телесе, победное воспою пение.

Троице честней предстоя венценосец, яко бодр пастырь, яко мученик священен, священными твоими молитвами успи страстей моих мрачная привидения, хвалящему тя, блаженне григорие.

Незаходимый светильник, иерарх великий, многострадальный пастырь, подвигов искушение, армении хвала, днесь на пение верныя призва, сошедшеся того ублажим.

Вод животных духа, блаженне, наполнился еси, яко река едема умнаго исходящая, лице напаяя церковное, и изсушая пучину идолонеистовства, григорие. (с. 576)

*Богородичен:*

Жены крестом от тебе воплощшагося укрепляемы, чистая, пострадаша крепко, и тому приведенны быша во след тебе Девы, девства блистаньми, и мученическими кровьми сияюще.

*Песнь г~. Ирмос:*

Яко неплоды роди от язык церковь, и многое в чадех изнеможе сонмище, чудному Богу нашему возопиим: свят еси, Господи.

Ранами подвигов твоих зубы сокрушил еси львов, и излияньми кровей демонскую кровь погубляя, идольская же из корене низвращаеши капища, досточудне.

Ни лютых наляцания, ни горькия муки, ни мрачнейшаго рова затворение долговременное, твой адамантский превратиша помысл, мучениче досточудне.

Дремания твоим очесем, мучениче, не дал еси, дондеже дреманием злым одержимыя злочестиво, сыны дне показал еси, зовущыя: свят еси, Господи.

*Богородичен:*

Девоматерь тя, отроковице, рипсимиа мученица ведущи едину, восхоте твоим добротам, и Христу во след приведеся, страстьми светящися.

*Седален, глас д~. Подобен:*
Вознесыйся:

Пресветлыми сияньми, иерарше, озарив твою душу светоносно, добродетельми просветил еси лице земли, имея в сердце твоем Христа: просвещаеши же яко солнце незаходимое языков соборы, мученическими добротами, нас удобряя, григорие всемудре.

*Дважды.*

*Слава, и ныне, Богородичен:*

Грехолюбив сый, молю тя, безгрешнаго Бога рождшую, вземлющаго грех мира, пречистая, многогрешную душу мою ущедрити, и грехи моя многия очистити: (с. 577) грешных бо ты еси очищение, и спасение верных, и защищение.

*Крестобогородичен:*

Из безначальнаго отца рожденнаго, в последняя времена плотию рождшая, на кресте тя висяща зрящи, Христе, увы мне, любезнейший Иисусе! вопияше: како, славимый яко Бог от ангел, от беззаконных ныне человек, сыне, хотя распинаешися; пою тя, долготерпеливе.

*Песнь д~. Ирмос:*

Седяй в славе, на престоле божества, во облаце легце, прииде Иисус пребожественный, нетленною дланию, и спасе зовущыя: слава, Христе, силе твоей.

На обзорную тя высоту мучения возведе, высокий в славе Господи вышний, славне: егоже страсти радуяся из\ъобразил еси священномучениче, слава, вопия, силе твоей.

Губящаго безбожнаго врага всю землю арменскую, божественною силою низложил еси, и яко заря просияв, просветил еси во тме лежащыя, мудре, суетства.

Многосугубно создателю твой талант принесл еси, спасшихся божественными твоими учении, григорие, и от него нестареющийся жребий приял еси, царство еже на небесех и светлость.

*Богородичен:*

Яко добру, яко избранну тя, и яко красну возлюбиша отроковицы девы, с рипсимиею страдавшии, Девомати марие, и во след тебе приведошася, сыну твоему радующеся.

*Песнь е~. Ирмос:*

Просвещение твое, Господи, низпосли нам, и от мглы прегрешений разреши ны, блаже, твой мир даруяй.

Крестоявленно видел еси знамение яве, светом сияющее, и разрушающее нощь идольскую, света же чада верныя соделовающее.

В дольнейшем тя рове спасе Христос Бог, со (с. 578) зверьми суща летным изменением, хотяща светом божественнаго слова просвещати безумныя.

Мученически подвизався, венчался еси, яко победитель: помазався же миром архиерейства, помазал еси люди, злосмрадныя льсти избавив, григорие.

*Богородичен:*

Воню ощутивше мира девы, из тебе, чистая Дево, возсиявшаго слова, страдальческими подвиги тому благоугодиша, радующеся.

*Песнь з~. Ирмос:*

Возопи прообразуя погребение тридневное, пророк иона, в ките моляся: от тли избави мя, Иисусе, царю сил.

Словес твоих силою требища разоришася: и демонстии низложишася нетвердии кумиры, и верных сердца божественным утвердишася рачением.

Тиридата, якоже вепря связаннаго, привел еси яко агня Господу, прежде бывша волка свирепаго, за великое богатство благоутробия божия ныне спасаема.

Показал еси заблуждшым стезю божественную, нелестными поучении, иерарше, совершив яко пастырь, пастыря истиннаго подражая, григорие.

*Богородичен:*

Распинаема, от тебе, Богородице, воплощшагося, яко уведе рипсимиа, тому сраспятся яко агница пастырю, яко жертва Богу непорочная.

*Кондак, глас в~. Подобен:*
Твердыя:

Благославнаго и священноначальника вси яко страдальца истины, днесь вернии в песнех и песнопениих восхвалим, бодраго пастыря и учителя григориа, всемирнаго светильника, и поборника: Христу бо молится, еже спастися нам. (с. 579)

*Икос:*

Сего великаго во страстотерпцех, светильника божественнаго, армении верна пастыря и учителя, в песнех восхвалим, и пении божественными главу его венчаем: ибо тму безбожия идольскаго погуби, с нимиже и демонское действо все умертви. тем труды претерпев крепким помыслом и благодатию, Христу ныне молится, еже спастися нам.

*Песнь з~. Ирмос:*

Авраамстии иногда в вавилоне отроцы пещный пламень попраша, песньми взывающе: отец наших Боже, благословен еси.

Многовидныя муки претерпев, мучениче, многия от мук свободил еси, и будущия печали, вопия: отец наших Боже, благословен еси.

Дом себе Троицы совершив, блаженне, храмы идольския разорил еси: храмы же воздвигл еси всевидцу слову, людем на спасение.

Священноделатель явился еси, тебе самаго жертву прежде тепле принесл еси владыце твоему: емуже жря потом, благочестивым даеши душам во спасение.

*Богородичен:*

Мученическими венцы украшены отроковицы, из Девы возсиявшу Богу приведошася, песнопесненно вопиюще: Христе, благословен еси.

*Песнь и~. Ирмос:*

Избавителю, всех, всесильне, посреде пламене благочествовавшыя снизшед оросил еси, и научил еси пети: вся дела благословите, пойте Господа.

Сострадав законно, посрамил еси беззаконныя враги крепчайше, священнослужителю григорие, и Богу привел еси множество поющих: всякая дела, благословите, господня, Господа. (с. 580)

Возделав неплодную ниву, насеял еси словесная семена, во сто пожав словесных класов благоплодие, делателю душ угобзившее.

Блистаньми словес твоих просветил еси, и многия тмы привел еси, нас ради волею претерпевшему страсти. емуже песнопоем: благословите, вся дела, господня, Господа.

*Богородичен:*

Ни множества мук убоявшися, ни плотским сластем повинувшися, от Девы Господа суща исповеда, вопиющи рипсимиа: благословите, вся дела господня, Господа.

*Песнь ф~. Ирмос:*

Ева убо недугом преслушания клятву вселила есть: ты же, Дево Богородице, прозябением чревоношения, мирови благословение процвела еси. тем тя вси величаем.

Силою вжиляемь Христовою, претерпел еси мук болезни, и капища погубил еси демонская, и храмы идольския раскопал еси: люди же сущыя в неведении просветил еси, священномучениче всечестне.

Яко утро возсия нам память твоя, благодатей зарю носящи: ты бо света явился еси приятелище божественнаго, и к свету возшел еси невечернему, богатно озаряемь светолитии божественными, преподобне.

Собеседник явился еси пророков, мучеников же и апостолов купножитель, архиереев и преподобных, ангелов и архангелов равностатен: с нимиже о нас, чтущих тя, отче, моли человеколюбца.

Доблествоваша жены честныя, испадение евино исправляюще, претерпеша болезней треволнение. вельми на высоту хвалящагося ногами краснейшими сокрушиша, ихже достойно ублажаем.

*Богородичен:*

Светом лица из тебе возсиявшаго озарившися, (с. 581) приснодево, любовию неудержанною рипсимиа, страсти его и смерть, своею плотию из\ъобрази. темже с тобою, владычце, ныне веселится.

*Светилен. Подобен:*
учеником:

В рове временно затворена со зверьми григориа похвалим славнаго, пременивша в дивия вепря мучителя тиридата, и огласивша слово всей земли просвещения.

*Богородичен:*

Честнейши еси всех тварей, Богородице, Христа порождшая, того убо моли, сохранитися малей сей пастве твоей невредимей от всякаго навета противнаго.

*На литургии: Блаженна октоиха на д~: и святаго песнь. г~, на д~. Прокимен, глас з~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Апостол к коринфяном, зачало ркс~з. Аллилуиа, глас в~:*
Священницы твои облекутся в правду, и преподобнии твои возрадуются. *Евангелие матфеа, зачало р~г. Причастен:*
В память вечную будет праведник:

*Служба преподобнаго отца нашего григориа, иже на пельшме реце, вологодскаго чудотворца.*

*Вечер,*
Блажен муж:

*На*
Господи, воззвах: *стихиры преподобнаго, глас и~.*

*Подобен: О*
преславнаго чудесе!

Преподобне отче григорие, мирския себе отлучил еси молвы, * терпением же и постом * и частыми молитвами плоть твою покорил еси духу, * и змия лукаваго (с. 582) слез тучами потопил еси, блаженне, * и к премирному возшел еси совершению. * темже почитающе память твою, преподобне, * молим тя: моли Христа Бога, * спастися душам нашым.

Преподобне отче григорие, * мирский мятеж оставив, и взем крест твой, * последовал еси Христу невозвратным помыслом, * и в пустыню вселився, преподобне, * душевныя страсти из корене исторгл еси, * и телесная чувства огорчевая, * злострадания претерпел еси во бдении с чистою совестию, * и ангелов собеседник быв, блаженне, * моли спастися душам нашым.

Преподобне отче григорие, * вперив ум твой к Богу верою, * плотскаго смешения возгнушался еси неуставнаго, * и крест твой восприим, * всевидцу последовал еси, * тело непокоривое * подвиги воздержания * и помысла силою поработив * божественному духу.

Преподобне отче григорие, * славу маловременную оставив, * и в пустыню вселився, * был еси добродетели подвижник прилежный, * жестоким воздержанием же и постом плоть твою изнурив: * того ради Христос обогати тя чудесы. * но поминай ны, чада твоя, * верою совершающыя всесвященную память твою, * и испроси спасение душам нашым.

*Слава, глас и~. Самогласен:*

Преподобне отче григорие, мира красоты отреклся еси, и всякое наслаждение маловременных возненавидев, монашеское же житие паче возлюбил еси, и в нем вельми подвизався всяким злостраданием, задняя забывая, на предняя же простираяся: и того ради ангелов собеседник быти сподобился еси. но поминай стадо твое, еже собрал еси, мудре, чтущих верою память (с. 583) твою: яко дерзновение имея ко Христу Богу, моли спастися душам нашым.

*И ныне, Богородичен:*
Царь небесный:

*Вход. Прокимен дне. Чтения г~.*

*Писаны сего месяца в ф~-й день, иосифу волоцкому.*

*На стиховне стихиры, глас е~.*

*Подобен:*
Радуйся:

Радуйся, преподобне отче григорие, ты бо иго Христово на рамо взем доблественне, наития вражия попрал еси: в пустыню бо вселився, и в ней обрел еси небесную лествицу. темже вси верою почитаем память твою, о всеблаженне григорие, монашествующих похвало, Христа непрестанно моли, спастися душам нашым.

*Стих:*
Честна пред Господем смерть преподобных его.

Радуйся, отче григорие, монахов многих наставник быв. темже верою сошедшеся вси по достоянию тя чтим, яко постника и служителя Христова изящнаго: радуяся бо шествовал еси в пустыни непроходней, мудре, вся озлобления претерпевая, благодатию божиею укрепляемь. темже тебе взываем: о нас молися, спастися душам нашым.

*Стих:*
Блажен муж бояйся Господа, в заповедех его восхощет зело.

Радуйся, отче григорие преподобне, слезными источники душу твою очищая, и всенощным стоянием Бога моля, от негоже благодатию укрепляемь, земныя вещи, мудре, мимотекл еси: собрал же еси в душу твою божественное богатство духа, непорочную молитву, чистоту краснолепну, бдение твердо. темже и вышняго приятия наследник явился еси: и ныне в небесных селениих водворяяся, моли спастися душам нашым. (с. 584)

*Слава, глас и~. Самогласен:*

Преподобне и преблаженне, святейший отче григорие, любве ради Христовы вся оставил еси, богатство и славу в ничтоже вменив, и в пустыню вшед, бдение же и сухоядение восприим, и еже на земли легание имиже чистоту душевную и телесную исправил еси, устнами же и умом совершенное безмолвие, узкий путь и безстрастный, и скорбную жизнь, радуяся шествовал еси. темже верою вопием ти: о всеблаженне григорие. Христа непрестанно моли, спастися душам нашым.

*И ныне, Богородичен:*
Безневестная Дево:

*Тропарь, глас и~:*

Любовию Христовою, богомудре, просветився, добродетельми облистал еси: и всякое наслаждение плотское возненавидев, и в пустыню вселився, в нейже вельми подвизался еси в жизни сей временней в пениих и во бдениих, и в пощениих. сего ради и Христос даром чудес обогати тя. но поминай нас, чтущих пресветлую память твою, преподобне отче григорие, и моли Христа Бога, спастися душам нашым.

*Слава, и ныне, Богородичен:*

*На утрени, на*
Бог Господь: *тропарь святаго, дважды.*

*Слава, и ныне, Богородичен:*

*По а~-м стихословии седален, глас е~. Подобен:*
Собезначальное:

Печали жития отвергся, и ангельское восприим житие, воздержанием душу удобрил еси и чудес благодать от Бога приял еси богатно, григорие блаженне, о нас молися, благочестно восхваляющих тя.

*Дважды.*

*Слава, и ныне, Богородичен:*

Пречистая Дево, нас помилуй, верою прибегающих к тебе милосердой и просящих твоего теплаго, (с. 585) владычце, заступления: можеши бо яко блага, всех спасти, яко сущи Мати Бога вышняго, матерними твоими мольбами присно об\ъемши, богорадованная.

*По в~-м стихословии седален, глас и~. Подобен:*
Премудрости:

Многим воздержанием, преподобне, житие твое украсив, путь показал еси хотящым, ведущий в жизнь, добродетельми и смирением: мира бо отвергся, и вся яже в мире красная преобидев, евангельским учением последовал еси. жестоким убо житием плоть твою изнуряя, и гордаго змия воздержанием убил еси. темже на небесех водворяешися, трисолнечному божеству предстоя, блаженне григорие, моли Христа Бога, согрешений оставление даровати чтущым любовию святую память твою.

*Дважды.*

*Слава, и ныне, Богородичен:*

Яко всенепорочная невесто творца, яко неискусомужная Мати избавителя, приятелище яко сущи утешителя, препетая, беззаконию мя суща скверное обителище, и демоном игралище в разуме бывша, потщися тех злодейства мя избавити, и светлое жилище добродетелей соверши, светоносная, нетленная: отжени облак страстей, и вышняго причастия сподоби, и света невечерняго молитвами твоими.

*По полиелеи седален, глас и~. Подобен:*
Премудрости:

Нищету убо возлюбил еси паче богатства тленнаго, и союзом любве привязася, земная и мимотекущая возненавидев, блаженне, пустынное озлобление усердно под\ъем. темже и к ревности ангельскаго жития воздвигл еси множество монашествующих, преподобне отче наш григорие: моли Христа Бога, грехов оставление даровати нам, и велию милость.

*Дважды.*
(с. 586)

*Слава, и ныне, Богородичен:*

О тебе радуется, благодатная, всякая тварь, ангельский собор и человеческий род, освященный храме и раю словесный, девственная похвало, из неяже Бог воплотися и младенец бысть, прежде век сый Бог наш: ложесна бо твоя престол сотвори, и чрево твое пространнее небес содела. о тебе радуется, благодатная, всякая тварь, слава тебе.

*Степенна, а~-й антифон д~-го гласа. Прокимен:*
Честна пред Господем: *Стих:*
Что воздам Господеви: *Всякое дыхание: Евангелие преподобническое. По н~-м псалме стихира, глас и~:*
Преподобне, преблаженне: *писана на вечерни, на стиховне, Славник.*

*Канон Богородицы со ирмосом на з~, и святаго на и~.*

*Глас и~. Песнь а~. Ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Земная и мимотекущая, яко уметы вменив, Христа единаго приобрел еси. егоже любовию уязвив душу твою, григорие преподобне, молися ко Господу, нас просветити.

Возшед на высоту добродетелей, долу влекущыя сласти оплевал еси, сладость показал еси спасение, отче преподобне, стаду твоему.

Нахождения вражия лукавых духов, от Бога сокрушенным сердцем приемь помощь, григорие блаженне, и воздержанием оградився, победил еси их.

*Богородичен:*

Премудрость божию воистинну слово отчее несказанно рождшая, души моея лютую язву исцели, и сердечную болезнь, Мати божия, укроти.

*Песнь г~. Ирмос:*

Ты еси утверждение притекающих к тебе Господи, ты еси свет омраченных, и поет тя дух мой. (с. 587)

Попалил еси углием воздержания страстей терние, преподобне, и прогоняя нечистыя духи, богоблаженне.

Яко светильник твою душу, слезными потоки украшая, преподобне, сердце твое пожерл еси Богу.

Страсти душетленныя успил еси, бодростными молитвами и бденьми, всеблаженне. темже в небесный чертог вселился еси, радуяся.

*Богородичен:*

устави неуставное помышлений моих, чистая, смущение, Мати божия, к сыну твоему направляющи моя движения.

*Седален, глас и~. Подобен:*
Премудрости:

Красоты мирския от младых ногтей, преподобне, возненавидев, Христа же единаго от сердца возлюбил еси, и тому вседушно прилепився, яко безплотен на земли пожил еси с плотию: славу же мимотекущую и богатство в ничтоже вменив, небесное богатство восприял еси, и славу вечную. темже и ублажаем святое твое успение, и в нем торжествующе вопием ти: богоносне отче наш григорие, моли Христа Бога, согрешений оставление даровати чтущым любовию святую память твою.

*Дважды.*

*Слава, и ныне, Богородичен:*
Яко всенепорочная:

*Писан по в~-й стихологии.*

*Песнь д~. Ирмос:*

услышах, Господи, смотрения твоего таинство, разумех дела твоя, и прославих твое божество.

Яко в породе благовонней, и добродетели в раи одушевленнем, воздержанием процвел еси, имже питаеши чтущыя тя.

Мира любве отрекся, достиже горняго иерусалима, идеже Христос со отцем и духом, и венца от него сподобися, со безплотными лики поя: слава силе твоей, Господи. (с. 588)

Законоположника воздержанию монахов, и правило кротости, яко моисеа тя и Давида воистинну стяжавше, отче, ублажаем.

*Богородичен:*

Под летом бывша, иже от отца безлетно возсиявшаго, Богомати, нам родила еси. егоже моли, спасти поющыя тя.

*Песнь е~. Ирмос:*

Вскую мя отринул еси от лица твоего, свете незаходимый, и покрыла мя есть чуждая тма окаяннаго; но обрати мя, и к свету заповедей твоих пути моя направи, молюся.

Страстей мглу отгнав, преподобне, зарями, отче, подвиг твоих, и просвещение духа в сердцы восприим, григорие, имже попалил еси вся демонская ополчения, и ликом постническим причтался еси.

Погасив страсти росою воздержания, отче блаженне, богатно вжегл еси огнь любве, и веры и пощения, светильник просвещаяся безсмертием, и дне сын, отче, был еси.

удобрив священную твою душу, отче всеблаженне григорие, изволением простоты, и худость ризную имел еси: темже украшение добродетельно показался еси, чтущым всечестную память твою.

*Богородичен:*

Едина рождши Дева, едина муженеискусна явилася еси, всенепорочная: во утробе бо слово отчее приемши безначальное, и млеком питаеши, Дево, чудо странно. и девствующи законы обновляеши естества.

*Песнь з~. Ирмос:*

Очисти мя, Cпасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Собрал еси в души твоей божественныя плоды духа, (с. 589) непорочну молитву, чистоту же красну и бдение твердо, воздержания болезни: имиже храм показался еси Бога вседержителя.

Душевный разум вперив, славне, и чувствия окормив, мудре, святыни благочестия сущым на земли возвещал еси, и еже к небеси восхождение.

Земных вещей худость мимотекл еси, мудре: невещественною же молитвою на небеса возлетел еси, и вышняго восприятия наследник явился еси, жития совершением.

*Богородичен:*

Прияла еси воистинну божественное слово в ложесна твоя, и сего паче естества, пречистая, родила еси, егоже мольбами твоими умоли, от бед вся избавити рабы твоя.

*Кондак, глас и~:*

Христовою любовию уязвився, преподобне, и тому невозвратным желанием последовал еси, всякое наслаждение плотское возненавидев, и в пустыню вселився, в ней вельми подвизался еси: тем и Христос даром чудес обогати тя. поминай нас чтущих пресветлую память твою, да зовем ти: радуйся, преподобне григорие, отче наш.

*Икос:*

Евангельский глас, отче, услышав, вся оставил еси плотская мудрования, богатство и славу в ничтоже вменив, и на страсти яко безплотен подвизался еси, и безплотных ликостоянием чистотою уподобился еси, и разума дарование от Бога приял еси. еже подаждь в песнех поющему ти сице: радуйся, григорие преподобне и богоносне, небесный человече и земный ангеле. радуйся, духа святаго прекрасное обителище. радуйся, богоблаженне, (с. 590) вельми подвизався во временней жизни, по достоянию обогатился еси благодатию духа, еяже дарование подаждь нам, чадом твоим, да зовем ти: радуйся, преподобне григорие, отче наш.

*Песнь з~. Ирмос:*

*От*
иудеи дошедше, отроцы в вавилоне иногда, верою троическою пламень пещный попраша, поюще: отцев Боже, благословен еси.

В злаце божественных наказаний, стадо, отче, воспитал еси, и жезлом учения звери отгнав ересей, поя: отцев наших Боже, благословен еси.

Зельным пощением, яко благовонною пищею питая душу твою, преподобне григорие. темже и трисолнечному божеству предстати сподобился еси, со ангелы поя: отцев наших Боже, благословен еси.

В пристанище тихое вшед, богомудре, житейских плаваний отбег, и волнуемых в бури страшней спасительное окормление быв, воспевая: отцев наших Боже, благословен еси.

*Богородичен:*

Избавихомся вси от страстей и бед, обстояний и недугов многообразных, молитвами твоими, Богомати, сыну твоему зовуще: благословен Бог отцев наших.

*Песнь и~. Ирмос:*

Царя небеснаго, егоже поют вои ангельстии, хвалите и превозносите во вся веки.

В пощениих крепкое, и в молитвах неленостное, терпение во искушениих, григорие преподобне, на земли показался еси, Богу предстоя зовеши: хвалите и превозносите его во веки.

уязвився божественным желанием, всеблаженне, темже и непорочно и праведно житие прошел, дондеже (с. 591) достигл еси царскаго престола, со ангелы поя: хвалите и превозносите его во веки.

украшен добродетельми, в постницех яко ангел показался еси, во свете неизреченныя славы почиваеши, песнь воспевая Христу Богу: хвалите, пойте и превозносите его во веки.

*Богородичен:*

Поглощеннаго болезньми и падшаго возстави, Богомати, яко да тя славлю во вся веки.

*Песнь ф~. Ирмос:*

устрашися всяк слух, неизреченна божия снизхождения, яко вышний волею сниде даже и до плоти, от девическаго чрева быв человек. темже пречистую Богородицу, вернии, величаем.

Душетленныя страсти победив, и яко пастырь истинный, упасл еси словесное стадо, яко цветы райскими, напитавая сих благодатию, блаженне.

узкий и прискорбный шествовав путь, отче григорие, телесне убо преставился еси, духом же жив Богу предстоиши: но яко имея дерзновение к Богу, моли спастися нам.

Предел неуклонен веры, и воздержания образ имуще подвиги твоя, преподобне, воистинну зиждителя песньми величаем.

*Богородичен:*

В тя вселися, всенепорочная, и иже первее родоначальным, злообразно запенша человекоубийца низложив, родивыйся из тебе, вся ны спасл есть.

*Светилен:*

Мирскаго пристратия, яко от скверны уклонился еси и алчбою плоть увядив, обновил еси душу мужеством, преподобне, и славою обогатился еси небесною, славне. темже моля не престай о хвалящих тя, отче григорие, преподобне.

*Дважды.*
(с. 592)

*Слава, и ныне, Богородичен:*

Воистинну Богородицу тя исповедуем, владычце, спасшиися тобою: Бога бо неизреченно родила еси, разоршаго крестом смерть, к себе же приведша преподобных соборы, с нимиже тя восхваляем, Дево.

*На хвалитех стихиры на д~, глас з~. Самогласны:*

Богомудре григорие, славу маловременную оставив, и в пустыню вселився, плотское мудрование все духу повинул еси: пощеньми и страданьми утвердився, ко отцем преставился еси в старости добрей. темже молим тя ныне, чада твоя: моли о нас, спастися душам нашым.

*Дважды.*

Возсия днесь пресветлая и всепразднственная память твоя, отче преподобне григорие, созывающи многочисленное постников сословие, и преподобных ликостояния, ангели же с человеки яко воистинну, к похвалению в Троице покланяемаго Бога нашего, егоже моли о душах наших.

Богоносне и преподобне, блаженный отче григорие, не дал еси сна твоим очесем, ни веждом дремания, сердечное желание, еже ко Христу сими являя, егоже от юности возлюбил еси: и живяше в тебе Христос Бог наш, со отцем и святым духом. того моли богоблаженне отче, спастися душам нашым.

*Слава, глас и~:*

Преподобне отче григорие, глас евангельский услышав, мир оставил еси, богатство и славу в ничтоже вменив, душу с телом очистив от всех страстей, святаго духа прекрасная обитель явился еси и вселение, и радость вечную восприял еси, блаженне и премудре. темже и стада монахов со архиерейскими чинми, чудесы удивляеми, достолепно и радостно от души вопием ти: (с. 593) богоблаженне, преподобне отче наш григорие, моли Христа Бога, ущедрити мир, и спасти душы нашя.

*И ныне, Богородичен:*
Владычце, приими:

*На литургии служба преподобническая.*

*Служба иже во святых отца нашего михаила, перваго митрополита киевскаго, и всея россии.*

*Вечер,*
Блажен муж: *а~-й антифон.*

*На*
Господи, воззвах: *стихиры, глас е~. Подобен:*
Радуйся постников:

Перваго тя во иерарсех, земля российская песньми венчает, михаиле преподобне, святителю Христов блаженнейший, яко первее ту божественным крещением совершенне просветил еси: первее свет евангелие во тму внесл еси: первее идольския требы разрушив знамением крестным, тем удивил еси неверующыя люди. и ныне яко проповедник, со святители первыми предстоя владыце своему, молися прилежно, всем улучити свет невечерний, и прияти от Христа Бога велию милость.

Солнца воистинну светлейший дар, всякия чести вышший, маргариту дражайшую, всю вселенную обогатившую, евангелие Христово, неверия нищетою содержимей земли российской, от царскаго града принесл еси, и сие ей даровал еси: имже аки златою утварию украшенна, яко дева красная всех царю предстоит, и наслаждается веселия в чертозе небесном: идеже ты, святителю михаиле, предстоя, моли наследником проповеди твоея, прияти от Христа Бога велию милость. (с. 594)

Тихими ветры вышняго помощи носимь, аки пернат и скорошественный орел, носяй евангелие Христово, в землю российскую пришел еси. и тамо гнездящыяся под сению идолобесия, лестных вранов птенцы до конца божественным твоим учением подавил еси: свирепеющыя же люди чудесы укротив, и гладом душевным изнемогшыя, евангельским словом напитав, Христови привел еси: емуже, святителю, молися, даровати всем велию милость.

*Слава, глас з~:*

Свидетеля истины, и проповедника евангелиа Христова, михаила иерарха людие восхвалим. той бо ученик Христа, учителя своего сущи, послан в неверныя люди, прииде яко апостол, и первозваннаго пророчествие соверши: прельщенныя языки знамением воспяти, и сих обратив ко владыце приведе. и ныне предстоя вышняго престолу, молится о душах наших.

*И ныне, Богородичен. Догмат.*

*Вход. Прокимен дне. Чтения г~, писаны сего месяца в з~-й день, иоанну новгородскому.*

*На стиховне стихиры, глас в~. Подобен:*
Егда от древа.

Твоим, святе, пришествием, земля российская возвеселися, и град славный киев, благочестно торжествует, просвещшися крещением божественным: и иже первее жертвы бесом приношаху, се сии вышнему в чистом сердце, душы своя дароносят, имуще тя пред\ъидуща ходатая, и молебника всех, чтущих память твою.

*Стих:*
Священницы твои облекутся в правду, и преподобнии твои возрадуются.

Твое, преблаженне михаиле, пришествие, идоли (с. 595) ощутивше, рыдающе вопияху: о люте нашему окаянству: иже прежде чествованием велиим, от всех почитаеми быхом, како ныне поругание под\ъемлем, от единаго страннаго человека, страннаго Иисуса носящаго образ! иже подает миру всему обновление.

*Стих:*
Честна пред Господем смерть преподобных его.

Твоим, отче михаиле, мира духовнаго помазанием, преславный град киев благоухает, и приемлет начертание усыновления: отпадшии же мысленнаго света, и идолобесия тмою омраченнии, банею крещения просвещаеми, к свету богоразумия приходят, яко чада света и людие новоизбраннии.

*Слава, глас з~:*

Дух божественный хотя новыя люди себе избрати, первее приведе в познание божественное великаго в царех владимира: и той умным сиянием освещся, от яже свыше благодати во святей купели, прият тя пастыря вышним откровением, и приведе в россию, ко овцам в неверии заблуждшым: яже твоим учением, и крещением в воде омыв, привел еси во двор овец Христовых: с нимиже ныне престолу владычню предстоя, поминай нас во днешний день память твою совершающих, михаиле, святителю россии первопрестольне.

*И ныне, Богородичен:*
Богородице, ты еси лоза:

*Тропарь, глас д~:*

Днесь пророчествие во апостолех первозваннаго исполнися: се бо на сих горах возсия благодать, и вера умножися: и иже неверием обветшавшии, божественною купелию отродишася, и быша людие обновления, царское священие, язык свят, Христово стадо, емуже ты первый пастырь явился еси, яко первее крещением (с. 596) послуживый. и ныне предстоя владыце Христу Богу, моли всем сыном российским спастися: имаши бо дерзновение, яко иерарх божий и священнослужитель.

*Слава, и ныне, Богородичен:*
Еже от века утаенное:

*На утрени, по а~-м стихословии седален, глас а~.*

*Подобен:*
Гроб твой, Cпасе:

Сосуд избран был еси, святителю михаиле, пронести имя Христово пред неверными человеки, к нимже послался еси в российскую землю: юже просветив святым крещением, к богоразумию наставил еси учении твоими: сими и нас настави на стезю заповедей господних, молимтися, угодниче божий преблаженне.

*Слава, и ныне, Богородичен:*

Радуйся, златокованная чаше, пречистая Дево, в нейже вино спасению нашему от духа святаго растворися: сим увесели сердца наша: ты бо еси чаша, черплющая нам вечную радость.

*По в~-м стихословии седален, глас е~.*

*Подобен:*
Собезначальное слово:

Собезначальное слово отцу и духови, тобою, святителю, в землю российскую принесеся, еже проповедал еси усты твоими несумненно, обличая идольское неистовство, и люди новы в достояние Господеви привел еси: с нимиже предстоя яко священнотаинник и служитель божий, выну молися о душах, поющих твое честное, отче, преставление.

*Слава, и ныне, Богородичен:*

Собезначальному слову истинная Мати сущи, о нас хотящих воздати в час суда слово, предстани и умоли сына своего теплыми ти мольбами: вемы бо яко (с. 597) много могут матерния твоя молитвы, и сих ради надеемся обрести милость в день страшнаго испытания.

*По полиелеи седален, глас и~. Подобен:*
Возлег на перси:

Яко начальнику архиереев, и насадителю в россии веры Христовы, разрушителю идольскаго зловерия, и пастырю новоизбранных людей, начатки песненныя тебе приносим, святителю михаиле преблаженне, во днешний день память твою совершающе, и любовию тебе зовуще: яко предстоя вышняго престолу, молися, согрешений оставление даровати, благочестно покланяющымся честному гробу твоему.

*Слава, и ныне, Богородичен:*

Яко всех скорбящих истинное утешение, и заблуждших от истиннаго пути правое наставление, предстани скоро нам, пречистая богородительнице, и люте обидимых избави от напасти: вся бо можеши, елика хощеши, имущи дерзновение к сыну твоему и Богу: емуже молися, согрешений прощение даровати, благочестномудренно почитающым рождество твое.

*Степенна, а~-й антифон, д~-го гласа. Прокимен, глас д~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Всякое дыхание: Евангелие иоанна, зачало л~з.*

*По н~-м псалме стихира, глас з~:*

Свидетеля истины, и проповедника евангелиа Христова, михаила иерарха людие восхвалим, той бо ученик Христа учителя своего сущи, послан в неверныя люди, прииде яко апостол, и первозваннаго пророчествие соверши: прельщенныя языки знамением воспяти, и сих обратив ко владыце приведе: и ныне, предстоя вышняго престолу, молится о душах наших. (с. 598)

*Канон Богородицы со ирмосом, на з~: и святаго, на и~.*

*Глас з~. Песнь а~. Ирмос:*

Яко по суху, пешешествовав Исраиль, по бездне стопами, гонителя фараона видя потопляема, Богу победную песнь, поим, вопияше.

Яко божий иерарх и служитель, вышняго престолу с лики святых на небеси предстоя, молися о нас, служащих богодухновенными песньми, предстати с тобою, идеже веселие праведных.

Яко избран Господеви в служение славы его, на дело евангелиа Христова, о собранных нас в памяти твоей, святителю михаиле, молися, да поработаем в заповедех евангельских, и приимем мзду, веселие праведных.

Яко свеща на свещнице стоя, светом твоих благих деяний просиял еси далече, яко и невернии людие, твоим, отче, наставлением узреша свет боговидения, и радуется страна, тобою просвещенна.

*Богородичен:*

Истинный свет от ложесн твоих явившая миру, нас во тме страстей ходящих просвети: и настави на путь, путь порождшая роду Христианскому, марие богоневесто.

*Песнь г~. Ирмос:*

Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Не бе вера насаждена в россии, ниже благочестие вкоренено, дондеже ты, святителю михаиле, аки премудр делатель, лядину многобожия истребив, всеял еси богоразумия семя доброплодовитое.

Светом свыше освещся великий владимир, аки зарю приемь тя, божий святителю, приведе во омраченную идолослужением российскую землю, да и тамо (с. 599) освятятся людие твоим пришествием, и вразумлятся истинныя веры познанием.

Солнце правды, Христос Бог, аки лучу светозарную яви тебе, михаиле, земли российской: юже ты, просветив светом познания божественныя веры, и очистив банею возрождения, владыце привел еси люди новы, обновлены добрым веры исповеданием.

*Богородичен:*

Солнце правды, Христос истинный Бог наш, плоть заимствовав от тебе, миру возсиял есть, и тлю многобожия потреби до конца. света жилище, Дево марие, унынием мя омраченна просвети, и настави на путь благодеяния.

*Седален, глас и~:*

Сечивом евангельскаго учения посекл еси идольское изваяние, капища же на землю опроверг, благочестие насадил еси: имже красующися град киев, любовию зовет ти: радуйся, михаиле, архиерее россии первопрестольне.

*Слава, и ныне, Богородичен:*

Поющих ти радуйся, избавльшая варварскаго служения, изми работы чуждаго: и сокрушивши в мыслех идолы страстныя, насади богоразумие страха божия: ты бо еси всему благу вина, начаток и исполнение.

*Песнь д~. Ирмос:*

Христос моя сила, Бог и Господь, честная церковь боголепно поет, взывающи: от смысла чиста, о Господе празднующи.

Христова раба и благочестна строителя, тебе, святителю, идоли ощутивше, рыдаху горце погибели своея: людие же крещением обновленнии веселяхуся, праздник светел о Господе празднующе.

Тебе, отче, на горы киевския пришедшу, первейший идол перун низвержен, влачашеся коньми, прочиим (с. 600) от страха трясущымся кумиром: людие же обновления веселяхуся о Господе, празднующе.

Всяк пол и возраст людей прежде омраченных, ко просвещению грядяху на реку почайну: и бысть полк безчисленный, тебе предводителя имущий: емуже послужив банею крещения, к богоразумию наставил еси, михаиле, божий архиерею.

*Богородичен:*

Вси роди блажат тя, марие всецарице: и мы песньми блажаще, из\ъображенному на иконе лицу твоему покланяемся, праздник светел в памяти святителя твоего празднующе.

*Песнь е~. Ирмос:*

Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Божиим светом освещшися новокрещеннии людие, вопияху с тобою, михаиле: Христе Боже, даждь тебе единаго ведети слова божия, от мрака идолобесия нас из\ъимающаго.

Падоша иерихонския стены, иисусом навином кивоту обносиму: падоша и идоли, со крестом тебе, святителю, предгрядущу: людие же прославляху слово божие, тя Христе, от мрака неверия человеки из\ъимающаго.

Красуется град киев до днесь, ризою крещения одеян от тебе, святителю: и носит, аки гривну злату, на выи честное евангелие Христово: еже мы лобызающе, прославляем слова божия, от тмы греховныя нас из\ъимающа.

*Богородичен:*

Красуемся вси добротою твоею, марие богоневесто, красна бо еси воистинну: и красоты твоея вожделев (с. 601) вышний, плоть от тебе заимствова: и человек быв, тебе ради, чистая Дево, обожи нас во тлю падших.

*Песнь з~. Ирмос:*

Житейское море, воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Идолобесия смрадное, аки моисей жезлом сланое, крестом пресекл еси море, святителю михаиле, и люди омыв боговидения водою, привел еси в пристанище поющыя: слава тебе, Христе многомилостиве:

Яже первее блудящая российская земля, не утверждена, ныне тобою, святителю михаиле, наставлена, прииде к боговедению: и приемши перстень усыновления, веселится, зовущи: слава тебе, Христе мой, многомилостиве.

Свирепеющыя неверием люди укротив в российстей земли, и ярем повиновения церкви возложив на ня, привел еси, михаиле, многия делатели в виноград небеснаго Владыки: сотвори и нас, святе, поне во единонадесятый час делатели, да приимем мзду с последними.

*Богородичен:*

Свирепеющыя во мне страсти укроти, и ярем смирения возложи на мя, Богородице, да в том поработаю прочее время, и обрящу милость в день судный.

*Кондак, глас в~:*

Моисей вторый россии явился еси, отче, пренесый мысленный виноград от египетскаго идолослужения, в землю, пророчествием пред\ъуведену, о нейже подобообразно рещи: будет утверждение веры на земли, и на версех гор киевских превознесется паче ливана плод питающ мира всего: от негоже вкусивше, ублажаем тя, михаиле, божий святителю. (с. 602)

*Икос:*

Расточенныя люди собрав во един боговедения разум, и крещением омыв неведения ветхость земли российския, просветил еси крестом: и научив славити пресвятую Троицу, отца и сына и духа пресвятаго, соединил еси разумное стадо Христу Богу: емуже до днесь, верою неподвижно стоящи, взывает: избави от всякаго злаго обстояния град, и люди тя ублажающыя, михаиле, божий святителю.

*Песнь з~. Ирмос:*

Росодательну убо пещь содела ангел преподобным отроком, халдеи же опаляющее веление божие, мучителя увеща вопити: благословен еси, Боже отец наших.

Хладодательною благодати от тебе, святителю, россиа омовена водою, чешуи разумных очес избавися во святей купели: и познавши единаго создателя своего, верою зовет: благословен Бог отец наших.

Славному граду киеву по крещении всеселящуся, сквернии идоли, в нихже первейший перун, влачими, рыдаху горце. оттуду людие познавше свое первое заблуждение, с тобою, михаиле, возопиша: благословен Бог отец наших.

Злат перстень новыя благодати, архиерее михаиле, вложив россии на руку, обручил еси невесту чисту Христови, от сего языка церковь, яже и до днесь духовне веселящися, зовет: благословен Бог отец наших.

*Богородичен:*

Злат перстень именуем тя, Дево чистая, украшен аки драгоценным адамантом, приединением божества плоти, Христу от тебе заимствованней. тем любовию зовем: благословенна ты едина, нелепоту естества нашего преукрасившая. (с. 603)

*Песнь и~. Ирмос:*

Из пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. тя превозносим во вся веки.

Из пламене идольския лести из\ъем, премудре, российскую землю, росою крещения прохладил еси, и несть уже палима возвращением на первая, превозносящи Христа, и тебе, пастыря своего, ублажающи во веки.

Вся добре разчинив, яже о людех новоизбранных, поставил еси пастыри и учители по градех: и тем новоизбранное стадо испоручив, сам отшел еси, пастырей начальнику Христу Богу сцарствовати во веки.

Мног плачь и рыдание граду киеву, твоим, отче отшествием к Богу, сотворися: но вышний иерусалим, приемля тя в недра своя, возрадовася. идеже живый, не забуди стада твоего, и моли, да с тобою вселится во веки.

*Богородичен:*

Многое веселие творю злыми делы бесом и радость, хранителю же моему печаль отвсюду: о чистая марие, Мати Христа Бога, настави мя на покаяние, да будет онем плачь, ангелу же моему радость, и мне с ним во веки.

*Песнь ф~. Ирмос:*

Бога человеком не возможно видети, на негоже не смеют чини ангельстии взирати: тобою бо, всечистая, явися человеком слово воплощенно, егоже величающе, с небесными вои тя ублажаем.

Яко финикс процвел еси, отче, в дому божии, и плоды нетление мощей твоих всем являет: отсюду убо мы уразумевше, яко предстоиши Христу, тя песньми величаем. (с. 604)

Яко благовонный кипарис мощи твоя, святителю, благоухают, и наслаждают покланяющихся раце твоей: ихже всегда исполни благоухания твоих молитв, да твою память песньми верно прославляют.

Лик святителей российских, и любопразднственных собори, усердно стецытеся ко святей раце первосвятителя вашего, пастырие первоначальнаго пастыря, людие же отца своего песньми почтите, вси купно память его ублажающе.

*Богородичен:*

Вся тварь песнословит тя, Дево, яко прошедшую вся небесная врата, и ставшую одесную огнезрачнаго престола вышняго: одесную сына твоего стати и нас сподоби, яко песньми, рождшагося из тебе, и тя величаем.

*Светилен:*

Цареви всех предстоиши, святителю михаиле, и благословением венчается верх твой от вышняго десницы. простри руку твою и благослови нас, якоже некоего на пресвитерство восходяща: не умерл бо еси но во веки живеши. темже память твою песньми поет российская церковь, в нейже и мы славим.

*Слава, и ныне, Богородичен:*

Царя веков Мати, царице и владычце, над страстьми покажи царей певцы твоя: се бо приводим ти в молитву чуднаго михаила, иерарха, в егоже памяти празднующе тебе величаем.

*На хвалитех стихиры, на д~, глас а~. Подобен:*
Небесных чинов:

Днесь торжествует память твою, святителю, мати градов пресловущий киев, и людие российстии хвалами почитают, в вечную жизнь твое преставление: отшел бо еси к небесным, и не отступаеши, земныя назирая, яко присный ходатай и молитвенник о душах наших. (с. 605)

Первое, новаго лета начинающе обхождение, яко первейшему тебе, блаженне, и начальнейшему российския земли архиерею, первыя песней рукояти приносим: приими убо сия в дар честен, и воздаждь нам твоим благословением, яко присно сый молитвенник о душах наших.

усладився желанием любве Христовы, разумныя восприял еси криле, прелетев от нижних в вышняя: и отверзошася ти райския двери, в няже вшед наслаждаешися боговидения: тою сладостию обвесели душы поющих память твою, михаиле святителю.

*Слава, глас в~:*

*От*
небес приемь помазание духовне, михаиле преблаженне, был еси яко маслина плодовита в дому божии: и плодами твоими усладився великий в царех василий, прият тя любовию, во управление земли российския: юже очистив от идолослужения, привел еси богоразумию. тем по достоянию память твою совершающе, и к раце мощей твоих припадающе, молимся: испроси от Христа Бога людем, стаду твоему благостояние, и всем прощение грехов и велию милость.

*И ныне, Богородичен:*
Спаси от бед рабы твоя:

*Славословие великое, и отпуст.*

*На литургии: Блаженна от канона песнь г~-я, и з~-я. Прокимен, апостол, и евангелие, и причастен святителя.*

