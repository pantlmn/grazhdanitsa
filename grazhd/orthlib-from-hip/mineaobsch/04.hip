<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

(л. к~г)

*[глава д~] СЛуЖБА оБЩА*

*святым ангелом и прочым безплотным.*

*На Господи воззвах, стихиры, глас д~.*

*Подобен:*
Яко добля:

Трисолнечнаго божества * предстателие светлейшии, * ангели являющеся архистратизи, * со горними силами зовете радующеся: * свят еси, отче, * свят еси, собезначальное слово, * свят еси, и святый душе, * едина слава, едино царство и естество, * едино божество и сила.

И вид ваш огнен, * и доброта чудна, михаиле и гаврииле первоангели: * невещественным бо естеством, преходите концы, * исполняюще повеление всех творца, * сильни в крепости вашей познаваеми, и источницы исцелений * храмы ваши соделовающе, * знанием вашим святым почитаемыя.

Творяй ангелы твоя, * якоже писася, духи, * и служащыя тебе пламень огненный, * посреде чинов первенствующа, * показал еси, Господи, твоего архангела михаила, * со архистратигом твоим гавриилом, * твоим мановением повинующася, слове, * и песнь трисвятую, со страхом возглашающа славе твоей.

*Слава, глас з~:*
Срадуйтеся нам, вся ангельская чиноначалия: первостоятели бо ваши, и наши предстатели, велицыи архистратизи, в днешний день, в честнем их храме, преславно являющеся освящают. темже по долгу воспевающе, к ним возопиим: покрыйте нас кровом крил ваших, величайшии архистратизи.

*И ныне, Богородичен:*
Срадуйтеся нам, вся девственных ликостояния: предстательница бо наша, и ходатаица, и покров, (л. к~г об.) и великое прибежище, в днешний день, в честнем ея и божественнем храме скорбящыя утешает, темже по долгу воспевающе сию, возопиим: покрый ны божественным предстательством твоим, пречистая Богородице владычце.

*Вход. Прокимен дне.*

*Иисуса навина чтение. [Глава е~.]*

Бысть егда бяше иисус у иерихона, и воззрев очима своима, виде человека стояща пред\ ним, и мечь его обнажен в руце его. И пришед иисус, рече ему: наш ли еси, или от сопротивных наших; он же рече ему: аз архистратиг силы господни, ныне приидох семо. Иисус паде лицем своим на землю, и рече ему: Владыко, что повелеваеши твоему рабу, И рече архистратиг Господень ко иисусу: разреши сапог твой от ног твоих: место бо, на немже ты стоиши, свято есть. и сотвори иисус тако.

*Судей Исраилевых чтение. [Глава з~.]*

Бысть во дни оны, укрепися мадиам на сыны Исраилевы, и тии возопиша ко Господу Богу: и се ангел Господень прииде, и седе под\ дубом, иже в евфрафе, в земли иоаса, отца езримова, и гедеон сын его млатяше пшеницу на гумне, еже бежати с нею от лица мадиамля. И явися ему ангел Господень, и рече к нему: Господь с тобою, сильный крепостию. И рече к нему гедеон: во мне, Господи мой, и аще есть Господь с нами, и чесо ради обретоша ны вся злая сия; и где суть вся чудеса его, елика поведаша нам отцы наши, глаголюще: не из\ египта ли изведе нас Господь; и ныне отверже ны Господь, и предаде ны в руку мадиамлю. И воззре на него ангел Господень, и рече ему: иди в крепости твоей сей, и спасеши Исраиля от руки мадиамли, и се послах тя. И рече к нему гедеон: во мне, Господи, в чесом спасу Исраиля; се тысяща моя хуждша в манассии, и аз есмь мний в дому отца моего. И рече к нему Господь: понеже аз буду с тобою, и избиеши мадиама яко мужа единаго. И рече к нему (л. к~) гедеон: и аще обретох благодать пред\ очима твоима, и да сотвориши мне днесь знамение, яко ты глаголеши со мною. Не отиди отсюду, дондеже приити мне к тебе, и принесу жертву мою, и пожру пред\ тобою, и рече к нему ангел Господень: аз есмь, и премедлю, дондеже обратишися ты. Гедеон же вниде, и сотвори козлище от коз, и четверть муки опресноков, и вложи с мясом в кошницу, и юху влия в горнец, и изнесе к нему под\ дуб, и поклонися. И рече к нему ангел Господень: возми мяса и хлебы пресныя, и положи у камене онаго, и юху излей: и сотвори тако. И простре ангел Господень конец жезла, сущаго в руце его: и коснеся мясом и хлебом пресным, и возгореся огнь из\ камене, и пояде мяса и опресноки. и ангел Господень отиде от очей его. И виде гедеон, яко ангел есть Господень, и рече гедеон: увы мне, Господи, Господи, яко видех ангела господня лицем к лицу. И рече ему Господь: мир тебе, не бойся, не умреши. и созда тамо гедеон жертвенник Господу, и назва то, мир Господень, даже до дне сего.

*Пророчества исаиина чтение. [Глава д~и.]*

Тако глаголет Господь: вся земля да вопиет с веселием, И древа ливанова да возвеселятся о тебе, и кедри ливановы рекут: отнележе ты уснул еси, не взыде секий нас. Ад доле огорчися, сретив тебе, грядущу ти воздвиже на тя исполины вся, начальствовавшыя земле, аще востали быша от престол своих вси царие язычестии, вси отвещают, и рекут тебе: и ты пленен еси якоже и мы, с нами же причтался еси. Сниде во ад слава твоя и многое твое веселие: под\ тобою постелют гнилость, и покров твой черви. Како спаде с небесе денница, заутра возсиявающая; сокрушися на землю, посылаяй ко всем языком, Ты бо рекл еси в помышлении твоем: на небо взыду, верху звезды небесных поставлю престол мой, и сяду на горе высоцей, на горах высоких сущих к северу: И взыду (л. к~д об.) вышше облаков, и буду подобен вышнему. Ныне же во ад снидеши, во основания земли, И видевшии тя почудятся, и рекут о тебе: Сей человек, смущаяй землю, потрясаяй цари: положивый вселенную всю пусту, и грады ея низложи, и плененных не разреши в домы их. Вси царие язычестии успоша в чести, человек в дому своем. Ты же отвержен будеши в горах, яко мертвец возгнушен со многими мертвецы, избодеными мечем, низходящими во ад. Имже образом риза кровию намочена, не будет чиста, сице ниже ты будеши чист: зане землю мою погубил еси, и люди моя поразил еси, и не пребудеши в вечное время.

*На стиховне стихиры, глас а~:*

умных сил архистратизи, предстояще непрестанно владычня престолу, молитеся ко Господу, мир миру даровати, и душам нашым велию милость.

*Стих: Творяй ангелы своя духи, и слуги своя пламень огненный.*

Чиноначальник вышних сил, михаил первостоятель божественных чинов, днесь нас к торжеству созва, иже всегда с нами ходяй, и сохраняяй вся от всякаго диаволя обстояния: приидите убо, празднолюбцы и Христолюбцы, цветы добродетелей вземше, чистыми помыслы, и совестию благостоянною, архангелов собор почтим: той бо непрестанно Богу предстоя, и трисвятую песнь воспевая, молит спастися душам нашым.

*Глас в~:*

*Стих: Хвалите его, вси ангели его, хвалите его, вся силы его.*

Невещественное существо умных сил предстательствующе, и трисолнечныя славы блистаньми, светодающе вселенней архистратизи, непрестанным гласом трисвятую песнь воспеваете: темже молитеся спастися душам нашым.

*Слава, и ныне, глас и~:*

Яко чиноначальник и поборник, и ангелов началовождь, архистратиже, всякия нужды и скорби, недугов и лютых (л. к~е) грехов свободи, верно воспевающыя и молящыя тя, славне: яве яко невеществен, невещественнаго зря, и не приступным светом владычния славы осияемь: той бо человеколюбно плоть нас ради от Девы прият, спасти восхотев человечество.

*Тропарь, глас д~:*

Небесных воинств архистратизи, молим вас присно мы недостойнии: да вашими молитвами оградите нас кровом крил невещественныя вашея славы, сохраняюще ны припадающыя прилежно, и вопиющыя: от бед избавите ны, яко чиноначальницы вышних сил.

*Слава, и ныне, Богородичен, или крестобогородичен.*

*На утрени,*

*на Бог Господь, тропарь тойже, дважды.*

*Слава, и ныне, Богородичен.*

*По а~-й кафисме, седален, глас з~:*

Ангельския силы, Христе, предстояще престолу твоему, молятся о роде человечестем: тех убо молитвами мир всем подаваяй, языков дерзость укроти. *[Дважды.]*

*Слава, и ныне, Богородичен:*

Слово собезначальное отцу же и духу, архангельским гласом, Богородице, во утробе заченши, херувим и серафим и престолов явилася еси превышши.

*По в~-й кафисме седален, глас з~:*

Окрест престола всех царя присно ликующе, ангелов вси чинове, нас сохраняйте верою вас призывающих, и мучений избавляйте, *[Дважды.]*

*Слава, и ныне, Богородичен.*

Радуйся, двере Богу отверстая, неизглаголанно в тя всельшемуся и прошедшему из\ тебе, приснодево.

(л. к~е об.)

*По Хвалите имя господне:*

*Припев:*
Величаем вас, архангели и ангели, и вся воинства, херувими и серафими, славящыя Господа.

*Другий:*
Величаем вас, архангели, ангели, начала, власти, престоли, господьствия, силы и херувими, страшныя серафими, прославляющыя Господа.

*псалом избранный:*
Исповемся тебе, Господи, всем сердцем моим:

*По полиелеи седален, глас з~:*

Ангели светлии божии, предстоящии благодати престолу божественному, смирение сущее и просвещение истинное, от света божественнаго восприемлюще, нас назирайте с небесными человеколюбцы, в бури лютей миродержца бедствующыя и во тме спящыя: приидите убо, архангели, нам на помощь, и сетей избавите нас злоначальнаго врага: к вашему бо покрову, прехвальнии, прибегаем вси. *[Дважды.]*

*Слава, и ныне, Богородичен:*

упование и покров, и пристанище на тя надеющихся, богородительнице благая, предстательнице мира, моли со безплотными прилежно, егоже родила еси человеколюбиваго Бога, избавитися душам нашым от всякаго прещения, едина благословенная.

*Степенна, а~-й антифон д~-го гласа.*

*Прокимен:*
Творяй ангелы своя духи, и слуги своя пламень огненный.

*Стих:*
Благослови, душе моя, Господа: Господи Боже мой, возвеличился еси зело.

Всякое дыхание: *Евангелие писано в конце книги сея.*

*Слава:*
Молитвами архангел: *И ныне:*
Молитвами Богородицы:

*По н~-м псалме стихира, глас з~:*

Ангели твои, Христе, престолу величества во страсе предстояще, и твоим светолитием присно осияваеми, в вышних песнопевцы твои, и совета твоего служителие, от тебе низпосылаеми, дают просвещения душам нашым.

(л. к~з)

*Канон, глас и~.*

*Песнь а~.*

*Ирмос:*
Песнь возслем, людие, чудному Богу нашему, свободившему Исраиля от работы, песнь победную поюще и вопиюще: поим тебе единому владыце.

Вси воспоим вернии, вся управляющую невещественныя горних ликов чиноначалия, Троицу несозданную, свят, свят, свят еси, вопиюще, Боже вседержителю.

Положил еси твоей начало, существо безплотное, творче ангелов, пречистый твой престол окружающее, звати тебе: свят, свят, свят еси Боже вседержителю.

Радуйся, гаврииле, тайновидче божия воплощения, михаиле же, чинов невещественных первостоятелю, непрестанно зовуще: свят, свят, свят еси, Боже вседержителю.

*Богородичен:*
Трепещу таинства, Христе, твоего снизхождения, яко иже естеством Бог, приял еси от Девы родитися яко человек, да спасеши мир от работы противнаго.

*Песнь г~.*

*Ирмос:*
Страх твой, Господи, всади в сердца раб твоих и буди нам утверждение, тя во истине призывающих.

Крепостию поставил еси, безсмертне, сильныя, совершающыя всесвятую твою волю, тебе в вышних всегда предстоящыя.

Таинники твоего вочеловечения, и честнаго востания, ангельския чиноначальники, Христе, за ны приими молящыяся.

Ангелы приставил еси хранители человеком, яко благоутробен, служители же показал еси, Христе, спасения твоих угодников.

*Богородичен:*
Неизреченно зачала еси Господа и Cпаса, богоневесто, избавляющаго ны лютых, тя во истине призывающыя.

*Седален, глас и~.*

*Подобен:*
Повеленное:

Небесных начальницы, и первостоятелие высокопрестольных и страшных божественныя славы, михаиле и гаврииле архистратизи, (л. к~з об.) ангелов чиноначальницы со всеми безплотными, о служителие владычни! о мире непрестанно молящеся, испросите оставление прегрешенных нами, и милость и благодать обрести в день судный. *[Дважды.]*

*Слава, и ныне, Богородичен:*

В пучину люте впад уныния, от множества лукавых и беззаконных моих дел, приидох в недоумение, и отчаянием ныне одержуся, владычце Богородице: ты мя спаси, ты ми помози: грешным бо ты еси очищение и чистота спасительная.

*Крестобогородичен: От*
чистых кровей твоих воплощшагося, и паче ума из\ тебе, чистая, рождшагося, на древе висяща посреде злодеев зрящи, утробою болезновала еси, и матерски плачущи вопияла еси: увы мне, чадо мое! что есть божественное и неизреченное смотрение твое, имже оживотворил еси создание твое: пою твое милосердие.

*Песнь д~.*

*Ирмос:*
Всел еси на кони апостолы твоя, Господи, и приял еси рукама твоима узды их, и спасение бысть еждение твое верно поющым: слава силе твоей, Господи.

Всел еси на ангелы, якоже на кони, человеколюбче: и приял еси рукою твоею брозды их, и спасение бысть еждение твое непрестанно вопиющым: слава силе твоей, Господи.

Покрывает ангелы добродетель твоя, человеколюбче, и земли исполняет концы твоего славнаго, безначальне, божественнаго хваления, с ними тебе вопиющи: слава силе твоей, Господи.

Изшел еси, щедре, на спасение людей твоих, Христе, созываеши же други силы твоя, и веселие бысть пришествие твое верно тебе вопиющым: слава силе твоей, Господи.

*Богородичен:*
Дева и Мати преестественно явилася еси, всечистая: яко Бога тогожде и человека Христа рождшая, емуже со страхом вопиют ангельския чины: слава силе твоей, Господи.

(л. к~з)

*Песнь е~.*

*Ирмос: От*
нощи неведения, боговедением просветивый концы, просвети мя утром человеколюбия твоего, Господи.

Невозратным желанием присно к высоте, к тебе, Христе, носими, крайнейшему всех желаний, ангельския силы непрестанно тя славят.

Ты умныя по существу, нетленныя благодатию твоею, Христе, устроил еси песнопевцы твоего величества, ангелы твоя по образу соделав непостижиме.

Ты непреклонны на горшее, к тебе приближением, Христе, сохранил еси твоя слуги: источник бо благости ты еси, благотвориши достойно тебе служащыя.

*Богородичен:*
умерщвленную мою душу страстьми мерзкими, всенепорочная, оживи, жизни хранителя рождшая: и к стези вечней, и блаженней жизни управи.

*Песнь з~.*

*Ирмос:*
Иону в ките, Господи, единаго вселил еси, мене же связаннаго мрежами вражиями, яко от тли онаго спаси.

Боголепне от не сущих, Господи, словом твоим привел еси существа небесных безсмертных воинств, световидны тыя соделовая.

Таинницы честнии божия хваления бысте, безплотнии, граждане небесныя и божественныя истинно скинии, творцу достойно служаще.

Безплотных чини умнии тя, сыне божий пребезначальный, хвалят непрестанно и славословят, яко творца и создателя всяческим.

*Богородичен:*
Со отцем в вышних, пречистая, безначальне седящаго, на об\ъятиих твоих восклонити сподобилася еси: тоже нам подаждь, чистая, рабом твоим милостива.

*Кондак, глас в~:*

Архистратизи божии, служителие божественныя славы, ангелов начальницы, и человеков наставницы, полезное нам просите и велию милость, яко безплотных архистратизи.

(л. к~з об.)

*Икос:*
Рекл еси, человеколюбче, в писаниих твоих, множеству радоватися ангелов на небеси о человеце едином кающемся, безсмертне: темже мы иже в беззакониих, безгрешне едине сердцеведче, тя молити всегда дерзаем яко благоутробнаго, ущедрити, и низпослати недостойным умиление, Владыко, подаяй нам прощение: о всех бо нас молятся тебе безплотных архистратизи.

*Песнь з~.*

*Ирмос:*
отроцы еврейстии в пещи попраша пламень дерзновенно, и на росу огнь преложиша, вопиюще: благословен еси Господи Боже, во веки.

Светы явил еси, щедре, ангелов твоих невещественное существо, неизреченнаго света исполняеми непрестанно, благословен еси, зовущыя, Боже, во веки.

Емуже предстоят непрестанно, служаще, тмы ангелов, лица же зрети не терпят зрения, благословен еси, зовуще, Господи Боже, во веки.

Словом твоим впостасным ангельское естество соделал еси, освятив же божественным духом, Троицу богословити научил еси, Боже, во веки.

*Троичен:*
Три убо умствующе впостаси, неописанное славим существо, отца, слова со духом, вопиюще: благословен еси, Господи Боже, во веки.

*Песнь и~.*

*Ирмос:*
На горе святей прославльшася, и в купине огнем приснодевы моисеови тайну явльшаго, Господа пойте и превозносите во вся веки.

Ангельскому поревнуем житию, и мысли вперим к высоте, и с ними невещественно воспоим Господа, поюще и превозносяще во вся веки.

Ликовственницы ликования небеснии, престол обстояще славы, окрест Бога же всегда обращающеся, ангели поют и превозносят его во вся веки.

Невещественнаго огня творящей пламень, на высоте (л. к~и) непрестанно служащыя, и ангелы духи являющей Троице покланяемся, и славословим во вся веки.

*Богородичен:*
Емуже на небеси предстоят с трепетом тмы ангел и архангел, того на об\ъятиих носити сподобилася еси, Богородице: моли спастися славословящым его во вся веки.

*Песнь ф~.*

*Ирмос:*
уставы прешла еси естества, содетеля заченши и Господа, и дверь спасения мирови была еси: тем тя, Богородице, непрестанно величаем.

Тя неизреченно соединившаго небесным, Христе, земная, и едину церковь совершивша ангелов и человеков, непрестанно величаем.

Ангели же и архангели, престоли, власти и господства, начала же и силы, херувими и серафими, с Богородицею о мире молитеся.

Всех предстателие показующиися, михаил с гавриилом, посетите от любве чтущыя всепразднственную память вашу, и верно воспевающыя спасайте от всякаго обстояния.

*Богородичен:*
Радуйся, святая богоневесто: радуйся, свет миру рождшая верным: радуйся, стено и покрове всех нас, Бога яко благодетеля за ны непрестанно моли.

*Светилен.*

*Подобен:*
Духом во святилищи:

огненных архистратиже слуг, предстательство от отца приял еси, михаиле, светов: тем и сияние того славы сияющее имаши, окрест пречистаго престола ты предстоя, яко первый невещественных чинов.

*Богородичен:*
Почитают рождество твое безплотных чинове, радости бо земнородныя ты наполнила еси едина. тем тя всенепорочную вернии славим, в пениих славословяще: свет бо сущым во тме возсияла еси, яко утренний возсиявший день.

*На хвалитех стихиры, глас в~:*

Невещественный престол окружающе умная существа, божественнии безтелеснии, трисвятую песнь правителю Богу пламенными (л. к~и об.) устнами поете: святый Боже, отче безначальный, святый крепкий, сыне собезначальный, святый безсмертный, единосущный душе, отцу и сыну спрославляемый. *[Дважды.]*

Безтелесными устнами и умными усты, ангельстии чини непрестанное пение приносят твоему неприступному божеству, Господи: и уми чистии и служителие твоея славы хвалят тя, Господи, с нимиже михаил безтелесный, и гавриил зело благолепнейший, и первостоятелие горних сил, архистратизи ангельстии, учредителие наши днесь быша, песни песней повелевающе нам пети неприступней славе твоей, человеколюбче: ейже молятся непрестанно за душы нашя.

*Глас д~:*
огненными устнами поют тя херувими, Христе Боже, безтелесными же усты немолчно славословит тя архангельский лик: михаил же архистратиг вышних сил, победную песнь непрестанно приносит славе твоей. той бо нас днесь озари к торжеству светлому возбряцати достойне псаломски, хвалу трисвятую бренными устнами: яко всяческая твоего хваления исполнишася, и подаеши миру тем велию милость.

*Слава, глас е~. Самогласен:*

Идеже осеняет благодать твоя, архангеле, оттуду диаволя прогонится сила: не терпит бо света твоего видети спадый денница. тем молим тя, огненосныя его стрелы, яже на ны движимыя, угаси ходатайством твоим, избавляя нас от соблазн его, достохвальный [*имярекъ*
] архистратиже.

*И ныне, Богородичен:*

Блажим тя, Богородице Дево, и славим тя вернии по долгу: град непоколебимый, стену необориму, твердую предстательницу, и прибежище душ наших.

*Крестобогородичен:*
Агнца своего агница иногда зрящи к заколению тщащагося усердно последоваше, сия вопиющи ему: камо идеши, чадо мое сладчайшее Христе; чесо ради скорое течение сие, долготерпеливе, течеши неленостно; Иисусе возжеленнейший (л. к~ф) безгрешный, многомилостиве Господи, даждь мне слово рабе твоей, сыне мой вселюбезнейший: не презри, щедре, молча, тя странно рождшую, Боже всещедрый, даруяй миру велию милость.

*На стиховне. Слава, глас д~:*

Иже солнечными лучами божественнаго света просвещаеми, архистратизи, невещественных озаряете чиноначалия, яко свет белообразующе в вышних, огнь облистает в мире неприступнаго божества: тем и трисвятую песнь пламенными устнами немолчно поете: свят, свят, свят еси, Боже наш, слава тебе.

*И ныне, Богородичен:*

Богородице всех царице, православных похвало, еретичествующих шатания разори, и лица их посрами не кланяющихся, ниже чтущих, пречистая, честный твой образ.

*Крестобогородичен:*
Распинаема видящи, * и в ребра прободаема копием, * пречистая, Христа человеколюбца, * плакаше вопиющи: * что сие сыне мой; * что тебе неблагодарнии людие воздаша, * вместо яже сотворил еси добрая им; и тщишися безчадствовати мя вселюбезнейше: * дивлюся, благоутробне, твоему вольному распятию.

