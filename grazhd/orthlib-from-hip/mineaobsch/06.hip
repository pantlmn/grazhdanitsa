<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

(л. л~е об.)

*[глава з~] СЛуЖБА оБЩА*

*святых отец, на соборы.*

*Поем в неделю седмую по пасце: И иулиа в з~и день, по памяти святаго священномученка афиногена: И октовриа в а~и, по памяти святаго апостола филиппа.*

*В субботу вечера, на Господи воззвах, стихиры, глас з~.*

*Подобен:*
Отчаянная:

Из\ чрева родился еси прежде денницы, от отца безматерен прежде век, аще и арий тварь тя, а не Бога славит, дерзостию смешая тя зиждителя тварем безумно, вещество огня вечнаго себе сокровищствуяй: но собор, иже в никеи, сына божия тя проповеда, Господи, отцу и духу сопрестольна.

Кто твою, Cпасе, ризу раздра; арий, ты рекл еси, иже Троицы пресече единочестное начало в разделения. сей отверже тя быти единаго от Троицы: сей и несториа учит Богородицу не глаголати. но собор, иже в никеи, сына божия тя проповеда, Господи, отцу и духу сопрестольна.

В брег падает греха, арий возненавидевый света видети, и божественною растерзается удицею внутренних, все издати существо и душу нужно, другий иуда быв нравом и образом. но собор, иже в никеи, сына божия тя проповеда, Господи, отцу и духу сопрестольна.

Арий безумный пресвятыя Троицы пресече единоначалие в три беззаконная же и несрасленная существа. темже отцы богоноснии сошедшеся уседно, ревностию разжизаеми, якоже фесвитянин илиа, духовным посекают мечем, студу научившаго хульника, якоже дух вещаше.

(л. л~з)

*Слава, глас з~:*

Таинственныя днесь духа трубы, богоносныя отцы восхвалим, песнопевшыя посреде церкве, песнь сличную богословия, Троицу едину непременную, существо же и божество, низложители ариевы и православных поборники, молящыяся всегда Господу помиловатися душам нашым.

*И ныне, Богородичен:*

Кто тебе не ублажит, пресвятая Дево:

*Вход. Прокимен дне.*

*Бытия чтение. [Глава д~и].*

Слышав аврам, яко пленен бысть лот братаничь его, сочте своих си домочадец триста и осмьнадесять, и погна во след их даже до дана. И нападе на ня нощию сам, и отроцы его с ним: и порази их, и гони их до ховала, еже есть ошуюю дамаска. И возврати всякаго коня содомскаго, и лота братанича своего возврати, и вся имения его, и жены и люди. Изыде же царь содомский в сретение ему, повнегда вратитися ему от сеча ходоллогоморскаго, и с царьми иже с ним, во удоль савин: сие же бяше поле царево. И мелхиседек царь салимский изнесе хлебы и вино: бяше же священник Бога вышняго. И благослови аврама, и рече: благословен аврам богом вышним, иже созда небо и землю: и благословен Бог вышний, иже предаде враги твоя под\ руки тебе.

*Втораго закона чтение [глава а~].*

Во днех онех, рече моисей к сыном Исраилевым: видите, предах пред\ лицем вашим землю: вшедше наследуйте землю, юже клятся Господь отцем вашым, аврааму и исааку и иакову дати им, и семени их по них. И рекох к вам во время оно, глаголя: не возмогу един водити вас. Господь Бог наш умножил вы есть, и се есте днесь яко звезды небесныя множеством. Господь Бог отец наших да приложит вам, яко да будете тысящами (л. л~з об.) сугубо, и да благословит вас, якоже глагола вам. И взях от вас мужи мудры, и сведомы, и смысленны, и поставих их владети над\ вами тысященачальники, и стоначальники, и пятдесятоначальники, и десятоначальники, и писмоводители судиям вашым. И заповедах судиям вашым во время оно, глаголя: разслушайте посреде братий ваших, и судите праведно посреде мужа, и посреде брата его и посреде пришельца его. Да не познаете лица в суде, малому и великому судиши, и не устыдишися лица человеческа, яко суд божий есть.

*Втораго закона чтение. [Глава и~].*

Во днех онех, рече моисей к сыном Исраилевым: Се Господа Бога твоего небо, и небо небесе, земля и вся елика суть на ней. Обаче отцы вашя произволи Господь любити я: и избра семя их по них вас паче всех язык, в день сей. И обрежите жестосердие ваше, и выя вашя не ожесточите ктому. Ибо Господь Бог наш, сей Бог богов, и Господь господей: Бог великий и крепкий, и страшный, иже не дивится лицу ниже вземлет дар. Творяй суд пришельцу и сироте и вдове, и любит пришельца, дати ему хлеб и ризу. И возлюбите пришельца, пришельцы бо бесте в земли египетстей. Господа Бога твоего да убоишися, и тому единому послужиши, и к нему прилепишися, и именем его кленешися. Той хвала твоя, и той Бог твой, иже сотвори тебе великая и славная сия, яже видесте очи твои.

*На литии стихира храма. Слава, глас г~:*

Апостольских преданий известнии хранителие бысте святии отцы: святыя бо Троицы единосущное, православно проповедавше, ариево хуление соборне низложисте, с нимже и македониа духоборца обличивше, осудисте несториа, евтихиа и диоскора, савеллиа же и севира безглавнаго: ихже прелести избавитися нам испросите, нескверну нашему житию в вере сохранитися, молимся.

(л. л~з)

*И ныне, Богородичен:*
Без\ семене от божественнаго:

*На стиховне октоиха.*

*Слава, отцем, глас д~:*

Молебную память днесь богоносных отцев, от всея вселенныя собравшихся, во светлем граде никейстем православных собрания, благочествующе верно празднуем: сии бо лютаго ариа безбожное веление благочестномудренне низложиша, и от соборныя церкве соборне того изгнаша: и ясно сына божия единосущна и соприсносущна прежде век суща, всех научиша исповедати, во из\ъображении веры известно и благочестно сие изложивше, темже и мы божественным их повелением последствующе, известно верующе служим, со отцем сыну, и духу всесвятому во едином божестве, Троице единосущней.

*И ныне, Богородичен:*
Призри на моления:

*На благословении хлебов: Тропарь:*
Богородице Дево: *[Дважды.]*

*И отцев, глас и~:*

Препрославлен еси, Христе Боже наш, светила на земли отцы нашя основавый, и теми ко истинней вере вся ны наставивый: многоблагоутробне, слава тебе. *[Единожды.]*

*На утрени,*

*на Бог Господь, тропарь воскресн дважды.*

*Слава, отцев.*

*И ныне, Богородичен:*
Иже нас ради рождейся:

*По кафисмах седальны октоиха.*

*Канон воскресн со ирмосом на д~, и крестовоскресн на в~, и Богородице на в~, и отцев на з~. [Творение священнаго и вселенскаго патриарха кир германа.] Глас з~.*

*Песнь а~.*

*Ирмос:*
Яко по суху пешешествовав Исраиль, по бездне стопами, гонителя фараона видя потопляема, Богу победную песнь поим, вопияше.

(л. л~з об.)

Иже от никеи, якоже от некоего небесе, всюду возгремевше слово живаго отца, и сего показавше враги громом избиены, священными словесы да почтутся.

Духоборцев дух лукавый, святым духом Христос от своея церкве далече отгна, вторым действом собора совокупив.

Христоборца прелесть изгна несториа, кирилл собора начальник, иже ясно Деву Марию исповеда Богу матерь чистую.

*Богородичен:*
Несозданныя Троицы единаго Христа во двою естеству и хотению, чистая, раждаеши, соединение человеком и ангелом тебе ради соделавшаго.

*Песнь г~.*

*Ирмос:*
Несть свят, якоже ты Господи Боже мой, вознесый рог верных твоих, блаже, и утвердивый нас на камени исповедания твоего.

Твари служитель явлься арий безумный, и македоний паки мерзок явлься в геенне огненней равно мучатся со еллины.

Седмию соборы священными святых отец честную церковь уяснил еси, Христе, якоже седмих светильник светом прелести тму прогнав далече.

Стадо твое, слове, погубляет многообразная краста еретиков: пастырие же твоих словесных овец учением сие премениша.

*Богородичен:*
Единаго родила еси, пречистая, от несозданныя Троицы, во двою существу и хотению: егоже образу честному покланяемся благодати исполняеми.

*Кондак и икос воскресн.*

*Таже седален отцев, глас д~.*

*Подобен:*
Скоро предвари:

Светильницы пресветлии истины Христовы миру явистеся на земли, воистинну блаженнейшии, отцы боговещаннии, изсушивше ереси хульных языковредий, и угасивше пламеновидная злославных смущения. темже яко святителие Христовы, молитеся спастися нам. *[Дважды.]*

(л. л~и)

*Слава, и ныне, Богородичен:*

Обновила еси, чистая, божественным рождеством твоим, истлевшее во страстех земнородных мертвенное существо, и воздвигла еси вся от смерти к животу нетления. темже тя по долгу блажим вси, Дево препрославленная, якоже прорекла еси.

*Песнь д~.*

*Ирмос:*
Христос моя сила, Бог и Господь, честная церковь боголепно поет взывающи, от смысла чиста о Господе празднующи.

Врази твои возшумеша, и ненавидящии тя главу воздвигоша, Cпасе, вмале, но абие падоша не терпяще гласа труб духовных.

Солнца солнцы сугубо озариша, сын и дух от отца, несозданни, собезначальни: обоим отец един виновен веруется.

Седмь убо духов, иже почиша на Христе, исаиа сие рече: на седмих же соборех почи Христос, со отцем и божественным духом.

*Богородичен:*
Бога родила еси плоть носившаго от чистых твоих кровей, отроковице чистая: тоже сугуба естеством, во впостаси же единей, отцы проповедаша.

*Песнь е~.*

*Ирмос:*
Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Божественный виноград Христов, иже от египта пренесен, темнаго отчаянна губителя зверие первее поядаху: пращею же святых отец далече отгнашася.

Божественным сиянием трисиянным, ум просвещше честнии отцы, единаго проповедаша честныя Троицы Христа Господа, сугуба естествы и хотении.

*Троичен:*
В вещных, якоже в серафимских мудрыми отцы, о Троице, церковь онебесися, трисвятую песнь присно тебе поющи, собирает троическое твое едино божество.

(л. л~и об.)

*Богородичен:*
Мати и раба твоего сына была еси, чистая: ибо иже из\ тебе прежде тебе бяше, яко содетель твой, егоже во двою существу познаваем, и соединяем словом впостасным.

*Песнь з~.*

*Ирмос:*
Житейское море, воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Бог богов Господь, Давид прежде воспев глагола, и призва от восток, от конец всея земли даже до запад их, вселенския соборы отец назнаменуя.

Седмь столпов утверди премудрость божия, твою церковь Владыко, седмочисленными соборы священных отец, неуклонну соблюдаему от всяких ересей.

Стыд лица да покрыет евтиха и диоскора, слияние буесловящих естества Христова: не в привидении бо, но во обожении естество земнородных прият.

*Богородичен:*
Да возмется несторий в еврейския темныя соборы, и язык же отсечется хульный: Бога бо роди Дева Мариа, плотоносца нам.

*Кондак, глас и~.*

*Подобен:*
Яко начатки:

Апостол проповедание, и отец догматы, церкве едину веру запечатлеша: яже и ризу носящи истины, исткану от еже свыше богословия, исправляет и славит благочестия великое таинство.

*Икос:*
Высоким проповеданием, божию церковь услышим вопиющу: жаждай да грядет ко мне, и пиет чашу, юже держу, чаша есть премудрости, сие питие истины, словом почерпох, воду проливающую не прекословия, но исповедания, юже пия нынешний Исраиль, Бога зрит вещающа: видите видите, яко сам аз есмь, и не пременяюся: аз Бог первый, аз же и по сих, и разве мене несть иного (л. л~ф) отнюд, отсюду причащающиися, насытятся, и восхвалят благочестия великое таинство.

*Песнь з~.*

*Ирмос:*
Росодательну убо пещь содела ангел преподобным отроком, халдеи же опаляющее веление божие, мучителя увеща вопити: благословен еси, Боже отец наших.

Вавилонскаго убо змия разрази даниил первее, молитвами же отец просядеся лютый египетский змий, яве арий, поядающий Христово стадо.

Непрощенным нечестием негодова волк македоний, приразився духу, обожающему человеки, и вся банею крещения на первую доброту воображающи верныя.

Диоскор, и евтих, и севир левиафан, трие сливающии и смешающии Христова существа смешением умным, к Троице честней приразишася дерзостию.

*Богородичен:*
Плотскаго твоего зрака образ, Владыко, честно облобызаем, и матере твоея, и святых всех почесть ведяще правым помыслом, преходити добре к первообразному.

*Песнь и~.*

*Ирмос:*
Из\ пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети, тя превозносим во вся веки.

Якоже единаго корене отрасли богосадны, сын и дух возсиявше: ибо отец единовиновен есть, безлетный безлетным лицам единочестен.

Из\ чрева невещественна безлетно возсиял еси, единосущное слово отцу и духу, но нас ради в летнюю вселися вещественную утробу единыя Богородицы.

Разженныя стрелы огнем духовным, в студеная сердца врагов вонзошася еретиков, и на смерть удавиша их совокуплении отец седмочисленных и божественных.

(л. л~ф об.)

*Богородичен:*
Не лицы единаго Христа славим, не смешением существа сего соединяем: един бо сый и тойже лицем, раздвояется естествы, Дево, твой сын и содетель.

*Песнь ф~.*

*Ирмос:*
Бога человеком не возможно видети, на негоже не смеют чини ангельстии взирати: тобою же, всечистая, явися человеком слово воплощенно, егоже величающе, с небесными вои тя ублажаем.

Не подобает приложити, или оставити что священнаго предания православныя нашея веры: в нейже бо верно крестихомся. а иже преложители сея веры, вправду предани будут прещению проклятия.

Радостию сердца вси взыграим, священныя соборы отец совокупльше: тех бо ради свет видехом православия. светильницы бо явишася, вся наставляюще к правым учения обретением.

Душам испросим очищение, и благочестно житие препроводити потщимся: яко да причастницы будем святым отцем, иже скрыша правых учений богатство нам чадом их.

*Богородичен:*
Бог от боку твоею возсия, Мати божия, и человеческий род обожи, и славы своея сподоби, и наследники вся показа, иже тя Богородицу воистинну присно проповедающыя.

*Светилен.*

*Подобен:*
Жены, услышите:

отец божественных днесь память празднующе, моленьми тех молим, всещедре: всякаго вреда ересей избави люди твоя, Господи, и вся сподоби отца, слово, славити, и всесвятаго духа.

*Богородичен.*

*Подобен:*

Радуйся, божия палато, радуйся, горо присенная. радуйся, неопалимая купино. радуйся, престоле славы. радуйся, божественная (л. м~) трапезо. радуйся, ручко всезлатая, радуйся, светильниче всесветлый. радуйся, легкий облаче, Дево Мати Марие.

*На хвалитех стихиры воскресны д~, и отцев д~. Глас з~.*

*Подобен:*
Всю отложивше:

Все собравше * душевное художество, * и божественным духом сразсмотривше, * небесный и честный символ веры, * честнии отцы богописанне начерташа, * в немже явственнейше, * рождшему собезначальнаго слова научают, * и всеистинно единосущнаго: * апостольским последующе яве учением, * благославнии и пребогатии, * воистинну и богомудрии. *[Дважды.]*

*Стих: Благословен еси, Господи Боже отец наших, и хвально и прославлено имя твое во веки.*

Все приемше * умное сияние святаго духа, * преестественное благословие, * краткими глаголы, и многим разумом, * богодухновенно провещаша, * яко Христовы проповедницы, * евангельских предстателие учений блаженнии: * и благочестивых преданий, * свыше приемше сих откровение яве, и просвещшеся изложиша веру богонаученную.

*Стих: Соберите ему преподобныя его.*

Все собравше * пастырское искусство, * и ярость подвигше ныне праведнейшую, * отмстительне тяжкия отгнаша и пагубныя волки, * пращею духа извергше * от церковнаго исполнения, * падшыя яко к смерти, * и яко неисцельно недуговавшыя, божественнии пастырие, * яко раби истиннейшии Христовы, * и божественнаго проповедания * таинницы священнейшии.

*Слава, глас и~. [Георгиа никомидийскаго:]*

Святых отцев лик от конец вселенныя стекшийся, отца, и сына, и духа святаго едино существо научиша, и естество, и тайну богословия ясно предаша церкви. ихже похваляюще верою ублажим, глаголюще: о божественный полче, богоглаголивии оружницы ополчения господня! звезды многосветлыя мысленныя тверди: таинственнаго сиона необоримии столпи: (л. м~ об.) миродохновеннии цвети райстии: всезлатая уста слова, никейская похвало, вселенныя украшение, прилежно молитеся о душах наших.

*И ныне:*
Преблагословенна еси, Богородице Дево:

*Славословие великое:*

*По трисвятом тропарь воскресн точию. Ектении, И отпуст. И оглашение студитово. И исхождение в притвор. Слава, и ныне, стихира евангельская, и час а~: и конечный отпуст.*

*На часех тропарь воскресн. Слава отцев. И ныне, Богородичен часов. По отче наш: Кондак воскресн.*

*На литургии, Блаженна октоиха на з~, и отцев, песнь г~-я, на д~. По входе тропарь воскресн, и отцев. Таже кондак воскресн. Слава, отцев: И ныне, храма Богородицы, или,*
Предстательство Христиан:

*Прокимен гласа: И отцев песнь, глас д~:*
Благословен еси, Господи Боже отец наших, и хвально и прославлено имя твое во веки.

*Апостол дне, и отцев, ко евреем, зачало тл~д. Аллилуиа, гласа, и отцев, глас а~:*
Бог богов Господь глагола. *Стих:*
Соберите ему преподобныя его.

*Евангелие дне, и отцев, иоанна, зачало н~з.*

*Причастен:*
Хвалите Господа с небес: *И отцев:*
Радуйтеся праведнии о Господе.

