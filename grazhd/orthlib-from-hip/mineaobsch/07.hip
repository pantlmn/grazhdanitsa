<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

(л. м~а)

*[глава з~] СЛуЖБА оБЩА*

*пророку единому.*

*Вечер, на Господи воззвах, стихиры, глас д~.*

*Подобен:*
Званный свыше:

Иже зарю богоначальнейшаго сияния * приим, ума чистотою, * божественных словес, провозвестник и прознаменатель, * и пророк божественный быв, * уста богодвижимая * явился еси духа, * яже от него тебе показуемая, проповедуя * и сказуя всем языком * даемое спасение, * и царствие Христово, * всечестне *имярекъ*
, * егоже моли, спасти и просветити душы нашя.

Иже боговидением сияя достойно, * и пророческим проповеданием, * и благодатию почествован, богодохновенне *имярекъ*
, * и божественнаго сподоблен блаженства, * к преблагому ныне дерзновением твоим, * и милованием одержимь, * моляся не престай, * о иже верою тя * восхваляющих и чтущих * яко богоглаголива, и честна и богоприятна, * от бед избавити, и спасти душы нашя.

Твоего пророка *имярекъ*
, * яко одушевленна облака, * показал еси, безсмертне, * воду точаща в жизнь воистинну вечную, * послав сего богатно, * и даровав духа всесвятаго, единосущнаго тебе отцу вседержителю, * и сыну твоему, * из\ твоего существа возсиявшему: * имже прорече спасительное пришествие, * Христа Бога нашего, * и языком всем спасение провозвести.

*Слава, и ныне, Богородичен:*

Яко во глубину многих согрешений впадох, от лености моея, и уныния окаянный и неведения, и отчаянием (л. м~а об.) ныне одержимь есмь, буди ми помощь и очищение, и спасение, пречистая, и утешение благопременно подающи ми. тя молю, и тебе мил ся дею, и припадаю, и верою зову ти, да не явлюся до конца льстивому обрадование.

*Крестобогородичен:*
Не рыдай мене, Мати, * зрящи на кресте повешена * твоего сына и Бога, * на водах повесившаго землю неодержимо, * и всю тварь создавшаго: * востану бо и прославлюся, * и адова царства сокрушу крепостию, * и погублю того силу * и связанныя избавлю * от злодейства его, * яко благоутробен, * и отцу моему приведу, * яко человеколюбец.

Аще имать самогласен, *Слава, глас з~:*

Пророче, проповедниче Христов, престола величествия никогдаже отступаеши, и коемуждо болящу присно предстоиши в вышних служя, вселенную благословляеши, всюду прославляемь, проси очищения душам нашым.

*И ныне, Богородичен:*

Архангельски воспоим, вернии, небесный чертог, и дверь запечатану воистинну. радуйся, еяже ради отрасте нам Спас всех Христос, жизнодавец и Бог: низложи, владычце, мучители, безбожныя враги нашя, рукою твоею, пречистая, упование Христиан.

*Крестобогородичен:*
Видящи тя распинаема, Христе, тебе рождшая, вопияше: что странное еже вижу таинство, сыне мой, како на древе умираеши плотию повешен, жизни подателю;

*Аще празднуеши с полиелеем, глаголи Богородичен воскресный, глас з~:*

Кто тебе не ублажит: *[писан в конце книги сея.]*

*Вход. Прокимен дне.*

*И паремии, [писаны в конце книги сея.]*

*На стиховне стихиры, глас в~.*

*Подобен:*
Егда от древа:

Обрете духовная заря, твоего ума, пророче *имярекъ*
, чистоту (л. м~в) сияющую, якоже зерцало, явственно, и мир озари богоразумия сиянием, блистающую и прообразующую божественных таин образы: благодать же всем человеком хотящую податися, пречудне.

*Стих: Ты иерей во век, по чину мелхиседекову.*

уста быв божия, нечестия делатели яве обличил еси, судом неизбежным тыя осудив, пребогате *имярекъ*
, праведным учением последуя, и божественным судьбам. темже премудрым твоим глаголом видяще возведение, блаженне, песньми достойно восхваляем тя.

*Стих: Моисей и аарон во иереех его.*

Престолы владычню предстоя, и неизреченныя и божественныя славы насыщаемь, доброты же зря премирныя, и света наполняемь, пророче *имярекъ*
богоглаголиве, вся чтущыя тя верою поминай, сим душевное спасение, разрешение же согрешений всем прося, богоприятне.

*Слава, глас а~:*

Имиже воображается Бог, первыми свойствы, и существенными указании, сих славнии и честнии пророцы причащением и благодатию, второе по дару причащаются, просвещающу Господу угодники своя своею светлостию.

*И ныне, Богородичен воскресный:*
Се исполнися исаиино: *[писан в конце книги сея.]*

*Аще ли не праздник, глаголи сей Богородичен:*

Небесных чинов радование, на земли человеков крепкое предстательство, пречистая Дево, спаси ны к тебе прибегающыя: яко на тя упование по Бозе, Богородице, возложихом.

*Крестобогородичен:*
Оружие пройде, о сыне, Дева глаголаше, на древе яко виде тебе обешена, мое сердце растерзается, Владыко, якоже древле прорече симеон: но воскресни и прослави, безсмертне, матерь и рабу твою, молюся. (л. м~в об.)

*Тропарь во уставе.*

*Аще ли несть устава, глаголи сей тропарь, глас в~:*

Пророка твоего *имярекъ*
память, Господи, празднующе, тем тя молим, спаси душы нашя.

*Слава, и ныне, Богородичен, по гласу тропаря.*

*На утрени,*

*на Бог Господи, тропарь тойже.*

*По а~-м стихословии седален, глас г~.*

*Подобен:*
Красоте девства:

Слова воплощение пред\ъуяснил еси божественным духом озаряемь, великий в божественных пророцех *имярекъ*
богодухновенне. темже яко пророка тя священно ублажаем, и торжествуем память твою днесь, согласно вопиюще ти, мудре: молися Христу спасти душы нашя. *[Дважды.]*

*Слава, и ныне, Богородичен:*

Недомысленно и непостижно есть, владычце богорадованная, еже соделанное в тебе страшное божие таинство: ибо необыменнаго заченши родила еси, плотию обложена от пречистых кровей твоих: егоже всегда, чистая, яко сына твоего моли, спастися душам нашым.

*По в~-й кафисме седален, глас г~.*

*Подобен:*
Божественныя веры:

Божественный орган утешителев подглашаемь сего, блаженне, благодатию всегда ясно, пророк был еси. возглашаеши бо безвестных явление, и озаряеши верою притекающыя, *имярекъ*
славя: Христа Бога моли даровати нам велию милость, *[Дважды.]*

*Слава, и ныне, Богородичен:*

Пророцы проповедаша, апостоли научиша, мученцы исповедаша, и мы веровахом Богородицу тя воистинну сущую: тем и величаем рождество твое неизреченное.

(л. м~г)

*По Хвалите имя господне:*

*Припев:*

Величаем тя, пророче божий *имярекъ*
, и чтем святую память твою: ты бо молиши за нас Христа Бога нашего.

*псалом избранный:*
Блажен муж бояйся Господа:

*По полиелеи седален, глас з~.*

*Подобен:*
Милосердия двери:

Очистив от скверн ум, всемудре, зерцало божественное соделал еси лучь приятно божественнаго духа: и ныне ко источнику радуяся отшел еси сияний, пророче *имярекъ*
. *[Дважды.]*

*Слава, и ныне, Богородичен:*

Прежде век от отца без\ матере рожденна, сына и слова божия, в последняя лета родила еси, воплотившагося от чистых кровей твоих, богородительнице, без\ мужа: егоже моли дароватися нам грехов оставлению прежде конца.

*Степенна, а~-й антифон д~-го гласа.*

*Прокимен:*
Ты иерей во век по чину мелхиседекову.

*Стих:*
Рече Господь Господеви моему, седи одесную мене.

Всякое дыхание:

*Таже евангелие [писано в конце книги сея.]*

*По н~ псалме. Слава:*
Молитвами пророка твоего *имярекъ*
, милостиве, очисти множества согрешений наших.

*И ныне:*
Молитвами Богородицы:

*Таже,*
Помилуй мя, Боже:

*Стихира, глас з~:*

Пророче проповедниче Христов: *[писана на Господи воззвах, Слава.]*

*Канон. Глас з~.*

*Песнь а~.*

*Ирмос:*
Яко по суху пешешествовав Исраиль, по бездне стопами, гонителя фараона, видя потопляема, Богу победную песнь поим, вопияше.

(л. м~г об.)

Тя молим, пророче, божию престолу предстояща, молити прилежно, просвещение даровати нам, верою честную поющым память твою.

орган божественный явился еси, вмещающ божественнаго духа просвещений и даров, *имярекъ*
всемудре: тем радующеся вернии тя ублажаем.

Спасителя Богу пророчески предстоя, ныне со дерзновением молися, свещательными лучами просвещати верою, богодохновенне, тя блажащыя.

*Богородичен:*
Светлейшими зарями всю землю, возсиявшее солнце из\ святаго чрева твоего, озаряет, владычце: имиже просвещшеся, тя божию матерь почитаем.

*Песнь г~.*

*Ирмос:*
Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Вся видяй яко Бог, будущих знание, и хотящих быти ведение, тебе явленно проявляет боголепно и показует, блаженне досточудне.

Вжилив, блаженне, твой ум благочестным дерзновением, духу божественному подклонил еси тебе, и был еси приятен тамо сущих божественных дохновений.

Вод таинственных река, из\ пучины происходя, даров духа, боговещателю, был еси.

*Богородичен:*
Се тя вси роди блажат верою, безлетное слово плотию в лето рождшую преестественно, и Деву паки пребывшу.

*Седален, глас з~.*

*Подобен:*
Милосердия двери:

Очистив от скверн ум, всемудре, зерцало божественное соделал еси, лучь приятно божественнаго духа: и ныне ко источнику радуяся отшел еси сияний, пророче *имярекъ*
.

*Слава, и ныне, Богородичен:*

Преславную божию матерь, и святых ангел святейшую, немолчно (л. м~д) воспоем сердцем и усты, Богородицу сию исповедающе, яко воистинну рождшую Бога воплощенна, и молящуюся непрестанно о душах наших.

*Крестобогородичен:*
Нас ради распятаго, приидите вси воспоим, того бо виде Мариа на древе, и глаголаше: аще и распятие терпиши, ты еси сын и Бог мой.

*Песнь д~.*

*Ирмос:*
Христос моя сила, Бог и Господь, честная церковь боголепно поет взывающи, от смысла чиста, о Господе празднующи.

Всех Господь нам явися, по пророчеству, блаженне, твоему, вся призывая к познанию своему, и работы свободи.

Благодатию озаряемь, провозгласил еси глаголя: под\ иго едино подклоняющымся работати, последующым вере и Господу служащым.

Пророк сый, присно зарями светодательнаго блистания просвещаемь, просвети ны, блаженне, любовию поющыя тя.

*Богородичен:*
Марие всечистая, страстей смущение моего помысла, и напастей бурю разори, безстрастия источник рождши, Мати Дево.

*Песнь е~.*

*Ирмос:*
Божиим светом твоим, блаже, утренюющих ти душы любовию озари молюся, тя ведети, слове божий, истиннаго Бога, от мрака греховнаго взывающа.

*От*
неправды к добродетели, и от страстей пленения мя, блаженне, обрати, твоими мольбами, пророче славне, и к свету благочестия дел управи.

Просветив твою душу добродетелей благообразиями, угодну показал еси к сиянием божественнаго духа: от него же и пророчества благодатию обогатился еси.

Пророк божественный быв, чисто житие имея, и приятелище был еси святаго духа: тем зрети сподобился еси невидимо разумеваемаго.

(л. м~д об.)

*Богородичен:*
Возглашают пророческая речения, пречистая, многими образы рождество твое: ихже мы ныне сбытие зряще истинно Богородицу тя возвещаем.

*Песнь з~.*

*Ирмос:*
Житейское море воздвизаемое зря напастей бурею, к тихому пристанищу твоему притек вопию ти: возведи от тли живот мой, многомилостиве.

Приемь, славне, духа зари, явлением яко зерцало пророчествия божественнаго сияния, миру облистал еси, яко сущая пророчествуя будущая.

Твой прииде царь, радуйся, сионе, и красуйся видя, и мир просвети блистаньми своего божества, и демонскую лесть посрами.

Силою духа божественнаго зрел еси, пророче, будущая, образы приемля божественных явлений, яко в зерцале души светлостию.

*Богородичен:*
Плоти бренней соединися, иже из\ отца единородный, в ложеснах твоих един из\ двух пройде без\ тления, соблюд неврежденно чистое девство твое, всепетая.

*Кондак во уставе.*

*Аще ли несть устава глаголи сей кондак, глас д~.*

*Подобен:*
Явился еси днесь:

Просветившееся духом чистое твое сердце, пророчества бысть светлейшаго приятелище: зриши бо яко настоящая далече сущая: сего ради тя почитаем, пророче блаженне, *имярекъ*
славне.

*Икос:*
Пророчествия благодатию обогащься, будущих разуму боголепно научился еси духом, *имярекъ*
богодохновенне, и предглаголеши всем Христово пришествие, и языков пребогате божественное призвание. темже честную твою память празднуем, и любовию поем тя, и верно ублажаем взывающе ти, славне: моли Христа Бога непрестанно о всех нас.

(л. л~е)

*Песнь з~.*

*Ирмос:*
Росодательну убо пещь содела ангел преподобным отроком, халдеи же опаляющее веление божие, мучителя увеща вопити: благословен еси, Боже отец наших.

Возсия память твоя, пророче, миру якоже солнце, озаряющи пророчества благодатию твоею, согласно поющыя верно: благословен еси, Боже отец наших.

Тучнейший облак ты явився, тучу богоразумия нам возсиял еси, от спасительных, блаженне, источников, имиже просвещаемся вопити: благословен еси, Боже отец наших.

*От*
Господа просвещени пророцы, прорицают будущих разум, богомудренно взывают слово, еже искони быти, емуже поем: благословен Бог отец наших.

*Богородичен:*
Слово, древле еже быти подающее всем, божественным хотением, воззвати восхотев человека чистая, в твою вселися утробу, благословенная, яже Бога плотию рождшая.

*Песнь и~.*

*Ирмос:*
Из\ пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети, тя превозносим во вся веки.

Возложен весь вседержителю, промышления образом тайно научился еси, строительно языки наказуя: тем тя поем, пророче богоглаголиве.

Молебное пение Богу принеси о поющих тя, богоблаженне, и напастей разори смущение, да тя поем, пророче богоглаголиве.

Яко огнь во тме седящым всем явился еси, божественным светом богомудренно озаряя поющыя верно Господа во веки.

*Богородичен:*
Жизнодавца рождши Бога и Господа, смертное губительство неудержное, уставила еси, пречистая, сие умертвивши: тем тя поем во вся веки.

(л. м~е об.)

*Песнь ф~.*

*Ирмос:*
Бога человеком невозможно видети, на негоже не смеют чини ангельстии взирати: тобою же, всечистая, явися человеком слово воплощенно, егоже величающе, с небесными вои тя ублажаем.

На земли кротких ты вселился еси, идеже по кончине ангельския зриши светлости, *имярекъ*
всемудре, пророче божий, кроток быв сияя благодатию. темже радующеся вернии тя ублажаем.

Твоих проречений, преславне, светло видяще бывшее сбытие, данней тебе благодати чудимся, ума твоего чистоте, и души боговидному удивляемся.

Идеже ангельстии чини, и пророк лицы и патриарх, и святых светлости, пророче *имярекъ*
, вселився: и ныне с ними ликуя радостно, о нас молися ко Господу, спастися верою хвалящым тя.

Богородичен:; якоже ты, никогдаже ина даровася от родов древних, Богомати всенепорочная: ты бо едина всех несравненную имела еси святыню и чистоту: темже прияла еси Бога, в тебе воплощаема.

*Светилен пророку:*

Радуются вси пророцы, в радостный твой день веселящеся, богомудре, радости твоея причащающеся, и божественныя славы, с нимиже молися, и поющыя тя спасай.

*Богородичен:*
Кроплением, чистая, щедрот твоих, души моея отмый скверну, и капли слез источати ми непрестанно сотвори, отроковице, страстей моих потоки изсушающи.

*На хвалитех стихиры, глас и~:*

*Подобен: О*
преславнаго чудесе!

Божественный дух излияся, * яко честный, *имярекъ*
, * пророчествуя сказа * от него движимь, * на ны верующыя, и таин божественных * явление открывает, и пророчествуют * иже действо его приемшии, * и божественною зарею просвещаемии, * и божественною благодатию. *[Дважды.]*

(л. м~з)

Благовещания исполнен, * дивный *имярекъ*
, * яко источник исходит * душы напаяющий, * от дому твоего, Владыко, * и сладость нам искапа, * помышления ослаждающую, * весь высок быв духом, * добродетелию возносимь к божественней высоте.

Пророческим твоим дерзновением, * и разумным к Богу, *имярекъ*
, * приближением, * имже небесная зриши видения, * о нас того умилостиви, * совершающих верою память твою, * разрешения прося прегрешений, славне, * и причастия божественных наслаждений, * и велия милости.

*Слава, глас д~:*

В Господе радуяся Бозе спасе твоем, богоглаголиве славне, веселяся, и тамо сущаго сияния зарю приемь, и светом богодельным мысленно просвещаемь, память твою всепразднственную верою совершающыя, напастей же и бед твоими молитвами избави.

*И ныне, Богородичен:*

Избави нас от нужд наших Мати Христа Бога, рождшая всех творца, да вси зовем ти: радуйся, едино предстательство душ наших.

*Крестобогородичен.*

*Подобен:*
Яко добля:

умерщвляема видящи Христа, всечистая владычце, * и умерщвляюща льстиваго, * яко Владыку плачущи * пояше, из\ утробы ея прошедша, * и долготерпению его чудящися взываше: * чадо любезнейшее, * не забуди рабы твоея, * не укосни, человеколюбче, * мое утешение.

