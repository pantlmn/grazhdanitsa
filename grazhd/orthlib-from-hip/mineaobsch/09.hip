<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

(л. н~в)

*[глава ф~] СЛуЖБА оБЩА*

*апостолом двема и многим.*

*Вечера,*

*на Господи воззвах, стихиры, глас д~.*

*Подобен:*
Яко добля:

Яко самовидцы и свидетелие * слова воплощения * ученицы пребогатии ублажаетеся: * яко молния бо сияющии * миру явистеся, * и яко горы мысленныя сладости искапаете, * яко приснотекущыя реки райския разделившеся, * языческия церкви * божественными напояете водами.

Яко лучы блистающии зарями духовными, * в мир весь послани бысте, * чудес действо независтно подающе, * служителие Христовых таин бывше * и богописанныя скрижали * божия благодати, * написанныя богонаученнаго закона, * священнотаинницы пребогатии.

Рыбарская трость * любомудрых шатания, * и витийския струи пречерта, * богомудрая учения * из\ъображений догматы; * и таин благих ясно изложивше евангелие, * и пищи присносущныя причастие, * и ангельское наслаждение, и пребывающую славу.

*Слава, и ныне, Богородичен:*

Радуйся, солнце светозарное, солнца незаходимаго носило, яже солнце возсиявшая недомысленное. радуйся, уме, облистая божественными сиянии: луча облистания, озаряющая земли концы, яже воистинну златозарная, вся добрая и пренепорочная, яже свет невечерний верным облиставшая.

*Крестобогородичен:*
Распинаема видящи, * и в ребра прободаема копием, * пречистая, Христа человеколюбца, * плакаше (л. н~в об.) вопиющи: * что сие, сыне мой; * что тебе неблагодарнии людие воздаша, * вместо яже сотворил еси добрая им; * и тщишися безчадствовати мя, вселюбезнейше. * дивлюся, благоутробне, твоему вольному распятию.

*Аще имут, самогласен. Слава, глас и~:*

Юже проидосте тварь просвещше, спасовы ученицы, лесть идольскую яко хврастие попаливше учении вашими, языки от неразумия глубины, к божественному разуму уловивше спасосте: и ныне молитеся Христу, яко да милостив нам будет в день судный.

*И ныне, Богородичен:*

Приими глас молебник твоих, пречистая Дево Богородице, и моли Господа непрестанно, прегрешений оставление даровати нам.

*Крестобогородичен:*
Господи, егда тя солнца праведнаго, виде солнце на древе повешена, лучы скры, и луна свет во тму преложи: всенепорочная же твоя Мати утробою уязвляшеся.

*Аще празднуеши с полиелеем. глаголи Богородичен: воскресный:*
Царь небесный: *[Писан в конце книги сея.]*

*Вход. Прокимен дне.*

*Чтения апостольская. [Писаны в конце книги сея.]*

*На стиховне стихиры, глас з~:*

*Подобен:*
Тридневен:

Великих таин божиих * служителие бысте богословцы, * и боговидцы ученицы, * и благодать исцелений приимше, * всех человек болезни исцеляете.

*Стих: Во всю землю изыде вещание их, и в концы вселенныя глаголы их.*

Великое прибежище, * и покров душ наших, * духов лютых прогнание, * вы есте боговидцы апостоли господни: * темже вас присно почитаем.

*Стих: Небса поведают славу божию, творение же руку его возвещает твердь.*

*От*
всякаго обстояния, * и вреждения бесовскаго, * и (л. н~г) прегрешения, и злаго пленения избавите, * верою вас восхваляющих, * божественнии апостоли блаженнии.

*Слава, глас д~:*

органы добре составлени, божественным окормлением апостоли, языков званию вы уверистеся, к познанию Христову наставляюще, словесы и деянии: и вся просветили есте исповедати истинное Иисуса божество, Cпаса душ наших.

*Аще празднуеши, глаголи Богородичен: воскресный:*
Призри на моления твоих раб:

*Аще ли не празднуеши, глаголи сей Богородичен:*

Имуще тя, Богородице, упование и предстательство, вражиих навет не убоимся, яко спасаеши душы нашя.

*Крестобогородичен:*
Оружие, [якоже рече симеон,] сердце твое пройде, всесвятая владычце, егда узрела еси из\ тебе возсиявшаго неизреченнаго слова, от беззаконных яко осуждена, на кресте возносима, оцта и желчи вкушающа, ребра же ископоваема, руками же и ногами пригвождаема: рыдающи восклицаше, вопиющи матерски: что сие, чадо сладкое, новое таинство;

*Тропарь, глас г~:*

Апостоли святии, молите милостиваго Бога, да прегрешений оставление подаст душам нашым.

*Слава, и ныне, Богородичен: по гласу тропаря.*

*На утрени,*

*на Бог Господь, тропарь тойже.*

*По а~-й кафисме седален, глас а~.*

*Подобен:*
Гроб твой, Cпасе:

Лик духовный апостольский, миру послася тайно, от Бога вышняго, и неволею страждущих врачеве явишася, триипостаснаго единственне призывающе, божественное воплощение еммануила Господа, мудре написаша. *[Дважды.]*

(л. н~г об.)

*Слава, и ныне, Богородичен:*

Купину юже моисей неопалиму виде, гору божию, святый облак, сень нескверную, богоприятную трапезу, палату высокаго царя, всесветлую и непроходимую дверь, Дево, поем тя.

*По в~-й кафисме седален, глас д~.*

*Подобен:*
Явился еси днесь:

Светолучными сиянии, якоже звезды земныя концы просвещаете, учении святыя проповеди, небеснии таинницы господни апостоли. *[Дважды.]*

*Слава, и ныне, Богородичен:*

Теплое заступление сущих в нуждах, нашу помощь, и к Богу пременение, еяже ради тли избавихомся, Богу вернии ублажаем.

*По Хвалите имя господне:*

*Припев:*
Величаем вас, святии апостоли, весь мир ученьми своими просветившыя, и вся концы ко Христу приведшыя.

*псалом избранный:*
Небса поведают славу божию:

*По полиелеи седален, глас г~.*

*Подобен:*
Божественныя:

Божественнии трубы утешителя, возглашающе дыхание словес спасения, миру возгласите, и иже во мраце прелести спящыя, к свету богоразумия возставивше приведите, божественнаго света апостоли, моляще Христа Бога, спастися душам нашым.*[Дважды.]*

*Слава, и ныне, Богородичен:*

Божественнаго естества не отлучься, плоть быв во чреве твоем: но Бог вочеловечься пребысть, иже по рождестве матерь тя Деву, яко прежде рождества сохранив всенепорочну, един Господь: того прилежно моли, даровати нам велию милость.

*Степенна, а~-й антифон д~-го гласа.*

*Прокимен:*
Во всю землю изыде вещание их:

*Стих:*
Небса поведают славу божию:

Всякое дыхание:

(л. н~д)

*Таже евангелие апостолу единому. [Писано в конце книги сея.]*

*По н~-м псалме стихира, глас з~:*

Всечестный апостолов праздник приспе церкви Христове, ходатайствующий спасение всем нам. тайно убо восплескавше к сим рцем: радуйтеся, светильницы сущым во тме, мысленнаго солнца зари облистающии. радуйтеся, апостоли, учений божественных основания незыблема, друзи Христовы, сосуди честнии: приидите посреде нас невидимо, сподобляюще даров невещественных, ваш праздник восхваляющих песньми.

*Канон, глас д~.*

*Песнь а~.*

*Ирмос:*
Моря чермную пучину, невлажными стопами, древний пешешествовав Исраиль, крестообразныма моисеовыма рукама, амаликову силу в пустыни победил есть.

Лик апостольский пети ми желающу, Христе, молитвами их, яко Бог зарю пресвятаго духа даруй мне, и свет премудрости твоея.

укрепльшеся силою твоею и благодатию, Христе, силу противных враг разрушиша честнии твои апостоли, боговидцы бывше, неоскудным к тебе мановением.

Исцеления творяще, Владыко, твоим именем, языческая совокупления твоим познанием уловиша славнии апостоли, и светом твоим просветиша.

Премудрости небесныя научившеся, преславнии Христовы апостоли, явственно премудрии обуисте многословия нечестивых, поспешением проповедания.

*Богородичен: От*
Троицы пребожественныя единаго, пречистая, родила еси, из\ тебе плотию явльшагося по нам, благоволением рождшаго и, и действом духа пресвятаго, Дево Мати.

*Песнь г~.*

*Ирмос:*
Веселится о тебе церковь твоя, Христе, зовущи: ты моя крепость, Господи, и прибежище, и утверждение.

(л. н~д об.)

Небесная и честная боговещающе на земли учения, языки огненными извествующе. проповедницы Христовы предали есте.

Показал еси небеса словесная, ученки твоя, Владыко, славу твою поведающыя всем концем.

Написани бывше на небесех, и явльшеся Христу ссельницы, чтущих вас любовию ныне, премудрии, сохраните.

*Богородичен:*
Вселивыйся в нас, иже в вышних живый, пречистая, плоть бо приим от тебе без\ семене, явися.

*Седален, глас и~.*

*Подобен:*
Премудрости:

Мрежею словес божественных, рыбы уловивше словесныя, сия принесли есте начаток Богу нашему, и в Христовы язвы желающе облещися, подобницы страстей его явилися есте. тем сошедшеся по долгу чтим, апостоли славнии, всепразднственную память вашу, и согласно вопием вам: молите Христа Бога, грехов оставление даровати чтущым любовию святую память вашу.

*Слава, и ныне, Богородичен:*

Яко Деву и едину в женах тя без\ семене рождшую Бога плотию, вси ублажаем роди человечестии: огнь бо вселися в тя божества, и яко младенца доиши зиждителя и Господа. тем ангельский и человеческий род достойно славим пресвятое рождество твое, и согласно вопием ти: моли Христа Бога, согрешений оставление даровати покланяющымся верою пресвятому рождеству твоему.

*Крестобогородичен:*
Агнца и пастыря и избавителя, агница зрящи на кресте, восклицаше плачущи, и горько рыдающи вопияше: мир убо радуется, приемляй тобою избавление: утроба же моя горит, зрящи твое распятие, еже терпиши за милосердие милости: долготерпеливе Господи, милости бездно и источниче неисчерпаемый, умилосердися и даруй прегрешений оставление верою поющым божественныя страсти твоя.

(л. н~е)

*Песнь д~.*

*Ирмос:*
Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Глаголов божественных апостол вещание огнеобразно пройде вселенную всю: лести убо вещь попаляющее, и просвещающее благодатию благочестивых совокупления.

Почерневший мраком безбожия мир, богозрачная светила просветиша зарями благодати, ученицы господни явльшеся сиянием проповедания.

Священными зарями просвещени мысленнаго солнца, яко солнце в мире сияете прехвальнии, светом божественным прелести мглу отгоняюще.

Жезл силы имуще крест твой, сланое жития самовидцы твои, слове, море пресекоша, яко кони смущающе многобожия воды.

*Богородичен:*
украшено различным светолитием небо одушевленное, тебе царя царствующих, Христе, девица пречистая ныне яко Богородица славима есть.

*Песнь е~.*

*Ирмос:*
Ты, Господи мой, свет в мир пришел еси, свет святый, обращаяй из\ мрачна неведения, верою воспевающыя тя.

Божественныя твоя и премудрыя служители свет показал еси в мире, тебе незаходимаго света всем возвещающыя.

Иже всяку добродетель явственно прошедше, апостоли, различныя бесовския злобы сплетения разрушисте.

Явиша нам троическое сияние, во единстве божества, огненными языки вещающе, апостоли.

*Богородичен:*
Тя оружие непобедимое на враги предлагаем, тя утверждение, и надежду нашего спасения, богоневесто, стяжахом.

*Песнь з~.*

*Ирмос:*
Пожру ти со гласом хваления, Господи, церковь вопиет ти, от бесовския крове очищшися, ради милости от ребр твоих истекшею кровию.

(л. к~е об.)

утвердив ученики твоя, Cпасе, премудростию и чудесы, сильнейшыя соделал еси еллинскаго буесловия, и сих прелестная разрушиша веления.

Божественныя реки премудрости, наполниша спасительных вод удолия вся церковная, от источник спасительных струями обогащше.

Явльшеся животныя звезды, прехвальнии, разористе всю мрачную прелесть светозарными сиянии, и богоразумия свет возсиявше.

*Богородичен:*
Всю тя голубицу совершенну и предобру, светлый обрет крин, и удольный цвет, о Богомати, жених мысленный в тя вселися.

*Кондак во уставе.*

*Аще ли несть устава, глаголи сей кондак, глас д~:*

Лозие явистеся Христова винограда, мудрии, гроздие приносяще в добродетелех, вино нам спасения источающе: егоже приемлем: веселия исполняющеся. празднуем честную вашу память, в нюже молите дароватися нам велицей милости и отпущению грехов, господни апостоли.

*Икос:*
Яко ученицы всех Владыки, мрежею боговидцы ваших молитв из\ глубины прегрешений извлецыте смиренную душу мою, уловленную сетьми бесовских козней: да добре прешед прочее время живота моего, пою вас любовию, и прославлю житие ваше непорочное, еже на земли совершисте, люте помраченныя просветивше, Троицу божественне чести научающе, Господи апостоли.

*Песнь з~.*

*Ирмос:*
В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Сыны сотворив ученики твоя, иже прежде естеством Бог, любовию наследники показал еси отеческаго наследия, преблагий, и ходити с тобою яко с богом и Владыкою изволил еси.

(л. н~з)

Премудрости излитие, сердечную широту, язык доброглаголив, слове, подав божественным ученком твоим, послал еси проповедати евангелие царствия всем концем.

Явльшеся яко облацы божия света, апостоли, всем одождевают воду животворящую, зовуще: благословен еси в храме славы твоея, Господи.

*Богородичен:*
Преукрашенна божиею славою явилася еси, пречистая, едина от века слово божие заченшая, Мати Дево, благословенна ты в женах, всенепорочная владычце.

*Песнь и~.*

*Ирмос:*
Руце распростер даниил, львов зияния в рове затче: огненную же силу угасиша, добродетелию препоясавшеся, благочестия рачители отроцы, взывающе: благословите, вся дела господня, Господа.

Божественный премудрый лик апостол Христовых, огнем духа, якоже плевелы попалиша многоразличная бесовская чтилища, и верных сердца просветиша, вопиюще: благословите, вся дела господня, Господа.

Согласно божественныя ученки Христовы апостолы, яже возгремевшыя нам божественная веления, пристанища верных, благодатели общыя человечеству, спасу служители почтим.

Всечестныя и вместительныя сосуды добродетелей. человеческия начатки, проповедания трубы, потоки нетленныя жизни, богоносныя молнии, исцелений источники, красныя ноги евангелиа почтим.

*Богородичен:*
Полный сый смиряется нас ради, да исполнения его причастимся: в пречистое бо чрево твое вшед необыменный, от отеческих недр не отступль воплотися. тем тя вси благословим, Марие богоневестная.

*Песнь ф~.*

*Ирмос:*
Камень нерукосечный, от несекомыя горы тебе, Дево краеугольный отсечеся, Христос совокупивый растоящаяся естества: тем веселящеся, тя, Богородице, величаем.

(л. н~з об.)

Решити пленицы прегрешений власть приемше от Владыки боговидцы, воспевающих вас милостивно грехи очистите, и спасения сподобите.

Вседуховную зарю, существенно вам явльшуюся, вси восприясте, апостоли славнии, в горнице научившеся высоким проповеданием и учением, и ныне достойно блажими есте.

Вам Христос ныне другом своим почившым венцы подает неувядаемыя, и видения божественнаго исполняет: емуже ныне молитеся, церкви вся спасти.

*Богородичен:*
Плотию приити восхотев, украсивый словом всяческая в тя вселися, едину святейшую всех обрете, и Богу показа истинную Мати Дево.

*Светилен.*

Апостолы Христовы приидите, людие, воспоем божественными песньми, проповедники веры, яко молящыяся Христу о душах наших.

*Богородичен:*
Пресвятая владычце чистая, едина неискусобрачная, спасение и упование, ты моли из\ тебе рождшагося Бога нашего, спасти мир от лести, и бед и скорбей.

*На хвалитех стихиры, глас и~.*

*Подобен:*
Господи, аще и на судищи:

Господи, ты утешителя зарями апостолы твоя просветил еси, и светила положив тех, веры утверждение, мысленным просвещением разума твоего, Владыко: сего ради покланяемся неизреченному человеколюбию твоему. *[Дважды.]*

Господи, апостол молитвами оградил еси стадо твое сие, от врагов искушения невредно сохраняяй: зане честною то искупил еси кровию от работы чуждаго, яко щедр и человеколюбец.

Явистеся купно во основании церковнем, яко честное камение, зарею светлою вселенней блистающе богоразумие известно, (л. н~з) апостоли божественнии, Троице предстоятели, и молитвенницы о душах наших.

*Слава, глас д~:*

Яко крилатии орли, всю землю претекосте, честная учения разсевающе, и плевелы лести истерзающе благодатию, и многокласен плод делающе всехвальнии, егоже держат мысленныя житницы во веки, делателю безсмертному богатно соблюдаемь.

*И ныне, Богородичен:*

Имуще тя Богородице, упование и предстательство, вражиих навет не убоимся, яко спасаеши душы нашя.

*Крестобогородичен.*

*Подобен:*
Яко добля:

Распинаема видящи, * и в ребра прободаема копием, * пречистая, * Христа человеколюбца, * плачущи вопияше: * что сие сыне мой; * что тебе неблагодарнии людие воздаша, * вместо яже сотворил еси добрая им, * и тщишися безчадствовати мя вселюбезнейший; * дивлюся благоутробне * твоему вольному распятию.

