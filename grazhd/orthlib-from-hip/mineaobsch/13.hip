<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

(л. о~д)

*[глава г~и] СЛуЖБА оБЩА*

*преподобным двема и многим.*

*Вечер,*

*На Господи воззвах, стихиры. Глас и~.*

*Подобен: О*
преславнаго чудесе!

Преподобнии отцы богомудрии, * слепым даете свет, * болящым исцеление, * и хромым здравие, * милостивно приклоняющеся * к приходящым верою ко храму вашему, * и просящым помощи вашея: * заступники бо и предстатели вернии вси обретохом, * восхваляюще вас.

Преподобнии отцы всечестнии, * добродетельми возшедше на колесницу, * к Богу востекосте, * победныя почести приемлюще: * и яко милоть нам телеса ваша * положена во гробех, отцы, оставили есте, * источати исцеления, * и прогонити духи лукавыя: * темже блажим вас прехвальнии.

Ликом постническим сочтастеся, украшшеся блаженнии * постническим житием, * и ныне в небесных обителех живете веселящеся, * идеже ликуют ангели: * и светом божественным * воистинну обожаеми, * поминайте любовию блажащих вас на земли, * и святое ваше творящих празднество.

*Слава, и ныне, Богородичен:*

Помышления нечиста, и устна льстива, дела же моя вся осквернена: и что сотворю, како усрящу судию; владычце Дево, моли сына твоего и зиждителя и Господа, яко да в покаянии приимет дух мой, яко един благоутробен.

*Крестобогородичен:*
Юница нескверная, юнца видящи на древе пригвождаема волею, рыдающи жалостне, увы мне, вопияше, (л. о~д об.) любимейшее чадо! что ти сонм воздаде неблагодарный еврейский, хотя мя обезчадствовати от тебе вселюбезне;

*Аще имут, самогласен.*

*Слава, глас з~:*

Преподобнии отцы, во всю землю изыде вещание исправлений ваших: тем на небесех обретосте мзду трудов ваших, демонов разрушисте полки, ангелов достигосте чины, ихже житию непорочно поревновасте: дерзновение имуще ко Господу, мир испросите душам нашым.

*И ныне, Богородичен:*

Богородице Дево чистая, молися Господеви, яко да твоими молитвами подаст душам нашым грехов оставление, и мир, и велию милость.

*Крестобогородичен:*
На древе живот наш зрящи всенепорочная Богородице висящ, матерски рыдающи вопияла еси: сыне мой, и Боже мой, спаси любовию поющыя тя.

*[зри] Аще празднуеши с полиелеем, глаголи Богородичен: воскресный:*

Кто тебе не ублажит:

*Вход. Прокимен дне.*

*и чтения преподобническая, [писана в конце книги сея.]*

*На стиховне стихиры, глас д~.*

*Подобен:*
Яко добля:

Во Христа облекшеся, * тлеемаго человека богомудренно совлекшеся, * тем духовною благодатию * присно просвещаеми, * яко звезды светлыя * мирови просияли есте, * молящеся от тли и бед избавитися, * верою совершающым * присно честную память вашу.

*Стих:*
Честна пред\ Господем смерть преподобных его.

Ныне пищу восприемлюще, * и светом ограждаеми, * и жизнь вечную наследствующе, * к вам прибегающыя от бед избавите, * и искушений различных, * и всякаго озлобления, * богомудренно к Богу дерзновение стяжавше, * и любовь показующе * воистинну Христоподобную.

(л. о~е)

*Стих:*
Блажен муж бояйся Господа, в заповедех его восхощет зело.

Богоносцы вседивнии, * Троице поборницы, * к миродержителеву борению * мужескою мудростию ополчившеся, * того низложисте твердыми сплетении, * и победными увязостеся венцы: * сего ради божественную * и светоносную совершаем вашу память, * освящаеми благодатию.

*Слава, глас и~:*

Преподобнии отцы, мира красоты и пищи временныя отнюд возненавидевше, и иноческое житие паче возлюбльше, ангелом собеседницы бысте: и светильницы многосветлии вселенней, чудесами якоже второе солнце сияете. но о всех нас поминайте, совершающих священную память вашу: мы бо чада ваша, и овцы словесных ваших учений, вас на помощь призываем, просяще вами прияти мир, и велию милость.

*И ныне, Богородичен: воскресен:*
Безневестная Дево:

*Аще ли не празднуеши, глаголи сей Богородичен:*

Аз, Дево святая Богородице, к покрову твоему прибегаю: вем, яко обрящу тобою спасение, можеши бо, чистая, помощи мне.

*Крестобогородичен:*
Тя видящи пригвождаема на кресте Иисусе, и страсти приемлюща волею Владыко, Дева и Мати твоя, увы мне, вопияше, чадо сладкое: раны неправедно како терпиши, врачу исцеливый человеческое неможение, и от тли вся избавивый благоутробием твоим;

*Тропарь во уставе.*

*Аще ли несть устава, глаголи сей тропарь, глас д~:*

Боже отец наших, творяй присно с нами по твоей кротости, не отстави милость твою от нас: но молитвами их в мире управи живот наш.

*Слава, и ныне, Богородичен, или крестобогородичен.*

(л. о~е об.)

*На утрени,*

*на Бог Господь, тропарь тойже.*

*По а~-м стихословии седален, глас д~.*

*Подобен:*
Скоро предвари:

Светильницы пресветлии истины Христовы, мир просветисте учением вашим, отцы богоглаголивии: погубивше ереси зловерных хульник, погасисте пламенная хулящих смущения, тем яко Христовы угодницы всех просвещаете. *[Дважды.]*

*Слава, и ныне, Богородичен:*

Дево всенепорочная, яже пресущнаго Бога рождшая, со преподобными того непрестанно моли, оставление прегрешений и исправление жития дати нам, прежде конца верою и любовию поющым тя по долгу едина всепетая.

*По в~-м стихословии седален, глас и~:*

Отрекостеся плоти Христа ради, и духовнии явившеся людем водителие, услышасте словеса тайных учений: монахом же явистеся правило правости, страсти вся крепостию поправше. тем и коварства бесов до конца попаливше, к нему изрядно всегда богоноснии отцы молитеся грехов оставление подати, чтущым любовию святую память вашу. *[Дважды.]*

*Слава, и ныне, Богородичен:*

Се тебе роди родов славят, якоже прорекла еси отроковице: создателя во всех была еси палата и божественный храм, к немже вселися вышний, и плотию обложися, да спасет нас.

*По Хвалите имя господне:*

*Припев:*

ублажаем вас преподобнии отцы, и чтем святую память вашу, наставницы монахов, и собеседницы ангелов.

*псалом избранный:*
Терпя потерпех Господа:

(л. о~з)

*По полиелеи седален, глас и~.*

*Подобен:*
Премудрости:

Егда блаженнии к божественному желанию ум свой вперисте, тогда оставили есте вся долу влекущая мудрования, и в пустыню всельшеся, яко крин процветосте добродетельми прекраснии, страстей искоренивше терние, в ней насадисте плоды трудов ваших. темже и пожавше рукояти богатство неотемлемое на небесех, отцы преподобнии, молите Христа Бога, согрешений оставление даровати, чтущым верою святую память вашу. *[Дважды.]*

*Слава, и ныне, Богородичен:*

О тебе радуется, благодатная, всякая тварь, ангельский собор и человеческий род, освященный храме, и раю словесный, девственная похвало, из\ неяже Бог воплотися, и младенец бысть, прежде век сый Бог наш: ложесна бо твоя престол сотвори, и чрево твое пространнее небес содела. о тебе радуется, благодатная, всякая тварь, слава тебе.

*Степенна, а~-й антифон д~-го гласа.*

*Прокимен:*
Честна пред\ Господем смерть преподобных его.

*Стих:*
Что воздам Господеви о всех, яже воздаде ми;

Всякое дыхание:

*Стих:*
Хвалите Бога во святых его:

*Евангелие преподобных. [Писано в конце книги сея].*

*По н~-м псалме стихира, глас з~:*

Иже на земли ангели, и на небеси человецы божии, мира благое украшение, и благих питателей удобрение, монахов и преподобных похвалу, великих отцев почтим: насаждени бо в дому Господи, и процветоша праведно, и яко кедри в пустыни, умножили есте стадо Христово словесных овец, в преподобии и правде.

*Канон, глас в~.*

*Песнь а~.*

*Ирмос:*
Грядите людие, поим песнь Христу Богу, раздельшему море, и наставльшему люди, яже изведе из\ работы египетския, яко прославися.

(л. о~з об.)

Просвещением трисолнечнаго божества озарившеся премудрии, светила явистеся, просвещаете верно сия, светоносную вашу память чтущих.

Вы вси творцу возложивше себе, все духовное желание излиясте к нему: сего ради духовную благодать восприяли есте.

Светом благодати озаряеми преподобнии, верою память вашу торжествующих просветите, и от тьмы греховныя молитвами вашими избавите.

*Богородичен:*
Плотию безплотнаго порождши, богородительнице пречистая, телесных нас и душевных скверн омый, окроплением божественныя твоея молитвы.

*Песнь г~.*

*Ирмос:*
утверди нас в тебе Господи, древом умерщвей грех, и страх твой всади в сердца нас поющих тя.

Напоивше душы слезными потоки содеясте их преподобнии плодоносны, добродетели всякия износяще чудес показании преславнии.

Исцеление содевает божественный храм ваш, и отгонит болезни человеческия, и укрепляет мудрования их, восхвалити труды вашя всечестнии.

Со врагом древле боршеся воздержанием, и ныне крепостию поставивше на него победу преподобнии, мужески претерпесте, и низложисте бесов шатания.

*Богородичен:*
Из\ ложесн твоих Дево, великое солнце возсия: преславно просветив земная, преподобных лик приял есть.

*Седален, глас д~.*

*Подобен:*
Явился еси днесь:

Житейское море воздержанием без\ труда преплывше, ко пристанищу мысленному безстрастия пристали есте, преподобнии отцы и богомудрии.

*Слава, и ныне, Богородичен:*

Девство и рождество выше естества и слова в тебе Богородице, стекостася, яко, Бога воплощшася породила еси Cпаса душ наших.

(л. о~з)

*Крестобогородичен:*
На древе видящи воздвижена сына твоего, пречистая, утробою матерски растерзающися, взывала еси: увы мне, како зашел еси, свете мой безлетный;

*Песнь д~.*

*Ирмос:*
услышах, Господи, славное твое смотрение, и прославих, человеколюбче, непостижимую твою силу.

Яко Христово смирение возлюбивше, вознесостеся безстрастием, и смиристе вся бесовския гордыни.

Возсиявше яко солнце от востока, чудес лучами просвещаете, преподобнии, всю подсолнечную.

Кадило благоухания всевидцу преподобнии, своя молитвы принесосте, яже обоня, и прият, в постном купно празднице устрояет.

*Богородичен:*
Блажит тя пречистая, преподобных лик, и всяка душа верных: божие бо слово паче ума и слова родила еси.

*Песнь е~.*

*Ирмос:*
Света подателю, и веков творче Господи, во свете твоих повелений настави нас: разве бо тебе иного Бога не знаем.

Единой любви Христове вы приложшеся душами, и потщавшеся исполнители быти божиих заповедей, многих чудес приясте благодать преславнии.

Незлобивы и кротцы, вся злобы вражия погубисте, милостиви до конца явльшеся: от единаго же милостиваго приясте благодать истинную и спасительную.

Законом и молитвою и постом всегда претерпевасте, в безстрастие одеястеся, плотский разум смиривше крепостию святаго духа.

*Богородичен:*
Воспойте Господеви песнь нову, пойте же имени возсиявшему боголепно из\ чрева неискусобрачныя, и сию верным показавшу твердую надежду и похвалу.

*Песнь з~.*

*Ирмос:*
В бездне греховней валяяся, неизследную милосердия твоего призываю бездну: от тли, Боже, мя возведи.

(л. о~з об.)

Кроплением великих подвиг ваших отцы, победили есте бесов лица, распеншемуся нас ради Господу угождающе преподобнии.

Благия нравы отцы стяжавше, от благодателя Бога дар приясте богатно, и сего подаете требующым преподобнии.

Дарований наполнившеся духовных отцы, неприязненныя духи повинусте яко умны и разумны, к Богу отнюд прилежасте.

*Богородичен:*
Душевныя моя страсти исцели, безстрастия бывши источник, просветившая лики преподобных отец рождеством твоим.

*Кондак во уставе.*

*Аще ли несть устава, глаголи сей кондак, глас в~.*

*Подобен:*
Вышних ищя:

Волнений множество невлажно проходяще, безплотныя враги струями слез ваших крепко погрузили есте богомудрии и преподобнии: и чудес дар приимше, молите непрестанно о всех нас.

*Икос:*
Премножеством добродетелей ваших преподобнии, яко сад красный исполнь суще, и яко от рая процвели есте, пощением и молитвами, всех благоухающе от вони многих ваших трудов и подвигов, и потов преподобнических, в нихже преидосте благоискусно к безскорбному животу, и венцем победным увязостеся: молите непрестанно о всех нас.

*Песнь з~.*

*Ирмос:*
Образу златому на поле деире служиму, трие твои отроцы небрегоша безбожнаго веления, посреде же огня ввержени, орошаеми пояху: благословен еси Боже отец наших.

оружием ваших молитв преподобнии, победивше бесы лукавыя, с небесе благодать приясте, исцеляти недуги, и прогоняти духи лукавыя от взывающих: благословен Бог отец наших.

(л. о~и)

Плоти вашя повинусте отцы мудрии духу, воздержанием всяцем пожисте в добродеянии прехвальнии, имуще чисту совесть и житие небесное, воспевающе: благословен Бог отец наших.

Путем истинным входяще в божественное покоище, уклонистеся напастей бесовских блаженнии, божественною покрываеми благодатию, вопиюще: благословен Бог отец наших.

*Богородичен:*
оружие чистая Дево, хранящее прежде врата едемская, плещи всем дает, низложившым постнически борителя врага, присно взывающым: благословен Бог отец наших.

*Песнь и~.*

*Ирмос:*
В купине моисею Девы чудо, на синайстей горе, прообразившаго иногда, пойте, благословите и превозносите во вся веки.

Слез ваших капли угасиша огнь греховный, реку же чудес показаша всем нам, всякия страсти потопляющую, притекающих к вам преславнии отцы.

Веру и надежду неразориму, и любовь истинну иместе отцы, и милостивное прилежание, терпение благое и поучение словес духовных, смиренномудрство и совершенное беззлобие.

Подвизастеся добре, победивше вся вражия действа, и на конец жития венчастеся мудрии, и ко всем преподобным причтостеся, с нимиже вас чтим, и превозносим Христа во веки.

*Богородичен:*
Спаси мя Мати божия, спасения начало мирови явльшися, избавляющи мя молвы нечистых страстей и всякия противныя скорби, да тя славлю во вся веки.

*Песнь ф~.*

*Ирмос: От*
Бога Бога слова, неизреченною мудростию, пришедшаго обновити адама, ядию в тление падшаго люте, от святыя Девы неизреченно воплотившагося нас ради, вернии единомудренно песньми величаем.

(л. о~и об.)

Се отверзеся вам отцы, царство небесное, скончавшым доброе течение, видите, яже видят ангели, и воздание трудов подает вам почести Бог почитаяй вы: тем отцы святии ублажаем вас.

Сокрушенным сердцем Богу угодивше, сокрушисте бесов козни, и сокрушенныя от них исправисте богоносцы: тем ублажаем вас верно, кланяющеся раце мощей ваших, богоблаженнии.

Выспрь к Богу имевше мысль, богоноснии отцы преподобнии земная остависте, и небесная восприясте, трудов ради ваших и воздержания неослабнаго: сего ради почитаем вас.

*Богородичен:*
Пощади мя Господи, пощади, егда хощеши ми судити, и не осуди мене во огнь, ни яростию твоею обличи мене: молит тя Христе, рождшая тя Дева, и ангельстии собори, и преподобных составы.

*Светилен.*

*Подобен:*
Посетил ны есть:

Процвели есте яко финикс Давидски отцы, обители явистеся духа пресвятаго, и славни вселенней показавшеся, о нас непрестанно молите, почитающих верою пречестную память вашу преподобнии.

*Богородичен:*
Тя песньми немолчными ублажаем Дево, яко от Троицы единаго родила еси Богородице, и носиши на божественную руку пребогатое слово, непременно и неизменно.

*На хвалитех стихиры, глас д~.*

*Подобен:*
Дал еси знамение:

Светлейше просиявши, * якоже солнце преподобнии, * всепразднственная память ваша, * лучами облиставает * ваших добродетельных деяний блаженнии, * озаряющи верных чувства светом чудес ваших: сию убо празднующе радостно вас восхваляем, и верно ублажаем всепразднственную память вашу. *[Дважды.]*

(л. о~ф)

Якоже друзии ангели земнии пожили есте, * воздержанием тело свое удручивше всеславнии, * бдением и памятию смертною, * прилежно помышляюще, * божественныя отцы возращаху, * и великими восхождении * к желанию верховному. * тем воистинну приближилися есте, * к самому каменю Христу краеугольному.

Страсти телесныя * воздержанием утомили есте, * и прилежным молением, * змия льстиваго слезными потоки * удавили есте отцы преподобнии: * и угодили есте Богу паче инех досточуднии. * тем вас украси небесными дарованьми * Иисус человеколюбец, * и Спас душ наших.

*Слава, глас и~:*

Преподобнии отцы, поучившеся день и нощь в законе господни, сподобистеся древа животнаго снасаждени быти, и плод вашего страдания венцы процвете. дерзновение имуще к подвигоположнику Богу, и нам испросите очищение, и велию милость.

*И ныне, Богородичен:*

Владычце, приими молитву раб твоих, и избави нас от всякия нужды и печали.

*Крестобогородичен:*
Пречистая яко узре тя плотию висяща на кресте, и сердцем растерзающися вопияше слезящи: слове, камо зашел еси, прелюбимый Иисусе сыне мой Господи; не остави мене едину Христе, рождшую тебе.

*Аще имут на стиховне Слава, и ты глаголи:*

*И ныне, вечерний Богородичен, или крестобогородичен.*

