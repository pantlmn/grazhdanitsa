<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

(л. о~ф об.)

*[глава д~и] СЛуЖБА оБЩА*

*мученку единому.*

*Вечера,*

*на Господи воззвах, стихиры, глас а~.*

*Подобен:*
Всехвальнии мученцы:

Сердечною правостию, * Бога необ\ъименнаго, * разумев всечестне, * в того веровал еси несумненно блаженне, * соблюд неизреченная его повеления спасительная, * изящне премудре * пострадав терпеливно, царство восприял еси недвижимое.

Кровию твоею честною * землю освятил еси, * и скверныя крови упразднил еси, * приносимыя бесом беззаконно, * и венец нетленный приял еси, * на версе твоем всечестне. * темже молися, * даровати душам нашым * мир и велию милость.

Освящаеми есмы, * твоя священная борения и подвиги славящии * мученче всечестне, *имярек,*
* имиже согражданин ангелом был еси, * и всем страстотерпцем сопричастник. * с нимиже молися, * даровати душам нашым мир и велию милость.

*Слава, и ныне, Богородичен:*

увы мне, что буду, ум и душу и тело осквернив прегрешеньми, что сотворю, како же избегу пламене нестерпимаго, нерешимых уз и вечных; но о всенепорочная, прежде конца моли сына твоего, подати ми оставление.

*Крестобогородичен:*
Своего агнца, агница и непорочная владычца, на кресте яко видевши, вида не имуща ниже доброты, (л. п~) увы мне рыдающи глаголаше: где доброта твоя зайде сладчайший, где благолепие, где благодать блистающая зрака твоего, сыне мой вселюбезнейший;

*Аще имать самогласен. Слава, глас з~:*

Днесь вселенная вся страстоносца просвещается зарями, и божия церковь цветы украшаема мученче, *имярек,*
вопиет ти: угодниче Христов, и предстателю теплейший, не престай молити о всех рабех твоих.

*И ныне Богородичен:*

Бога из\ тебе воплотившагося разумехом, Богородице Дево: того моли о спасении душ наших.

*Крестобогородичен:*

*Подобен:*
Всю отложивше:

Агнца своего, агница нескверная древле, и непорочная владычца, на крест воздвизаема яко виде, матерски восклицаше, и удивляющися вопияше: что видение сие, чадо сладкое, новое и преславное, како людие неблагодарнии судищу пилатову предают тя, и осуждают смертию живота всех, но пою твое неизреченное слове схождение.

*Аще празднуеши с полиелеем, глаголи Богородичен: воскресный:*

Кто тебе не ублажит:

*Вход. Прокимен дне.*

*Чтения мученческая, [писана в конце книги сея].*

*На стиховне стихиры, глас д~.*

*Подобен:*
Яко добля:

Многообразными мучении, * лютый мучитель казнем злым предав казнити * многострадальное и многотерпеливое тело твое, * богомысленне, *имярек,*
* не отверглся еси Христа, * ни кумиром пожерл еси: * но терпел еси яко иному страждущу, * ожидая будущаго воздаяния * и безсмертнаго богословия.

*Стих: Праведник яко финикс процветет, яко кедр, иже в ливане, умножится.*

(л. п~ об.)

Воздвижен и стружемь, * и камением посыпаемь * и железом ураняемь, * и мечем скончаваемь, * непреклонен пребыл еси, * на камени умнем * душу твою водрузив. * и сего ради ангельским ликом сочетался еси, * света невечерняго сподобляемь.

*Стих: Насаждени в дому господни, во дворех Бога нашего процветут.*

Исцеление дарований * желающым, источают славне, твоя мощи, * потопляют страсти, * и недуги, *имярек,*
* и разоряют лукавых демонов толпы: * напаяют же верных сердца, * прозябающая добродетелей * плоды божественныя, * и благочестия разумение.

*Слава, глас з~:*

Приидите мученколюбцы вси, Христова страстотерпца течение совершивша, благочестно прославим, *имярек,*
славнаго: сей бо змиеву главу сокруши, и кровию землю освяти, от сущих зде преставися к вечным жилищем: и от вседержительныя руки подвигов почесть прият, просит очищения душам нашым и велия милости.

*И ныне, Богородичен:*

Богородице, ты еси лоза истинная:

*Крестобогородичен:*
Пречистая яко виде тя на кресте повешена, плачущи вопияше матерски: Боже мой, сладчайшее чадо мое, како терпиши страсть поносную;

*Тропарь во уставе.*

*Аще ли несть устава, глаголи сей тропарь, глас д~:*

Мученк твой Господи, *имярек,*
во страдании своем венец прият нетленный от тебе Бога нашего: имеяй во крепость твою, мучителей низложи, сокруши и демонов немощныя дерзости, того молитвами спаси душы нашя.

*Слава, и ныне, Богородичен, или крестобогородичен.*

(л. п~а)

*На утрени,*

*на Бог Господь, тропарь тойже.*

*По а~-й кафисме седален, глас а~.*

*Подобен:*
Лик ангельский:

Воинство еже на земли возненавидев мученче, юже на небесех возжелал еси славу, и болезни претерпел еси, и нужную смерть: темже днесь всесвятую твою память празднуем, Христу приносяще хвалу, преблаженне, *имярекъ*
. *[Дважды.]*

*Слава, и ныне, Богородичен:*

Матрь тя божию и Деву молим вси воистинну, в щедроты твоя вопием, любовию прибегающе к твоей благости: тя бо имамы грешнии заступницу, и тебе стяжахом в напастех спасение, едину пречистую.

*По в~-й кафисме седален, глас д~.*

*Подобен:*
Явился еси днесь:

Течение совершив истинное, мучителей всю крепость победил еси, и приял еси венец от руки вседержителя, *имярек,*
всечестне, и показался еси ангелом сопричастник. *[Дважды.]*

*Слава, и ныне, Богородичен:*

Слово отчее, Христа Бога нашего, от тебе воплотившагося познахом Богородице Дево, едина чистая, едина благословенная: тем непрестанно тя воспевающе величаем.

*По Хвалите имя господне:*

*Припев:*

Величаем тя страстотерпче святый, *имярек,*
и чтем честная страдания твоя, яже за Христа претерпел еси.

*псалом избранный:*
Бог нам прибежище и сила:

*По полиелеи, седален, глас д~:*

Воина Христова непобедимаго, победителя на враги добляго, в великих чудесех возсиявшаго, присно вси восхвалим верою, *имярек,*
страстотерпца: точит бо цельбы притекающым (л. п~а об.) с верою, и утоляет страсти лютыя, и сущыя в скорбех человеки заступает. *[Дважды.]*

*Слава, и ныне, Богородичен:*

Стена непобедимая нам Христианом еси Богородице Дево, к тебе бо прибегающе невредими пребываем, и паки согрешающе, имамы тя молитвенницу. тем благодаряще вопием ти: радуйся благодатная, Господь с тобою.

*Степенна, а~-й антифонъ*
, *д~-го гласа.*

*Прокимен:*
Праведник яко финикс процветет, яко кедр, иже в ливане умножится.

*Стих:*
Насаждени в дому господни, во дворех Бога нашего процветут.

Всякое дыхание:

*Евангелие, мученческое, [писано в конце книги сея.]*

*По н~ псалме стихира, глас з~:*

*Днесь вселенная вся: [писана на вечерни]*

*Канон. Глас е~.*

*Песнь а~.*

*Ирмос:*
Коня и всадника в море чермное, сокрушаяй брани, мышцею высокою Христос истрясе, Исраиля же спасе, победную песнь поюща.

Престолу божию предстоя богоблаженне со дерзновением, яко страдалец непобедимь, любовию совершающих твое святое страдание, молитвами твоими сохраняй.

Имеяй в души твоей, святе, воду живу пребывающу, мутныя злобныя потоки изсушил еси всеславне, благодатию спасовою укрепляемь богоблаженне.

Силою божиею укрепляемь богоблаженне, возмогл еси вражия возношения сокрушити, и был еси победоносец изряден, и вышняго града гражданин.

*Богородичен:*
Яви милосердие твое госпоже пречистая, на мне окаяннем, прилежно к сыну твоему пресвятая молящися, да избудем огня вечнаго твоими молитвами.

(л. п~в)

*Песнь г~.*

*Ирмос:*
Водрузивый на ничесомже землю повелением твоим, и повесивый неодержимо тяготеющую, на недвижимем Христе камени заповедей твоих церковь твою утверди, едине блаже и человеколюбче.

*От*
кала страстей мудре удаляяся, и Богу приближаяся божественными чистотами, божественное прият просвещение, показующаго тя сына свету достославне, яко дело света делающаго.

Воинство земное и великую славу, нивочтоже вменил еси богоблаженне: тем в\ъвоинился еси Христу, и ликом мученческим причтен был еси, веселяся мученче богоносе блаженне, *имярекъ*
.

Стези шествия твоего досточудне, направишася на путь мирен, в царствие божие входя, в райскую широту, и в покой вечнующий славне.

*Богородичен:*
Владыку и творца всех тварей рождши, явилася еси владыце чистая херувим и серафим честнейши: темже тя вси роди по долгу ублажаем.

*Седален, глас е~.*

*Подобен:*
Собезначальное слово:

Добродетельными светлостьми просвещаемь, и мучения светом украшаемь, паче солнца премудре, сияеши тверде, и просвещаеши воистинну, творящих верно память твою светоносную, преславный страстотерпче, *имярек,*
покланяющихся мощем твоим спасай.

*Слава, и ныне, Богородичен:*

ужасно чудо зачатия, и несказанен образ рождества, в тебе познася чистая приснодево, ужасает мой ум, и удивляет помысл. слава твоя Богородице, всем простреся во спасение душ наших.

*Крестобогородичен:*
Крестом сына твоего богоблагодатная, идольская прелесть вся упразднися, и демонская крепость попрася: сего ради вернии по долгу тя присно поем и благословим, и Богородицу воистинну исповедающе тя величаем.

(л. п~в об.)

*Песнь д~.*

*Ирмос:*
Божественное твое разумев истощание прозорливо аввакум, Христе, со трепетом вопияше тебе: во спасение людей твоих, спасти помазанныя твоя пришел еси.

Любовию и надеждею ко Господу украшаемь премудре, мученчески просветился еси преблаженне, и ангелом согражданин был еси преславне.

Был еси недвижимь и непреклонен, во изгнании живяй своих себе лишаемь, Владыки ради всех Бога богоблаженне премудре.

Добре подвизався славне, добротами мученческими украшен, пришел еси к невидимым добротам, пожиная трудов твоих почести.

*Богородичен:*
Иже горе со отцем разумеваемый, долу нас ради воплощается из\ тебе, всенепорочная владычце, премножеством благосердия, един благий человеколюбец.

*Песнь е~.*

*Ирмос:*
Одеяйся светом яко ризою, к тебе утренюю и тебе зову: душу мою просвети омраченную Христе, яко един благоутробен.

Законы укрепляемь вседержителевыми, советы беззаконных отразил еси, и законно пострадав, нетления венец мученче, приял еси.

углие лести угасил еси премудре, кровей твоих струями: и ныне источая целебныя воды, пламень болезни отгониши божиею благодатию.

Возмогл еси мученче, в немощи плотстей змия многокозненнаго погубити: и сего многия прелести мудре благодатию низвергл еси.

*Богородичен:*
умертви пренепорочная Дево, молю тя, плоти моея душетленныя страсти, рождшая плотию безстрастия источника, Христа Бога.

*Песнь з~.*

*Ирмос:*
Неистовствующееся бурею душетленною, Владыко Христе, страстей море укроти, и от тли возведи мя, яко благоутробен.

(л. п~г)

Стал еси на судищи законопреступных мученче Христов, *имярек,*
и лесть всю искоренил еси, судимь был еси Христа ради, и мужемудренне обличил еси.

украшен быв премудре, мученче Христов, божественными добротами во страдании твоем: темже тя просвети Христос, и нетленен пребыл еси.

Кровию землю освятил еси, небо же душею священною озарил еси преблаженне, и лики мученческия веселия исполнил еси.

*Богородичен:*
Научен быв духом пророк, дверь тя провиде, еюже Бог пройде воплощаемь, оставль паки запечатану пренепорочная.

*Кондак во уставе.*

*Аще ли несть устава, глаголи сей кондак, глас в~.*

*Подобен:*
Вышних ищя:

Звезда светлая явился еси, непрелестная мирови, солнце Христа возвещающи, зарями твоими страстотерпче, *имярек,*
и прелесть погасил еси всю: нам же подаеши свет, моляся непрестанно о всех нас.

*Икос:*
Пение ми даруй Боже мой, воспевати и глаголати, и почитати подвиги страстотерпца твоего и мученка, яко да благосочетанно восхвалю добляго во страдании, *имярек,*
победителя в страстех бывша всегда, великаго во благочестии, и в лице мученк возсиявшаго: в нихже поет непрестанно Христа, со множеством ангельским премудрый, приемля свыше божественное осияние, и моля непрестанно о всех нас.

*Песнь з~.*

*Ирмос:*
Превозносимый отцев Господь, пламень угаси, отроки ороси, согласно поющыя: Боже, благословен еси.

Преносяще страдальческое тело твое народи любочестивии многострадальне и премудре, вопияху благодарственно: благословен Бог отец наших.

(л. п~г об.)

Разорил еси божиею благодатию еллинская приношения, и разрешився блаженне, союз телесных, мучением скончался еси за Христа, законно пострадав.

Якоже на колесницу всел еси на кровь твою, страстотерпче достохвальне, и радуяся востекл еси в премирная покоища.

*Богородичен:*
Слава всем еси, чистая, и утверждение исповедающым тя всенепорочная матерь Богу, прошедшему из\ чрева твоего паче естества.

*Песнь и~.*

*Ирмос:*
Тебе вседетелю, в пещи отроцы всемирный лик сплетше, пояху: дела всякая Господа пойте, и превозносите во вся веки.

Иерусалима вышняго наследник был еси, умер во изгнании премудре, поя непрестанно: дела всякая Господа пойте, и превозносите его во веки.

Приложившуся ти печалем многим блаженне, и ныне безпечальное житие прият тя, идеже зовеши: дела всякая Господа пойте, и превозносите его во веки.

Возмогл еси божиею вседетельною силою, еллинския прелести, и вселукавное мудрование, мученче, погубити, и венец нетленный от всех Владыки прияти.

*Богородичен:*
Плоть из\ тебе чистая, восприят всещедрое слово, и человеком приединися: того пресвятая моли, плоти моея двизания умертвити, и спасти душу мою.

*Песнь ф~.*

*Ирмос:*
Исаие ликуй, Дева име во чреве, и роди сына еммануила, Бога же и человека, восток имя ему: егоже величающе, Деву ублажаем.

Приидите сошедшеся вернии, преблаженнаго и священнаго мученка Христова, *имярек,*
священное торжество совершим днесь: страдальчески бо вся вражия множества божественною силою победил есть.

украшен был еси славне мучения божиими добротами, и возшел еси яко на огненней колеснице, твоею кровию (л. п~д) веселяся, в небеса приспел еси, взирати доброту неизреченную Cпаса нашего.

Воин изряден Христа Бога, и доблий показался еси страдалец: темже ныне живеши в вышнем царствии, победным венцем увязся преславно страстотерпче всехвальне.

*Богородичен:*
Просвещение рождши Христа сущым во тьме, ослепленную душу мою просвети, и даруй ми шествовати по стезям ведущым в живот пресвятая, наставнице всем поющым тя.

*Светилен.*

Якоже солнце светоносно, чудесными зарями наставляеши всю тварь, преславне *имярек,*
страстотерпче. темже твою совершающе память, просим от бед вся избавити воскресшаго из\ гроба.

*Богородичен:*
Державным твоим покровом чистая, нас рабов твоих от навета вражия сохраняй всегда невредны: тя бо едину стяжахом прибежище в бедах.

*На хвалитех стихиры, глас д~.*

*Подобен:*
Званный свыше:

Восхваляют людие псалмы, * вкупе и песньми * твою славную память, *имярек,*
* яко благолепна бо возсия и светоносна, * украшена славою и благодатию. * темже играют ныне ангельстии чини, * хвалят же мученцы со апостолы, * твоих подвиг мученче страдания, * и воспевают прославльшаго тя, * Cпаса Христа Бога нашего, * егоже моли, * спасти и просветити душы нашя. *[Дважды.]*

Облечен во Христово всеоружие, * обрелся еси, *имярекъ*
* не ищущым тебе: * ты бо за Христа огнем распалаемь, * и ругаяся богов суетных * безбожному сверепству, * тогда беззаконным взывал еси: * воинствую Христу моему царю, * ни зверие, ни колеса, ни ина мука, * мене разлучити возмогут когда любве Христа моего. егоже моли, спасти и просветити душы нашя.

(л. п~д об.)

Небрег о сосудех многообразных, * и о различных муках, * и о оружиях страшных, * венценосче *имярек,*
* благочестия течение мученчески скончал еси: темже пресветлую память твою, * цветы песненными венчаем, * и честныя твоя мощи облобызаем верою. но яко престолу предстоя Владыки, Христа Бога нашего, моли непрестанно спастися душам нашым.

*Слава, глас а~:*

Мученков похвало, светлы возставив победы на лесть, телесную славу твоим рачением преблаженне, носиши везде кротко, яко победитель, *имярек,*
и ныне возстави от грехопадений верою чтущих память твою.

*И ныне, Богородичен:*

Радуйся Богородице Дево, яко родила еси царя небеснаго, Cпаса и просветителя душ наших.

*Крестобогородичен.*

*Подобен:*
Всехвальнии мученцы:

Своего агнца, * агница и непорочная владычца, на кресте яко видевши * вида не имуща, ниже доброты, * увы мне, рыдающи глаголаше: * где доброта твоя зайде сладчайший; где благолепие, где благодать блистающая зрака твоего, * сыне мой вселюбезнейший;

*Аще имать на стиховне Славу: и ты глаголи вечерний,*

*И ныне, Богородичен, или крестобогородичен.*

