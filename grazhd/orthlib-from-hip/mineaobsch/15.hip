<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

(л. п~е)

*[глава е~и] СЛуЖБА оБЩА*

*мученком, двема и многим.*

*Вечера,*

*на Господи воззвах, стихиры, глас д~.*

*Подобен:*
Яко добля:

Просветившеся духом святым прехвальнии, * на миродержца ополчистеся, * и козни его мужески победисте, * пособием божиим * на него подвигшеся. * тем днесь пресветлую вашу память совершающе, * по долгу хвалами ваше * почитаем страдание.

Ранам предавшеся * и мукам святии, * непреклонни премудростию пребысте, * яко свещы разжегшеся * теплотою духовною, * просветисте сердца верных благодатию. * темже всяческий род и возраст * празднует святую вашу память, * песньми славяще Господа.

Светлостию мученцы чудес ваших * всю просветисте тварь, * отгнавше мглу страстей и скорбей * от притекающих к вам, * и верою просящих * вашего заступления, * доблии страдальцы спасовы: * темже верою святое и светоносное ваше совершаем торжество.

*Слава, и ныне, Богородичен:*

Демонскими преклонена прилоги, и в ров погибели ввержена, ущедри владычце, и утверди мя на камени добродетели, и наветы вражия разоривши, сподоби мя творити повеления твоего сына, и Бога нашего: яко да улучу оставление в день суда.

(л. п~е об.)

*Крестобогородичен:*
Распинаема видящи, * и в ребра прободаема копием, * пречистая Христа человеколюбца, * плачущи вопияше: * что сие сыне мой; * что тебе неблагодарнии людие воздаша, * вместо яже сотворил еси добрая им, * и тщишися безчадствовати мя вселюбезнейше; * дивлюся благоутробне, твоему вольному распятию.

*Аще имут самогласен, Слава, глас г~:*

Се коль добро, и коль красно, самобратная любовь мученк твоих Христе Боже: ихже бо рождество плотское братий не сотвори, но братолюбная вера мудрствовати и до крове научила есть: молитвами их, Христе Боже, спаси душы нашя.

*И ныне, Богородичен:*

Богородице предстательнице всех молящихся тебе. тобою дерзаем, и тобою хвалимся, и к тебе все упование наше есть: моли рождшагося из\ тебе за непотребныя рабы твоя.

*Крестобогородичен.*

*Подобен:*
Велия креста твоего:

Зрящи рождшагося от тебе всенепорочная, повешена на древе, плачущи вопияла еси: возлюбленное мое чадо, где твоя зайде доброта светоносная, удобрившаго род человеческий;

*Аще празднуеши с полиелеем. И ныне, Богородичен воскресный:*
Како не дивимся:

*Вход. Прокимен дне.*

*Чтения г~ мученческая, [писаны в конце книги сея.]*

*На стиховне стихиры, глас д~.*

*Подобен:*
Яко добля:

Яко звезды многосветлыя, * страстотерпцы прехвальнии, * божественными светлостьми * озаряете вселенныя концы, * демонскаго омрачения, * и страстей тлетворных и бед из\ъимающе. * темже днесь светлое и светоносное * и святое ваше торжество, * сошедшеся восхвалим славнии.

(л. п~з)

*Стих: Воззваша праведнии, и Господь услыша их.*

Чуднии божественнии, * премудрии страстотерпцы, * песньми священными * да почтутся: * Троицу бо несозданную * пред\ враги священно проповедающе, * многобожную угасиша лесть кровными излиянии, * и славу прияша неувядаемую.

*Стих: Многи скорби праведным, и от всех их избавит я Господь.*

Мучителя беззаконна, * беззаконно повелевающаго, поклонитися * и чести принести безсловесным богом бездушным * блаженнии, мудре посрамисте, * мученцы великоименитии. * и пострадавше терпеливно и законно, * венцы исплетосте победы, о мире молящеся.

*Слава, глас з~:*
Полк боговенчанен ныне явльшихся мученк, заколение непорочное за Христа пожреное усердно, святоизбранное воинство, мученколюбцы приидите, всесвященную память духовно совершивше возопием к ним: сокрушите сверепство агарян безбожных, и избавите люди благочестномудренныя молитвами вашими всякаго обстояния.

*И ныне, Богородичен:*

Бога из\ тебе воплотившагося разумехом, Богородице Дево: того моли о спасении душ наших.

*Крестобогородичен:*
Зрящи рождшагося непорочная и богоневестная яко осуждена, и ко кресту пригвождаема, вопияше: слава твоему, сыне мой, долготерпению, и многому милосердию.

*Тропарь во уставе.*

*Аще несть устава, глаголи сей тропарь, глас а~:*

Болезньми святых, имиже о тебе пострадаша, умолен буди Господи, и вся нашя болезни исцели, человеколюбче, молимся.

*Слава, и ныне, Богородичен, или крестобогородичен.*

(л. п~з об.)

*На утрени,*

*на Бог Господь, тропарь тойже.*

*По а~-й кафисме седален, глас д~.*

*Подобен:*
Явился еси:

Честную твердь церковную, яко звезды величайшыя просвещаете присно, и верныя озаряете, мученцы божественнии Христовы воини. *[Дважды.]*

*Слава, и ныне, Богородичен:*

В кров твой, пречистая Дево, прибегающих, мольбу приемлеши от нас, не престай молящи человеколюбца, спасти рабы твоя.

*По в~-й кафисме, седален, глас д~.*

*Подобен:*
Вознесыйся:

Мужественнейшим помыслом прешедше мучение, чуднии страстотерпцы сквозе огнь и воду проидосте, и преминусте ко спасения широте, наследие приемше небесное царство. в немже творите о нас божественныя мольбы, мудрии великомученцы. *[Дважды.]*

*Слава, и ныне, Богородичен:*

Иже благодарно воспевающии от сердца, и просящии прилежно твоя милости, Богородице владычце, рабы твоя зовут и глаголют: пресвятая Дево, предвари и избави от враг видимых и невидимых, и всякаго прещения: ты бо еси наше заступление.

*По Хвалите имя господне:*

*Припев:*
Величаем вас, страстотерпцы святии: и чтем честная страдания ваша, яже за Христа претерпели есте.

*псалом избранный:*
Бог нам прибежище и сила:

*По полиелеи, седален, глас и~:*

Ведоми бысте связани от врагов, и в темнице заключени на времена многа, верою соблюдаеми, невредни пребысте (л. п~з) и отрешшеся мечи телес, святии, божественным желанием яве связастеся: темже яко светила просиясте в мире, вся просвещающе духа благодатию, страстотерпцы блаженнии. молите Христа Бога, грехов оставление даровати, празднующым любовию святую память вашу. *[Дважды.]*

*Слава, и ныне, Богородичен:*

Яко Деву и едину в женах, тя без\ семене рождшую Бога плотию, вси ублажаем роди человечестии: огнь бо вселися в тя божества, и яко младенца доиши зиждителя и Господа. тем ангельский и человеческий род, достойно славим пресвятое рождество твое, и согласно вопием ти: моли Христа Бога, согрешений оставление даровати, покланяющымся верою пресвятому рождеству твоему.

*Степенна, а~-й антифон д~-го гласа.*

*Прокимен:*
Воззваша праведнии, и Господь услыша их.

*Стих:*
Многи скорби праведным, и от всех их избавит я Господь.

Всякое дыхание: *Евангелие мученческое.*

*По н~-м псалме, стихира, глас в~:*

Приидите возрадуемся Господеви, в память страстотерпцев, о празднолюбцы! приидите воспоем тайно, восхваляюще страдалец Христовых, лесть идольскую пагубе предавших, и Христа посреде судища ясно проповедавших. темже, о всеблаженнии и многострадальнии, не престайте молящеся о душах наших.

*Аще ли м~ мученк, и ты глаголи прокимен:*

Проидохом сквозе огнь и воду, и извел еси ны в покой.

*Стих:*
Разжегл ны еси, якоже разжизается сребро.

*Стихира, глас в~:*

Пророчески вопияше Давид во псалмех: проидохом сквозе огнь и воду, и извел ны еси в покой: вы же мученцы Христовы, самеми делы слово исполняюще, проидосте сквозе огнь и воду, и внидосте в царство небесное. темже молитеся четыредесяте суще страдальцы, даровати нам велию милость.

(л. п~з об.)

*Канон, глас е~.*

*Песнь а~.*

*Ирмос:*
Спасителю Богу, в мори люди немокрыми ногами наставльшему, и фараона со всевоинством потопльшему, тому единому поим, яко прославися.

Богомудренно вернии, воины Христовы и страстотерпцы воспоем яко потребители лести, и победители светлы, Богу победную песнь поюще: яко прославися.

На земли страдальцы подвизавшеся светло, муки претерпесте, и на небесех венцы приясте, согласно воспевающе песнь победную: яко прославися.

Единством душевным связани верно, от лести отвратистеся, и победители венценосцы явистеся, согласно воспевающе песнь победную: яко прославися.

*Богородичен:*
Пречистая Мати божия, воплощеннаго из\ тебе, и от недр родительных не отлучившагося Бога непрестанно моли, от всякаго обстояния спасти, яже созда.

*Песнь г~.*

*Ирмос:*
Силою креста твоего Христе, утверди мое помышление, во еже пети и славити спасительное твое вознесение.

Разумом Христовым воини украшени, нечестиваго врага потописте струями кровей ваших.

Тело свое предавше горьким и лютым мукам достохвальнии мученцы, божественное наследие восприясте верою.

Каменным страстотерпцы метанием повелением мучителя сокрушаеми, благоверия державу крепко соблюдосте.

*Богородичен:*
Непрестанно моли чистая, с мученки, прошедшаго из\ чресл твоих, избавити от лести диаволи поющыя тя всенепорочная.

*Седален, глас д~.*

*Подобен:*
Вознесыйся:

Воини Христовы доблии, подвигшеся добре, лукаваго врага до конца потопиша кровными струями, камением сокрушаеми (л. п~и) и мечи ссекаеми, огнем сожигаеми и в воду вметаеми, венценосцы показашася яве: темже чтоми суть, и верою славими.

*Слава, и ныне, Богородичен:*

Не премолчим присно Богородице Дево, благодарственно воспевати от сердца твоя милости владычце, раби твои вопиюще и глаголюще: пресвятая Дево, предвари, и избави нас от враг видимых и невидимых, и от нужды и всякаго прещения, ты бо еси наше заступление.

*Крестобогородичен:*

Дева и агница видевши на кресте без\ семене из\ нея агнца рождшагося, и копием прободена, печали уязвлена стрелами, вопияше болезненно восклицающи: что новое таинство, како умираеши, иже живота един Господь, темже воскресни, падшаго воздвизая праотца.

*Песнь д~.*

*Ирмос:*
услышах слух силы креста, яко рай отверзеся им, и возопих: слава силе твоей, Господи.

Боголюбивыми содержими обычаи, богопротивнаго врага страдальческий лик победил есть, благодатию спасовою укрепляемь.

Богозванный полк страстотерпец Христовых, богопротивных множество злочестивых враг победисте, воспевающе: слава силе твоей Господи.

Свет неприступный видевше страстотерпцы, в темнице седяще, многобожия тьму идольския лести разориша, божиею силою укрепляеми.

*Богородичен:*
Осени тя, Дево, вышняго сила, и рай содела тя, животное древо имущи посреде, ходатая и Господа.

*Песнь е~.*

*Ирмос:*
утренююще вопием ти, Господи, спаси ны: ты бо еси Бог наш, разве бо тебе иного не знаем.

(л. п~и об.)

Словесы воспитани духа святаго, идольское безсловесие мученцы упраздниша.

Звезды светоносныя бывше страстотерпцы, и цветы веры, благоухания испущающе.

Нива явистеся святии вышняго, серпы мучения пожинаеми всехвальнии.

*Богородичен:*
Не престай молящи Богородице, егоже родила еси, спасти душы нашя, прилежно воспевающих тя.

*Песнь з~.*

*Ирмос:*
Обыде мя бездна, гроб мне кит бысть, аз же возопих к тебе человеколюбцу, и спасе мя десница твоя, Господи.

Веселящеся мученцы вопияху: в руце твои, Владыко человеколюбче, приими духи нашя, и покой их, тебе бо любим единаго многомилостиваго.

Ангелом равносельницы быша лик мученк твоих человеколюбче: течение бо скончавше, ныне молят спастися душам нашым.

Мученческая слава, мученческая красота, мученческий личе богоизбранный, прилежно молите спастися всем прибегающым к вам.

*Богородичен:*
Зачатия твоего безсеменнаго чудо, кое слово изрещи может, пренепорочная; Бога бо зачала еси, за милосердие к нам пришедшаго.

*Кондак во уставе.*

*Аще ли несть устава, глаголи сей кондак, глас и~:*

*Подобен:*
Вышних ищя:

Светильницы светлии явльшеся, божественнии мученцы, тварь всю светлостию чудес озаряете, недуги разрешающе, и глубокую тьму всегда отгоняюще, Христу Богу молящеся непрестанно о всех нас.

*Икос:*
Красный личе, светозарнии и божественнии светильницы, свету великому предстояще присно, богоблаженнии мученцы, и оттуду испущаемыми невечерняго божества сиянии, (л. п~ф) всегда просвещаеми и обожаеми, верою память вашу совершающыя божественную просветите, и омрачения и страстей и бед и злобы избавите, молящеся непрестанно о всех нас.

*Песнь з~.*

*Ирмос:*
В пещи огненней песнословцы спасый отроки, благословен Бог отец наших.

В пещи Христе, страстотерпцы твои вопияху: благословен Бог отец наших.

Просвещени светом троическим страдальцы, с веселием душы своя предаша, поюще: благословен Бог отец наших.

Предстояще Богу венценосцы страдальцы с веселием, тому за ны молитеся.

*Богородичен:*
Яко спасение наше, тя Богородице, молим: моли за ны воплощшагося из\ тебе.

*Песнь и~.*

*Ирмос:*
Из\ отца прежде век рожденнаго сына и Бога, и в последняя лета воплощеннаго от Девы матере, священницы пойте, людие превозносите во вся веки.

С мученки буди прошение наше верных, и тех наследия причастницы будем, Христа поюще, и превозносяще его во веки.

Радостию сердечною, лик терпеливых страдалец, от Христа венцы боголепно приемлет, и светло поет, и превозносит его во веки.

Струями кровей ваших обагрившеся достохвальнии, и на небесех во веки со Христом царствуете, благочестно поюще, и превозносяще его во веки.

*Богородичен:*
Херувим вышши явилася еси, Богородице чистая, во чреве твоем седящаго на них понесши: егоже со безплотными земнии славословим, и превозносим во веки.

*Песнь ф~.*

*Ирмос:*
Тя паче ума и словесе матерь божию, в лето безлетнаго неизреченно рождшую, вернии единомудренно величаем.

(л. п~ф об.)

За общее спасение молитеся, преславнии мученцы, Христу предстояще, егоже ради и муки претерпесте.

Силою крепкою прелестную твердость низложисте непобедимии, и ныне в жилищах небесных со ангелы жити сподобистеся.

Законными обычаи мученческими победивше гордаго мучителя, и венцы приясте праведныя всечестнии.

*Богородичен:*
Радуйся Богородице Мати Христа Бога, егоже родила еси, моли с мученки, грехов оставление даровати верою воспевающым тя.

*Светилен:*

Взястеся страстоносцы, во световидная райская селения, облачаеми во светлую ризу, юже исткасте многовидными казньми, и предстоите престолу зиждителеву, о всех прилежно молящеся.

*Богородичен:*
Державным твоим покровом чистая, нас рабов твоих сохраняй всегда, от навет вражиих неврежденных: тя бо едину стяжахом прибежище в напастех.

*На хвалитех стихиры, глас и~.*

*Подобен: О*
преславнаго чудесе!

Мученцы Христовы прехвальнии, * гонителей стремления, * и нуждную смерть нивочтоже вменивше, * и благодерзостно ополчившеся, * мужемудренно к борением, * победоносною славою одеястеся, * и причтостеся всем праведным, * с нимиже вас всегда хваляще, ублажаем. *[Дважды.]*

Мученцы Христовы преблаженнии, * на вольное заколение * сами себе предасте, * и землю кровьми вашими освятисте, * и воздух просветисте преставлением. * ныне же живете на небесех во свете невечернем, * о нас всегда молящеся боговидцы.

Мученцы Христовы непобедимии, * мук разжжение * росою божественныя благодати * без\ вреда преидосте, * и на воде покойне жити сподобистеся, * венцы победы приемше. * тем радующеся днесь, празднуем святую вашу память, * Христа славяще.

(л. ч~)

*Слава, глас и~:*

Воинствовавше Христу, яже на земли красная остависте, и крест на рамена вземше, мук ради многоплетенных тому последовали есте, и пред\ цари и мучители многими не отвергостеся его, ангели венцы победными главы вашя увязоша, дерзновеннии душею, светло в чертог великий внидосте. темже дерзновение имуще ко спасу всех, молитеся о душах наших.

*И ныне, Богородичен:*

Архангела гавриила глас восприимше рцем: радуйся, Мати божия, яже жизнодавца Христа миру рождши.

*Крестобогородичен:*
Господи, * егда тя солнца праведнаго * виде солнце на древе повешена, * лучы скры, * и луна свет во тьму преложи: * всенепорочная же твоя Мати * утробою уязвляшеся.

*Аще имать Славу на стиховне, и ты глаголи вечерний.*

*И ныне, Богородичен, или крестобогородичен.*

