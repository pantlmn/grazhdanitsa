<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

(л. ч~ об.)

*[глава з~и] СЛуЖБА оБЩА*

*священномученку единому.*

*Вечер,*

*на Господи воззвах, стихиры, глас а~.*

*Подобен:*
Всехвальнии мученцы:

Богомудре блаженне, *имярек,*
* очервленьми твоея крове, * священную твою одежду украсил еси: * от силы бо благочестно в силу, * и от славы в славу божественную * радуяся прешел еси, * и ныне молися, * даровати душам нашым * мир и велию милость.

Жертву первее * Богу принося безкровную, * яко священник законнейший, * богоглаголиве всечестне, * послежде яко всеплодие * и приятну жертву, * тебе самаго кровию, * яко мученик истиннейший, * Христу принесл еси, егоже моли о поющих тя.

Мученк воинства, * Христу отче, привел еси * учении твоими и наказании, * учя и наказуя, * и яве образ богомудре, тебе самаго предлагая. * с нимиже молися, * даровати душам нашым * мир и велию милость.

*Слава, и ныне, Богородичен:*

Прегрешений пучиною обуреваемь, к тихому пристанищу твоея пречистыя мольбы Богородице, прибег, взываю ти: спаси мя, державную твою простерши десницу рабу твоему, пренепорочная.

*Крестобогородичен: у*
креста предстоящи сына и Бога твоего, и долготерпение того смотряющи, глаголаше плачущи Мати чистая: увы мне, чадо сладчайшее, что сия страждеши не праведно, слове божий, да спасеши человечество;

(л. ч~а)

*Аще имать самогласен, Слава, глас з~:*

Священник законнейший, даже до кончины твоея был еси, блаженне *имярекъ*
: священнодействуя бо божественная и неизглаголанная таинства, кровь твою излиял еси за Христа Бога, и жертву благоприятну себе привел еси. тем дерзновение имея к нему, прилежно молися о верою и любовию совершающих твою пречестную память, и почитающым сию избавитися напастей и всяких бед и обстояний.

*И ныне Богородичен:*

Бога из\ тебе воплотившагося разумехом, Богородице Дево: того моли о спасении душ наших.

*Крестобогородичен:*
Видящи тя распинаема, Христе, тебе рождшая, вопияше: что странное еже вижу таинство, сыне мой; како на древе умираеши плотию повешен, жизни подателю;

*Аще празднуеши с полиелеем, и ты глаголи Богородичен воскресный:*
Кто тебе не ублажит:

*Вход. Прокимен дне.*

*Чтения г~ святительская, [писаны в конце книги сея].*

*На стиховне стихиры, самогласны, глас з~.*

Кровию обагрив твою священную одежду, вшел еси во святая святых, свят ты быв, *имярек,*
славне, и яве всегда наслаждаяся обожения, украшаемь и мучением сияя, и ангел показуяся чистейшими причащении. тем тя чтим, и любовию празднуем твое священнейшее торжество достоблаженне.

*Стих:*
Праведник яко финикс процветет, яко кедр, иже в ливане, умножится.

Железом окован, непреткновенно стезю шествовал еси, преподобне, к небесному граду ведущую, честными твоими ранами, *имярек,*
всемудре, якоже утварию обложен. в негоже вшед яко победитель истиннейший и мученк непобедимь, и священнодейственник священнейший, поеши со ангелы песнопение божественное чисто: свят, свят, свят, Троице единосущная.

(л. ч~а об.)

*Стих:*
Насаждени в дому господни, во дворех Бога нашего процветут.

Восходный степень церковь стяжа, священныя твоя подвиги, священномученче *имярек,*
юже и храниши незыблему и ненаветну от волков державных, проповедающую доблести твоя, и величающую твоя страдания, яже за Христа законно пострадал еси блаженне.

*Слава, глас д~.*

В церковь небесную священно вшел еси, священно обливаемь блаженне, кровию, и Троице предстоиши, богатно сияя оттуду блистании истекающими пребогате. темже днесь, *имярек,*
твою память светоносную совершающе, чувствия души просвещаем.

*И ныне, Богородичен: воскресный.*

*Аще ли не празднуеши, глаголи сей Богородичен:*

Тучами духа пресвятаго пречистая, мою мысль ороси, яже каплю рождшая Христа, неизчетно безмерная беззакония человеком щедротами измывшую: изсуши источник страстей моих, и потока мя сподоби пищи живыя присно, молитвами твоими.

*Крестобогородичен:*
На кресте тя яко узре * пригвождена Господи, * агница и Мати твоя дивляшеся, * и что видение сие, взываше, * сыне возжеленне; * сия ти неверный собор воздаде беззаконный, * иже многих твоих чудес насладивыйся, * но слава неизглаголанному * сошествию твоему Владыко.

*Тропарь во уставе.*

*Аще ли несть устава, глаголи сей тропарь, глас д~:*

И нравом причастник, и престолом наместник апостолом быв, деяние обрел еси богодухновенне, в видения восход: сего ради слово истины исправляя, и веры ради пострадал еси даже до крове, священномученче *имярек,*
моли Христа Бога спастися душам нашым.

*Слава, и ныне, Богородичен, или крестобогородичен.*

(л. ч~в)

*На утрени,*

*на Бог Господь, тропарь тойже.*

*По а~-й кафисме седален, глас г~.*

*Подобен:*
Божественныя веры:

Морем веры исповедания, прелести угасил еси злославие, обличив идольское безбожие, и всесожжение божественное быв, чудотворением озаряеши концы отче преподобне. Христа Бога моли даровати нам велию милость. *[Дважды.]*

*Слава, и ныне, Богородичен:*

Божественная скиния была еси слова, едина пречистая Дево Мати, чистотою ангелы превозшедшая, паче всех мене персть бывша, осквернена плотскими прегрешеньми, очисти молитв твоих божественными водами, подающи чистая, велию милость.

*По в~-й кафисме седален, глас д~.*

*Подобен:*
Явился еси днесь:

Возсияв якоже солнца заря, блистаеши преподобне всему миру светло учении твоими богогласе *имярек,*
светоносне мученком похвало. *[Дважды.]*

*Слава, и ныне, Богородичен:*

Пречистеи руце твои Дево Мати, простерши, покрый уповающыя на тя, и сыну твоему зовущыя: всем подаждь Христе, милости твоя.

*По Хвалите имя господне:*

*Припев:*

Величаем тя священномученче, *имярек,*
и чтем святую память твою: ты бо молиши за нас Христа Бога нашего.

*псалом избранный:*
услышите сия вси языцы:

*По полиелеи седален, глас и~.*

*Подобен:*
Премудрости:

Окормляемь силою вседетельною, и ветрилом окриляемь крестным, легко преплыл еси житейскую бурю, и к божественным (л. ч~в об.) пристанищем воистинну достигл еси, добродетелей куплю многу стяжав, юже владыце всех принесл еси, и еже благий рабе, слышал еси, и сим последующая: темже, *имярек,*
блаженне, моли Христа Бога, грехов оставление подати, чтущым любовию святую память твою. *[Дважды.]*

*Слава, и ныне, Богородичен:*

В напасти многоплетенныя впад, от враг видимых и невидимых, бурею одержимь безчисленных согрешений моих: и яко к теплому защищению и покрову моему, чистая, к пристанищу притекаю твоея благости. темже пречистая, из\ тебе воплощенному безсеменно молися прилежно о всех рабех твоих, непрестанно молящих ти ся, Богородице пречистая, молящи его присно, согрешений оставление даровати, воспевающым достойно славу твою.

*Степенна, а~-й антифон д~-го гласа.*

*Прокимен:*
Честна пред\ Господем смерть преподобных его.

*Стих:*
Что воздам Господеви о всех, яже воздаде ми;

Всякое дыхание:

*Евангелие священномученку, [писано в конце книги сея].*

*По н~-м псалме стихира, глас д~:*

Сосуд священ духа святаго был еси, душу очистив от страстей священне, отсюду божественное помазание святое приял еси, святитель ты быв, и наставник людей богомудрых, и мученк непобедимь, нас ради страсти претерпевшаго, и безстрастие источившаго, страдальче *имярекъ*
.

*Канон, глас в~.*

*Песнь а~.*

*Ирмос:*
Грядите людие, поим песнь Христу Богу, раздельшему море, и наставльшему люди, яже изведе из\ работы египетския: яко прославися.

Христовым светолитием просвещаемь, священномученче славне, *имярекъ*
молитвами твоими преблаженне, омраченную душу мою просвети, яко да воспеваю тя.

(л. ч~г)

Просвещением спасительнаго проповедания, чистому сердцу твоему, яко зерцало нескверное отче возсияв, лучы всем испустил еси.

Постом твоим страстная играния вся, и воздержанием желание претворил еси, и различными подвиги взялся к безстрастней высоте.

*Богородичен:*
Бога из\ тебе воплощшагося свемы, безсеменнаго хотения, сущаго прежде всея твари, и прежде всех век: темже тя сущую Богородицу воспеваем.

*Песнь г~.*

*Ирмос:*
утверди нас в тебе, Господи, древом умерщвей грех, и страх твой всади в сердца нас поющих тя.

Всесовершенну жертву живу, себе Христу принесл еси мучением, совестию мученческою, преди пострадав воздержанием.

Житие твое священно, и слово божественно, и деяния божественная, приемля восхождения в сердцы твоем, истиннаго боговидения, егоже получил еси.

управив богоразумно преподобне, ум твой, заповедьми спасовыми, достоин явился еси, и веры поборник непобедимый.

*Богородичен: От*
мертвости ум наш оттрясла еси, рождши сущее безсмертие, и одежду нам изткала еси нетления, девице, рождеством твоим.

*Седален, глас г~:*

Божественным духом просвещен, сверепство мучителей, дерзновением пастырским священномученче велемудренно посрамил еси: и прешед прелести пучину, ко пристанищу божественному достигл еси отче преподобне. Христа Бога моли даровати нам велию милость.

*Слава, и ныне, Богородичен:*

Кийждо идеже спасается, тамо праведно и притекает: и кое иное таковое прибежище, яко ты Богородице, покрывающее душы нашя;

(л. ч~г об.)

*Крестобогородичен:*
Жезл силы стяжавшии, крест сына твоего Богородице, тем низлагаем врагов шатания, любовию тя непрестанно величающе.

*Песнь д~.*

*Ирмос:*
услышах Господи, славное твое смотрение, и прославих человеколюбче непостижимую твою силу.

Всесожжение божественное ты, и чиста жертва принеслся еси спасу всех, священномученче премудре.

Стадо Христово, преподобне, наставляя к свету богоразумия, безбожия тьму отгнал еси.

Безбожия глубину рекою твоих потов, отче, яко священномученк изсушил еси.

*Богородичен:*
Просвети пречистая, омраченную душу мою светом твоим, яже свет рождшая един впостасный.

*Песнь е~.*

*Ирмос:*
Света подателю, и веков творче Господи, во свете твоих повелений настави нас: разве бо тебе иного Бога не знаем.

Богатство и славу светлую, и долготу жизни, и живот нетленен, истинная премудрость Христос, тебе дарова блаженне, яко изрядне того возлюбльшу.

Жезлом веры отгоняеши ересей ловитвы, и союзом любве спряг стадо твое, надеждею и верою сохраняеши невредно.

Отразив воздержанием пищу, накормил еси душу твою, пищу имея непрестанныя молитвы и поучение, и еже к Богу возносящее смирение.

*Богородичен:*
Тя заступницу чистая, и надежду тверду, и державу и покров, и стену стяжахом вси, и в царство небесное вводящий мост.

*Песнь з~.*

*Ирмос:*
В бездне греховней валяяся, неизследную милосердия твоего призываю бездну: от тли Боже мя возведи.

(л. ч~д)

Жертва и жритель быв, пожерл еси себе Богу веры ради: и соблюдаеши безсквернено тому служительства твоего совершение.

умертвился еси, богоглаголиве, миру всему, единому же Богу жив пребывая, ко Христу преставился еси животом нетленным обогащаемь.

Ныне в безконечную славу прешед от земли, окаянную душу мою страстьми, преподобне, прилежным очищением твоея молитвы уврачуй.

*Богородичен:*
Вземлющаго грехи всего мира пречистая, Христа заченши пренепорочная, не престай просящи грехов прощения рабом твоим.

*Кондак во уставе.*

*Аще ли несть устава, глаголи сей кондак, глас д~:*

*Подобен:*
Вознесыйся на крест:

Во святителех благочестно пожив, и мучения путь прошед, идольския угасил еси жертвы, и поборник быв твоему стаду, богомудре. темже тя почитающе тайно вопием ти: от бед избави ны присно твоими мольбами, отче наш, *имярекъ*
.

*Икос:*
Верно любовию совокупльшеся в память священнаго страдальца, и сего песньми восхвалим днесь, яко да благодати от него насладимся: душы бо спасает от страстей и бед, яко мученк, и яко верен святитель, и поборник молящих его от души. темже вопием ему: от бед избави ны присно твоими мольбами отче наш, *имярекъ*
.

*Песнь з~.*

*Ирмос:*
Образу златому на поле деире служиму, трие твои отроцы небрегоша безбожнаго веления, посреде же огня ввержени, орошаеми пояху: благословен еси Боже отец наших.

Премудрости чаша явился еси добродетели исполнена, и созвав проповеданием высокаго жития твоего стадо твое, сие управил еси богомудре, и с ними отче взываеши: благословен Бог отец наших.

(л. ч~д об.)

В храмы тамо сущыя, в жилище честно достигл еси, со ангелы водворяяся, и с ними отче ликуеши. темже тя чтуще преблаженне, со дерзновением зовем: благословен Бог отец наших.

Блажен еси, и добро ти есть ныне водворившуся, идеже праведных воинства, идеже мученческая селения, идеже премудрых апостол лицы вопиют: благословен Бог отец наших.

*Богородичен:*
Ты едина Богу всяческая мудростию создавшему Мати позналася еси неискусобрачная, Дево пречистая. темже ти благочестно взывающе глаголем: благословена яже Бога плотию рождши.

*Песнь и~.*

*Ирмос:*
В пещь огненную ко отроком еврейским снизшедшаго, и пламень в росу преложшаго Бога, пойте дела яко Господа, и превозносите во вся веки.

Священнодействовав благочестно Христову службу тайную, словесное овча сам принеслся еси ему жертва приятна и благоугодна, всесовершаема кровию, преблаженне.

Священства одежду делы твоими премудре, украсив, явился еси целомудрия ключарь, воздержания пища истинная, молитвы учитель, покаяния наставник, и закон жизни.

Предложению время, покаянию плод присно предлагаемь, и смоковница неплодная посечением претит: душе моя, проклятия убойся, восприими же Христа, благоплодие добродетельное.

*Богородичен:*
Не презри, заступнице страшная, гласа раб твоих и от всякия беды и прещения лютаго, Дево святая, всех исхити: преклоняет бо Бога матерняя молитва твоя.

*Песнь ф~.*

*Ирмос: От*
Бога Бога слова, неизеченною мудростию, пришедшаго обновити адама, ядию в тление падшаго люте, от святыя Девы неизреченно воплотившагося нас ради, вернии единомудренно песньми величаем.

(л. ч~е)

увядил еси отче, различныя вражия стрелы, огнем воздержания, и чистоты углием, плотскую попалив тину, истинныя тамо сущия светлости преславно сподобился еси.

Светоносная твоя, отче, возсиявши память, просвещает душы благоговейно сию совершающих, досточудне, и причастники божия света явленно сих совершает: юже достойно, богомудре, песньми величаем.

Венец носяща тя, отче, и почесть победы приимша от божия десницы, и подвиги скончавша, и света исполньшася божия, верующе вернии ко Христу молебника тепла тя предлагаем.

*Богородичен:*
Яко Богородицу тя, Дево и матерь слова, ходатаицу сущую нам, присносущнаго божия живота, и правды солнце возсиявшую нам, вернии единомудренно песньми величаем.

*Светилен.*

*Подобен:*
Небо звездами:

Яко священномученк, вязати и решати имеяй власть, разреши зол моих союз, и к любви божией причти мя и царствия причастника, блаженне, соделай молитвами твоими.

*Богородичен:*
Просвети чистая, душу мою грехи потемневшую, и вечнующаго мя пламене и мрака избави ходатайством твоим, яко да с веселием хвалю твое величие.

*На хвалитех стихиры, глас д~.*

*Подобен:*
Дал еси знамение:

Благодать духовная, * *имярек,*
отче тебе возсиявши, * светло просвети тя: * отсюду умали страстную нощь, * и безстрастия день постиже, * чисте чистейшему свету совокуплься. * о немже жительствуя, * не забуди богогласе священномученче, * верою поющих память твою. *[Дважды.]*

Благодать желанную, * священномученче, *имярек,*
нося небесную, * земныя же небрегл еси: * сего ради яко безплотен, * страдальческое избрал еси житие, * яко присносущнаго потока пищи, * благонасладитися хотя богоприятне, * и слезами ми (л. ч~е об.) изсушил еси, мутный источник страстей, и напоил еси душепищныя класы.

Тело преобидел еси * ураняемое биеньми, * и огню приближаемое: * ум бо вперил еси непобедимым желанием, * прекрасною добротою, * божественнаго рачителя, * егоже сладким уязвився желанием, * мученков удобрение, святителей украшение, * страдальче, *имярек,*
ангелов собеседниче.

*Слава, глас д~:*

Нов сад якоже маслина, на божией трапезе положился еси, яко сын ходящих по пути господню: мучения ради благослови тя Господь, и узриши благая вышняго сиона, наслаждаяся божественнаго радования со всеми святыми, священномученче, *имярек,*
достойнопетый: имже общники нас быти мольбами твоими сотвори.

*И ныне, Богородичен:*

Богородице, всех царице, православных похвало, еретичествующих шатания разори, и лица их посрами, не кланяющихся ниже чтущих пречистая, честный твой образ.

*Крестобогородичен:*
Распинаема видящи, * и в ребра прободаема копием, пречистая, Христа человеколюбца, * плачущи вопияше: * что сие сыне мой; * что тебе неблагодарнии людие воздаша, * вместо яже сотворил еси добрая им, * и тщишися безчадствовати мя вселюбезнейше; * дивлюся благоутробне, * твоему вольному распятию.

*Аще имать, Славу на стиховне, глаголи вечерний.*

*И ныне, Богородичен, или крестобогородичен.*

