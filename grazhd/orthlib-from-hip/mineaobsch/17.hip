<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

(л. ч~з)

*[глава з~и] СЛуЖБА оБЩА*

*священномученком двема, и многим.*

*Вечера,*

*на Господи воззвах, стихиры, глас а~.*

*Подобен:*
Всехвальнии мученцы:

Святительскую одежду * светло воистинну украсисте * мучения кровию, * и обоюду светло украсившеся, * со ангелы зиждителю предстасте, * угодницы славнии, * егоже молите, * даровати душам нашым * мир и велию милость.

Богодухновенныя органы, * воистинну нам явистеся, * возвещающе неизреченная божия таинства * писания божественнаго, * идольское безумие обличающе, * всех ко Христу приведосте. * егоже молите, * даровати душам нашым * мир и велию милость.

Словом богоразумия * люди от неведения премудрии, * до конца избависте, * и приведосте спасены сия * слову возсиявшему, * из\ отца рожденному Христу Богу нашему: * тому помолитеся, * даровати душам нашым * мир и велию милость.

*Слава, и ныне, Богородичен:*

Дево всепетая, юже в тебе тайну моисей пророческима виде очима, купину горящу и неопаляему: божества бо огнь утробу твою чистая, не опали. темже молим тя, яко матерь Бога нашего, мир испросити мирови и велию милость.

*Крестобогородичен: у*
креста твоего предстоящи, * слове божий, * агница и непорочная Мати твоя * рыдающи вопияше: * увы мне, сыне, * како умираеши на кресте; * увы мне, свете мой сладкий, * где твоея доброты * ныне зайде зрак, * краснейший паче всех человек;

(л. ч~з об.)

*Аще имать самогласен. Слава, глас и~:*

*От*
временных круг пришедше богозваннии, седмерицею биеми, и стружеми преходяще, и вси распинаеми за Христа, ни огнь, ни раны, ни оружие, душ ваших разслабиша крепости, и попрали есте бесовскую крепость, священномученцы славнии: тем молите Христа Бога, спасти душы нашя.

*И ныне, Богородичен:*

Аз, Дево святая Богородице, к покрову твоему прибегаю, вем, яко обрящу тобою спасение: можеши бо чистая, помощи мне.

*Крестобогородичен:*

*Подобен: О*
преславнаго чудесе!

Тя видящи пригвождаема * на кресте Иисусе, * и страсти приемлюща волею Владыко, * Дева и Мати твоя, * увы мне, вопияше, * чадо сладкое! раны неправедно како терпиши; * врачу исцеливый человеческое неможение, * и от тли вся избавивый * благоутробием твоим.

*Аще ли празднуеши с полиелеем, глаголи Богородичен воскресный:*
Царь небесный:

*Вход. Прокимен дне.*

*Чтения г~, мученческая, [писаны в конце книги сея].*

*На стиховне стихиры, глас д~.*

*Подобен:*
Яко добля:

Яко звезды многосветлыя * мысленно возсиявше на церковней тверди, * всю тварь просвещаете, * тьму прогоняюще подвигом света, * и чудес сияньми: * тем днесь веселящеся, * совершаем светоносную * и святую вашу память, * священномученцы славнии.

*Стих: Священницы твои облекутся в правду, и преподобнии твои возрадуются:*

Апостолом равночестнии, * священноначальницы бывше, * помысл купноревнительный восприемше, * не убоявшеся безбожия мучительскаго суровства: * но мужески и крепко Cпаса проповедавше * (л. ч~з) претерпесте многоразличныя злобы, * того ради будущая воздания * ныне восприемлете, всемудрии.

*Стих: Блажен муж бояйся Господа, в заповедех его восхощет зело.*

Службы приносяще честныя всесильнии, * и жертву непорочную владыце Христу * всесожжения совершенна * тому принесосте себе страдальчески, * священноначальницы блаженнии: * егоже молите, * от тли и бед избавити * верою совершающих * честную память вашу.

*Слава, глас д~:*

Мученцы непобедимии, иерарси прехвальнии, и светильницы всемирнии, столпи непоборимии божественныя церкве, и степень учений, и наставницы благочестивых, и потребителие бысте ересей, отцы богомудреннии, светлии наставницы душ наших, ангелом собеседницы, и Троице поборницы.

*И ныне, Богородичен:*

Скверну отмый страстнаго сердца моего, Богородице всепетая, и вся язвы и гноения сего, яже от греха очисти чистая, и ума моего устави непостояние: яко да силу твою и великое заступление величаю окаянный непотребный раб твой.

*Крестобогородичен.*

*Подобен:*
Яко добля:

Распинаема видящи, * и в ребра прободаема копием, * пречистая, Христа человеколюбца, * плачущи вопияше: * что сие сыне мой, * что тебе неблагодарнии людие воздаша, * вместо яже сотворил еси добрая им, * и тщишися безчадствовати мя вселюбезнейше; * дивлюся, благоутробне, твоему вольному распятию.

*Тропарь во уставе.*

*Аще ли несть устава, глаголи сей тропарь, глас д~:*

Боже отец наших, творяй присно с нами по твоей кротости, не отстави милость твою от нас: но молитвами их в мире управи живот наш.

*Слава, и ныне, Богородичен, или крестобогородичен.*

(л. ч~з об.)

*На утрени,*

*на Бог Господь, тропарь тойже.*

*По а~-й кафисме седален, глас и~.*

*Подобен:*
Премудрости:

Пучины премудрости учаще, духовныя глубины, троическое едино божество проповедали есте преподобнии, исписавше ангельския чины, и тайны тех сияний богомудрии: тем и нижнее святительство устрояюще, ко единому возведостеся соединению священномученцы. молите Христа Бога, согрешений оставление даровати, чтущым любовию святую память вашу. *[Дважды.]*

*Слава, и ныне, Богородичен:*

Солнца облаче разумнаго, божественнаго света светильниче златокованный, нескверная, неблазная, всенепорочная владычце, омраченную душу мою ослеплением страстей, безстрастия зарею просвети, молюся, и оскверненое мое сердце омый потоки умиления, покаяния же слезами: и от тимения мя очисти дел моих, да любовию зову ти: Богородице приснодево, моли Христа Бога, прегрешений оставление подати ми, тебе бо имею надежду раб твой.

*По в~-й кафисме седален, глас е~:*

*Подобен:*
Собезначальное слово:

Апостольским вещанием огласивше свой ум, и упасше преподобнии верных состав, жертву чисту принесли есте царю и творцу, воплощшемуся за ны от Девы Богородицы, и воскресшему со славою: егоже пред\ мучители исповедаша священномученцы. *[Дважды.]*

*Слава, и ныне, Богородичен:*

Теплая предстательнице и непобедимая, упование известное и непостыдное, стено и покрове и пристанище прибегающым к тебе, приснодево чистая, сына твоего и Бога моли со ангелы, мир дати миру, и спасение, и велию милость.

(л. ч~и)

*По Хвалите имя господне:*

*Припев:*
Величаем вас священномученцы Христовы, и чтем святую память вашу: вы бо молите за нас Христа Бога нашего.

*псалом избранный:*
услышите сия вси языцы:

*По полиелеи седален, глас а~:*

*Подобен:*
Камени запечатану:

Плод богоразумия возделавше труды своими, из\ корене безбожия исторгли есте остны учения, и мастию помазавшеся благодатию, упасли есте люди священномученцы, и законно пострадавше, сугубы почести от Христа сподобистеся, слава давшему вам крепость: слава венчавшему вас: слава дающему вами всем исцеление. *[Дважды.]*

*Слава, и ныне, Богородичен:*

Руце твои божественнеи, имиже создателя понесла еси Дево пресвятая, воплощшагося благостию, простерши умоли его, избавити нас от искушений, и страстей, и бед, хвалящих тя любовию, и вопиющих: слава всельшемуся в тя: слава прошедшему из\ тебе: слава избавльшему нас рождеством твоим.

*Таже, степенна, а~-й антифон д~-го гласа.*

*Прокимен:*
Честна пред\ Господем смерть преподобных его:

*Стих:*
Что воздам Господеви о всех яже воздаде ми,

Всякое дыхание:

*Евангелие священномученком, [писано в конце книги сея].*

*По н~-м псалме стихира, глас д~, самогласна:*

Яко столпи суще церкве Христовы, стены разорили есте неверствия крепко, самобратия мученцы: тем прежде смерти еретическую бурю разрушисте, молящеся о душах наших.

*Канон, глас д~.*

*Песнь а~.*

*Ирмос:*
Моря чермную пучину, невлажными стопами, древний пешешествовав Исраиль, крестообразныма моисеовыма рукама, амаликову силу в пустыни победил есть.

(л. ч~ф)

Божиим светолитием славнии облистаеми, светоносное сие и светлое празднество ваше благочестно славящих, страстей мглы избавите.

Посрамлен бысть нечестивый страдальцы и служители твоими Христе царю, приложився им и свой тул лукавый испразднив, низложити не возможе тех крепости.

Вод животворящих и духовных исполняеми, истаявших зноем лютаго безбожия напоисте, и к воде святей и спасительней настависте.

*Богородичен:*
Разрешися прародительное преступление паче умным рождеством твоим пречистая, и первый восприяша райский вход, велегласно хвалящии тя.

*Песнь г~.*

*Ирмос:*
Веселится о тебе церковь твоя Христе, зовущи: ты моя крепость Господи, и прибежище и утверждение.

Разжизаеми мысленно утешителевым огнем, погасиша лести лютаго запаления, священномученцы радующеся.

Духа светом славнии, сущих во тме люте привлекосте к свету священнаго крещения.

Злато искушено огнем мучения явистеся, мученческих страданий святии, имуще запечатление.

*Богородичен:*
Избавляющаго человеки от насилия вражия, родила еси сильнаго Бога, пречистая Дево всенепорочная.

*Седален, глас г~.*

*Подобен:*
Божественныя веры:

Миром помазания освятившеся, пастырие явистеся людем богомудрым, и яко агнцы чисти пожершеся, принесостеся слову началопастырю пожершемуся яко овчати, мученцы всехвальнии, и светильницы всемирнии, темже торжествуем всю любовию божественную память вашу.

*Слава, и ныне, Богородичен:*

Прибежище и сила наша Богородице, державная помощь мира, (л. ч~ф об.) молитвами твоими покрый рабы твоя от всякия нужды, едина благословенная.

*Крестобогородичен:*
Жезл силы стяжавшии, крест сына твоего Богородице, тем низлагаем врагов шатания, любовию тя непрестанно величающе.

*Песнь д~.*

*Ирмос:*
Вознесена тя видевши церковь на кресте, солнце праведное, ста в чине своем, достойно взывающи: слава силе твоей Господи.

Священных мученк лик да поется, святительства благодатию, и мучением украшаемь, воспевающих с веселием: слава силе твоей Господи.

Научени бывше божественным тайнам, отцы богоноснии, люди в преподобии и правде воистинну упасосте, и конец божественный приясте мучением.

украшен быв божественными апостольскими, и пророческими даровании, священномученк лик божественный взывает веселяся: слава силе твоей Господи.

*Богородичен:*
Богоглаголании оглашаеми Богородице, еже о тебе видяще сбытие, радуйся пренепорочная Дево, тебе зовем, избавленнии рождеством твоим.

*Песнь е~.*

*Ирмос:*
Ты Господи мой, свет в мир пришел еси, свет святый, обращаяй из\ мрачна неведения верою воспевающыя тя.

Божественными зарями премудраго проповедания, возсиясте седящым во тме прелестней свет благодатный.

Ныне зряще Христа лицем к лицу, света неизреченнаго наслаждаетеся: тому за ны молитеся.

Божия река Христова учения исполншися в вас, заградисте потоки прелестныя, и умы верных тверде напоисте.

*Богородичен:*
Едину от всех родов избрав тя Господь, Богородице, из\ тебе воплотися, обожив человечество.

(л. ч~ф об.)

*Песнь з~.*

*Ирмос:*
Пожру ти со гласом хваления Господи, церковь вопиет ти, от бесовския крове очищшися, ради милости от ребр твоих истекшею кровию.

Мужеством и мудростию пожив Господи, святых твоих лик, правдою и молитвою и целомудрием, о тебе ныне радуется.

Надеждею вечнаго живота укрепляеми, телесная раздробления веселящеся претерпесте доблии, иже божественным пророком святии ревнители.

Законы воспитани духовными премудрии, беззаконнующым законы спасительныя предложисте, и к свету благоверия сих приведосте.

*Богородичен:*
В мертвость от живота совлечен бысть в раи адам, твоим же Дево обезсмертися животворящим рождеством, пречистая богоневесто.

*Кондак во уставе.*

*Аще ли несть устава, глаголи сей кондак, глас г~:*

*Подобен:*
Дева днесь:

Яко светильницы незаходимии разумнаго солнца, сошедшеся днесь восхвалим песньми, возсияли бо есте сущым во тьме неразумия, всех созывающе к высоте благочестия священномученцы. тем вопием вам: радуйтеся постников всех основание.

*Икос:*
Иже исперва божественную доброту, Иисусе животодавче, озари мне: яко да воспою твоя святители, иже по тебе подвигшыяся даже до смерти, и вражию силу низложивше крепце, и богомерзкое нечестие обличивше, крестною силою утверждшеся Христе, от тебе славу прияша достойно, темже зовем им: радуйтеся постников всех основание.

*Песнь з~.*

*Ирмос:*
В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

(л. р~)

Святительства просвещени миром богомудрии, божественною мученческою кровию, боголепно обоюду прославляетеся, вопиюще: благословен еси в храме славы твоея Господи.

управльше якоже во мгновение земная мудрования, яко в корабли пречистыя славы прехвальнии возвышаеми, взываша: благословен еси в храме славы твоея Господи.

Не неведуще противнаго умышления, всяко мучительное ведение прелестное отразиша славнии священномученцы, поюще: благословен еси в храме славы твоея Господи.

*Богородичен:*
Землю убо мглою, небо же облаки одеваяй Господь, в плоть мертвенную из\ кровей твоих девице, одеяся, во одежду славы безсмертия одевая человеки.

*Песнь и~.*

*Ирмос:*
Руце распростер даниил, львов зияния в рове затче: огненную же силу угасиша, добродетелию препоясавшеся, благочестия рачители отроцы, взывающе: благословите вся дела господня Господа.

Биеми жилами, и болезньми плотскими, живот нетленный священномученцы исходатаили есте всем служащым мертвым богом, иже, спасени бывше, с вами присно взывают: благословите вся дела господня Господа.

Гроздие винограда мысленнаго священномученцы суще, ныне вино источаете исцеления, и веселите сердца всех верою восхваляющих вас, и вопиющих: благословите вся дела господня Господа.

Священномученчестии гроби чудеса источиша вселенней, всезлаго демона привидения лестная сокрушающе, благолепная же исцеления подают вопиющым: благословите вся дела господня Господа.

*Богородичен:*
Виден бысть яко человек, из\ тебе раждаемь пресущный, сугуб естеством пречистая, действы же и хотении, имже уподоблься волею и явлься, емуже поем верою: благословите вся дела господня Господа.

(л. р~ об.)

*Песнь ф~.*

*Ирмос:*
Камень нерукосечный, от несекомыя горы тебе Дево, краеугольный отсечеся, Христос, совокупивый разстоящаяся естества. тем веселящеся, тя Богородице величаем.

Священномученк святых священную совершающе память, приидите вси велегласно песньми священными сих почтим, о нас молящихся всещедрому Богу нашему.

Словом утешени бывше, вся скверны душ ваших очистивше, и кожныя одежды муками совлекшеся, в прекрасную ризу спасения облекостеся.

Собрашася людие в память страстотерпец святых благодати восприяти, и доблия священномученки воспети, иже пострадаша мужески, и низложиша злоначальнаго.

*Богородичен:*
Носящи на руках Христа, манием носящаго всяческая, сего яко сына твоего умоли, от вражиих навет избавити мя пречистая, и бездною милости об\ъяти, и спасти мя.

*Светилен.*

*Подобен:*
Жены услышите:

Ныне благонарочит явися нам день, имущий священных преемник, священных апостол, и богоносныя купно проповедники веры, и непобедимыя мученки: ихже молебную память верно вси совершаем.

*Богородичен:*
Совета великаго ангела отча родила еси Христа царя славы препетая отроковице, егоже крест священномученцы проповедавше, просветиша языки, и научиша тя Богородицу славити, и покланятися твоему рождеству.

*На хвалитех стихиры, глас д~.*

*Подобен:*
Яко добля:

Священным помазанием, * и мученческою кровию, * Богу приближишася священномученцы всеславнии, * цвет естественный, * доброта словесная, * премудрости верховники, * правости богословия, * правило веры, * всесоставное исправление, * и церквам благолепие. *[Дважды.]*

(л. р~а)

Страждущым прославление, * мученком величание подписующе, * уверистеся богомудрии, * дерзати доблественно * на различныя муки, * и юзы и темницы, * и телес обнажения, * и вязания, * и студени лютыя, * послежде и на раны и смерть священномученцы.

Многообразных ради мучений * совлекшеся умерщвления, * мученцы славнии, * в нетления ризу облекостеся, * и ныне на небесех живете, * божественному престолу всегда предстояще: * темже верою * всесветлую память вашу празднуем, * раку мощей ваших облобызающе.

*Слава, глас и~:*

Во святителех и мученцех преидосте преподобнии, вернии явистеся пастырие, и Христову испивше чашу. тем во обоих благоугодивше Христу, тому молитеся о всех нас с горними слугами, во свете ныне водворяющеся.

*И ныне, Богородичен:*

Архангела гавриила глас восприимше рцем: радуйся Мати божия, яже жизнодавца Христа миру рождшая.

*Крестобогородичен:*
Юница нескверная, юнца видящи на древе пригвождаема волею, рыдающи жалостне, увы мне, вопияше, любимейшее чадо! что ти сонм воздаде неблагодарный еврейский, хотя мя обезчадствовати от тебе вселюбезне;

*Аще имут Славу на стиховне, глаголи вечерний.*

*И ныне, Богородичен, или крестобогородичен.*
