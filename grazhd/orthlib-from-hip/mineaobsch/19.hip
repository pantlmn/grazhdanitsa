<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

(л. р~з)

*[глава ф~и] СЛуЖБА оБЩА*

*преподобномученком двема и многим.*

*Вечер,*

*на Господи воззвах, стихиры, глас и~.*

*Подобен:*
Что вы наречем:

Вельми подвизавшеся преподобнии, * мучительския прилоги претерпесте доблественне: * душы предасте мечем любовию, * в мученческия одеястеся венцы: * ангелом сликуете достойно. * многа ваша терпения, и больша дарования, * молитеся о душах наших.

Добре пожисте святии, * мученческим уподобльшеся подвигом доблии: * вы бо о муках небрегосте мужески, * постом освятисте телеса, * и любовию пролиясте крови, * яко да вкупе облечетеся * в венцы страданий ваших, * молитеся спастися душам нашым.

Преподобнии мученцы Христовы, * добре подвизастеся, о временнем житии небрегше, * волею поправше плотскую мудрость мужески: * и тако о Христе скончавшеся, * со ангелы водворяетеся достойно, * сего ради вашу память чтуще молим: * молитеся Господеви, помиловатися душам нашым.

*Слава, и ныне, Богородичен:*

Кому уподобилася еси окаянная душе, к покаянию никакоже возничущи, и огня не ужасающися злых ожидающаго; востани, и едину к заступлению скорую призови, и возопий: Дево Мати, моли твоего сына и Бога нашего, избавити мя от сети льстиваго.

(л. р~з об.)

*Крестобогородичен:*
Агница агнца яко виде на древе простерта волею крестнем, вопияше матерски болезнующи с плачем: сыне мой, что странное сие видение; всем жизнь даяй яко Господь, како умерщвляешися долготерпеливе, земным подая воскресние; славлю твое многое Боже мой, снизхождение.

*Аще имут самогласен. Слава, глас и~:*

Равноангельное житие поживше, болезньми постническими отцы преподобнии, воздержанием телеса поработивше, покористе духовом, делатели бывше заповедей господних: исперва подобную доброту образа сохранисте, и страдания подвиги от постных потов и мучения совершисте, сугубыми венцы украсистеся: прилежно Cпаса молите спастися нам.

*И ныне, Богородичен:*

Кров твой Богородице Дево, врачевство есть духовное: в онь бо прибегающе, от душевных недуг избавляемся.

*Крестобогородичен:*
Предстоящи кресту твоему Господи, без\ семене рождшая тя, матерски рыдающи глаголаше: увы мне, чадо мое, како зашел еси от очию моею, мысленное солнце, очию луче; востани всесильне, просияй свет твой всем, исповедающым тебе истиннаго Бога и человека.

*[зри] Аще празднуеши с полиелеем, глаголи Богородичен воскресный:*
Царь небесный:

*Вход. Прокимен дне.*

*Чтения преподобническая, [писана в конце книги сея.]*

*На стиховне стихиры, глас и~:*

*Подобен:*
Мученцы твой Господи:

Преподобнии твои мученцы Господи, подобящеся безплотным, молитвами и воздержанием страсти отгнаша плотския, и чудодействы просияша, всех сердца просветиша: тех молением, даруй людем твоим велию милость.

*Стих: Честна пред\ Господем смерть преподобных его.*

Преподобнии мученцы, ревность добродетельную восприемше, ариеву ересь и несториеву разориша яве, и православным (л. р~и) поборницы бывше, славу от всех прияша: тех Христе, молитвами, даруй людем твоим велию милость.

*Стих: Блажен муж бояйся Господа, в заповедех его восхощет зело.*

Звезды тверди воздержания явльшеся, просветисте душы монашествующих, и тьму бесов отгнасте преподобнии мученцы: темже по кончине ублажаетеся, молящеся спастися всем творящым святую память вашу.

*Слава, глас з~:*

Блажени есте преподобнии мученцы Христа Бога нашего: преподобнии убо, яко правду возлюбисте, и благодать приясте: мученцы же, яко мечь вас не отлучи от любве Христовы: и сего ради радуетеся, яко мзда ваша многа на небесех.

*И ныне, Богородичен:*

Никтоже притекаяй к тебе, посрамлен от тебе исходит пречистая Богородице Дево: но просит благодати, и приемлет дарование к полезному прошению.

*Крестобогородичен:*
Видящи тя распинаема Христе, тебе рождшая, вопияше: что странное еже вижу, таинство, сыне мой; како на древе умираеши плотию повешен, жизни подателю;

*Тропарь во уставе.*

*Аще ли несть устава, глаголи сей тропарь, глас д~:*

Боже отец наших, творяй присно с нами по твоей кротости, не отстави милость твою от нас, но молитвами их в мире управи живот наш.

*Слава, и ныне, Богородичен, или крестобогородичен.*

*На утрени,*

*на Бог Господь, тропарь тойже.*

*По а~-й кафисме, седален, глас д~.*

*Подобен:*
вознесыйся:

Земленых и тлеющих наслаждения небрегосте, и в пустыни житие возлюбисте, мира красоты и пищи временныя (л. р~и об.) возненавидевше, и отсюду сподобистеся мученческому и постническому сочтатися лику: с нимиже молите спасти рабы вашя. *[Дважды.]*

*Слава, и ныне, Богородичен:*

На престоле херувимстем седяй, и в недрех отчих водворяяйся, яко на престоле святем седит своем, владычце, в недрех твоих: воплощься ко Бог, воистинну воцарися над\ всеми языки, и разумно ныне поем ему: егоже умоли спастися рабом твоим.

*По в~-й кафисме, седален, глас и~.*

*Подобен:*
Премудрости:

Иоанна нравы крестителя, и илию фесвитянина добродетели постом подражающе, безплотно пожисте, со ангелы славяще святую Троицу божественную, и бесовская нахождения победисте мужеством: тем и страдании крепко подвизастеся, Христову божественному воплощению кланяющеся с божеством. *имярек,*
блаженнии. молите Христа Бога, грехов оставление даровати, празднующым любовию святую память вашу. *[Дважды.]*

*Слава, и ныне, Богородичен:*

Яко Деву и едину в женах, тя безсеменно рождшую Бога плотию, вси ублажаем роди человечестии: огнь бо вселися в тебе божества, и яко младенца доиши зиждителя и Господа, тем ангельский и человеческий род достойно славим простое рождество твое, и согласно вопием ти: моли Христа Бога, прегрешений оставление даровати, достойно поющым славу твою.

*По Хвалите имя господне:*

*Припев:*

ублажаем вас преподобнии мученцы, и чтем святую память вашу, наставницы монахов, и собеседницы ангелов.

*псалом избранный:*
Терпя потерпех Господа:

(л. р~ф)

*По полиелеи седален, глас и~.*

*Подобен:*
Премудрости:

Светом троическим светло осиявшеся, отцы световиднии, тьму остависте сластей глубокую, и светильницы делы божественными просвещающе верных сердца, блажени, явистеся пощением и страдании, темже светоносную и честную вашу память почитаем днесь, и согласно взываем: богогласнии пребогатии, молите Христа Бога, согрешений оставление даровати, чтущым любовию святую память вашу. *[Дважды.]*

*Слава, и ныне, Богородичен:*

Яко всенепорочная невесто творца, яко неискусомужная Мати избавителя, приятелище яко сущи утешителя всепетая, беззаконию мя суща скверно жилище, и демонов игралище в разуме бывша, потщися от сих злодействия мя избавити, светло жилище добродетельми соделавши, светодательная и нетленная, разжени облак страстей, и вышняго причастия сподоби, и света невечерняго молитвами твоими.

*Степенна, а~-й антифон д~-го гласа.*

*Прокимен:*
Честна пред\ Господем смерть преподобных его.

*Стих:*
Что воздал Господеви о всех, яже воздаде ми;

Всякое дыхание:

*Евангелие писано в конце книги сея.*

*По н~-м псалме стихира, глас д~.*

Пресветлыми сияньми преподобнии, озаривше своя душы светоносно, добродетельми украсисте землю, имуще в сердцах своих Христа, просвещающе яко солнце незаходимое языческия соборы, мученческими добротами нас удобряюще, преподобнии мученцы.

(л. р~ф об.)

*Канон, глас д~.*

*Песнь а~.*

*Ирмос:*
Моря чермную пучину, невлажными стопами, древний пешешествовав Исраиль, крестообразныма моисеовыма рукама, амаликову силу в пустыни победил есть.

Пощением светозарнии бывше преблаженнии, богозрачная показастеся светила излиянием кровей ваших: тем радуетеся с постники Христовыми и мученки.

В мори слез ваших мудрии, первее потопивше фараона мысленнаго, последи же в кровных потоцех победисте его, и погибели предасте.

Преподобныя отцы заклани бывшя за Христа, постнически пожившыя мученки восхвалим, поюще избавителю Богу нашему: яко прославися.

*Богородичен:*
Сый естеством Господь, всем невместимый в тебе вместися Богородице Дево, земен быв за милосердие, да земныя спасет за неизреченную милость свою.

*Песнь г~.*

*Ирмос:*
Не мудростию, и силою, и богатством хвалимся, но тобою отчею впостасною мудростию Христе: несть бо свят, паче тебе человеколюбче.

Сокрушенною совестию Богу угодивше, сокрушисте вражия величания блаженнии, мечи сокрушаеми и умерщвляеми.

Смотряюще будущих мудрии присносущества, непостоянных и тленных долу влекущих отразисте: сего ради ублажаеми есте преподобнии мученцы.

Хвалящеся державою твоею богоноснии, крепце губителя ополчения победиша, и убиени за тя Cпасе, сугубы подвиги показавше, теми венчашася.

*Богородичен:*
Пречистая, яже божие простое слово рождшая, освяти нашя душы и телеса, блажащих тя пренепорочную.

*Седален, глас д~:*

*Подобен:*
Скоро предвари:

Яко пришельцы явльшеся, и пресельницы на земли, кущи поткоша в пустынях, крепко подвизастеся преподобнии (л. р~и) наготою украсившеся в добродетели одеждах, сообразни бывше Христовым страстем: сего ради претерпесте мучительское заколение.

*Слава, и ныне, Богородичен:*

К Богородице прилежно ныне притецем грешнии и смиреннии, и припадем, в покаянии зовуще из\ глубины души: владычце, помози, на ны милосердовавши: потщися, погибаем от множества прегрешений: не отврати твоя рабы тщы, тя бо и едину надежду имамы.

*Крестобогородичен:*
Дева и агница видевши на кресте, без\ семене из\ нея агнца рождшагося, и копием прободена, печали уязвена стрелами, вопияше болезненно восклицающи: что новое сие таинство; како умираеши, иже живота един Господь; темже воскресни, падшаго воздвизая праотца.

*Песнь д~.*

*Ирмос:*
Вознесена тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Страстем плотским не повинувшеся преблаженнии, врага повинусте, и убиени бывше мечем, к животу безсмертному радующеся вкупе преложени бысте.

уморивше себе прежде смерти воздержанием, своею волею преподобнии, от беззаконных неволею мечем люте побиени бысте, жити и по смерти верующе.

Аще и мечи от беззаконных убиваеми отцы, от жития сего отступисте: но прежде исхода напасти горькия претерпесте, мертви бывше мирови.

*Богородичен:*
Обновляет человечество ново отроча превечный Бог, явлься от Девы, и человек быв. тому воспоим: слава силе твоей Господи.

*Песнь е~.*

*Ирмос:*
Ты Господи мой, свет в мир пришел еси, свет святый, обращаяй из\ мрачна неведения, верою воспевающыя тя.

(л. р~и об.)

Рай красный, древо животное Господа явистеся посреде имуще, крови вашя, яже яко жертву чисту приимшаго.

Кровныя капли со слезными смесивше струями, богоносцы, многообразнаго змия в сих погрузисте.

Красоту божию зрети сподобистеся, и вечное веселие, вместо трудов и болезней блаженнии приясте.

*Богородичен:*
Родила еси Бога, паче слова и разума: и пребыла еси по рождестве, яко и прежде рождества Дева, чистая богоневестная.

*Песнь з~.*

*Ирмос:*
Пожру ти со гласом хваления Господи, церковь вопиет ти, от бесовския крове очищшися, ради милости от ребр твоих истекшею кровию.

Отвергше пристрастия союз пощением, и нужною смертию союзов телесных разрешистеся, и призвани бысте к нерушимей доброте владычней.

Яко горы высоким житием показавшеся, иже погубити горы, и всю тварь претящаго, силою Христовою под\ нозе свои повинусте.

Воздержанием и труды тело истончисте отцы святии, и кровьми Христови пожростеся доблии, и законно венчастеся.

*Богородичен:*
успи страстей моих непостоянную бурю, неусыпною твоею молитвою Дево, молю тя: и не даждь ми сном греховным уснути, и тяжким.

*Кондак во уставе.*

*Аще ли несть устава, глаголи сей кондак, глас в~:*

*Подобен:*
Вышних ищя:

Волнений множество невлажно преходяще, безплотныя враги струями слез ваших крепко погрузили есте богомудрии, преподобнии мученцы, и чудес дар приимше, молите непрестанно о всех нас.

*Икос:*
Иже на земли плоть умертвивше, живоносною мертвостию, Христа Бога страсть вообразивше, первее в добрем пощении, и второе паки во страданиих: темже Христос сугубы (л. ра~и) венцы низпосла вам, преподобнии мученцы, и уготова вам жилище небесное и место вечное, идеже радостно вселистеся, мученком и преподобным единокровницы. темже молите непрестанно о всех нас.

*Песнь з~.*

*Ирмос:*
В пещи авраамстии отроцы персидстей, любовию благочестия паче, нежели пламенем опаляеми, взываху благословен еси в храме славы твоея Господи.

украшени добродетельными зарями, и страстьми священными просвещаеми, преидосте к свету незаходимому, и сынове дне показастеся.

Хотением от мирских сластей отлучающеся, странно человеком явльшемуся плотию присвоистеся, будущая и нетленная благая стяжавше святии.

Благословен еси Боже, совершивый течение страдалец богоносных отец днесь, и явль их общники небеснаго твоего царствия.

*Богородичен:*
Тебе носящую во чреве твоем животную манну, древле манноприятная стамна, яко воистинну проображаше явственно: благословена ты в женах пренепорочная владычце.

*Песнь и~.*

*Ирмос:*
Руце распростер даниил, львов зияния в рове затче, огненную же силу угасиша, добродетелию препоясавшеся, благочестия рачители отроцы, взывающе: благословите вся дела господня Господа.

Великий лик преподобных мученк, постническими храбрствы украшаемь днесь, вся ликостоятели божественны показует хвалящих, и с ними Христа поющих: благословите вся дела господня Господа.

Стасте яко агнцы, мучительскими посекаеми мечи, и принесени бысте пожершемуся слову совершенная жертва, и в селениих первенец явистеся поюще: благословите вся дела господня Господа.

(л. ра~и об.)

Тело и душу освятисте Господеви преподобнии, воздержанием потов подвигшеся, и кровными струями изсушивше мучительское злое море, поюще: благословите вся дела господня Господа.

*Богородичен:*
Отверзается тобою паки первый рай богорадованная чистая, и вводится иже первее осужденный человек, и обожается воистинну, человеков на обновление, вопиющих: благословите вся дела господня Господа.

*Песнь ф~.*

*Ирмос:*
Камень нерукосечный, от несекомыя горы тебе Дево, краеугольный отсечеся, Христос, совокупивый разстоящаяся естества. тем веселящеся, тя Богородице величаем.

Священнословием приидите, священныя отцы преподобныя, в пустынях и в пещерах пожившыя в преподобии и благочестно пострадавшыя, велегласно восхвалим.

Яко прехвальнии ваши труды, иже в постничестве страстотерпцы: яко изряднии подвизи имиже лестца низвергосте: яко дивна страдания, имиже законно страдасте, и венчани бысте.

Богозрачная ваша память востоками озаряема трудов ваших, яже за Христа под\ъясте: и совести всех просвещает, благодатию вседетельнаго святаго духа.

*Богородичен:*
устрашаются херувими зрящя еже на них, неизреченным словом седящаго слова, матерними твоими руками младенца носима пречистая владычце, превышша всея твари.

*Светилен.*

*Подобен:*
Духом во святилищи:

Болезньми воздержания злоначальнаго змия до конца убисте. при кончине же венец мучения приясте, отцев похвала и мученков слава, преподобномученик множество чудных отец.

*Богородичен:*
Еже паче ума твоего рождества, преславное чудо удивляет всяк ум, и ангелов и человеков: Девою сущи родила еси, Девою пребыла еси, яко и прежде рождества Дево. О страннаго таинства! О рождества чуднаго и преславнаго!

(л. рв~и)

*На хвалитех стихиры, глас д~.*

*Подобен:*
Яко добля:

Мудрыя мученки, * и преподобныя отцы воспоем светло, * Христовым бо повелением повинующеся, * и служение всякою скверное упразднивше, * святии честно и благонадежно послужиша, * единаго Бога и Господа, пред\ лицем мучителей, * благодерзновенно исповедающе, и венчаеми свыше. *[Дважды.]*

Жития долу влекущая, * и пищи наслаждения, * и цветущую славу прехвальнии, * оставльше яко временну, * Христу прилепистеся, * того добротою красною распалаеми, * и приступисте яко благоуханнии шипцы, * и венцем нетленнаго царства, * боголепно венчастеся.

Иже мир возненавидевше, * премирни явистеся, * в церкви первородных совокупистеся, * и со ангелы поете песнь непрестанную, * пред\ богом предстояще вкупе: * иже скверную идольскую лесть * отринувше мученчески, * мучителей безумие посрамисте.

*Слава, глас з~:*

Испещрени одеждою чистоты, и просвещени божественною молитвою, живуща же имуще Христа в себе, от Девы рождшагося, любовию мира сего не восхитистеся, ни сласти плотския приясте: но взыдосте усердно на тождеработный огнь, божественным огнем временный и страстный огнь попалисте. темже молитеся преподобнии мученцы блаженнии, и нам всепагубнаго и вечнаго огня избавитися.

*И ныне, Богородичен:*

Бога из\ тебе воплотившагося разумехом, Богородице Дево, того моли о спасении душ наших.

*Крестобогородичен:*
Люди беззаконнейшыя, без\ правды пригвождающыя тя на древе, Дева и чистая Мати твоя зрящи, якоже симеон прорече, утробою Cпасе уязвляшеся.

*Аще имать на стиховне Славу, глаголи вечерний.*

*И ныне, Богородичен, или крестобогородичен.*
