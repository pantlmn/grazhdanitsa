<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

(л. ри~и)

*[глава к~а] СЛуЖБА оБЩА*

*мученцам, двема и многим.*

*Вечера,*

*на Господи воззвах, стихиры, глас д~.*

*Подобен:*
Дал еси знамение:

Девы отроковицы, * естественным законом связуемы, * и известно укрепляемы любовию зиждителевою * союз телесных разрешишася верою, * и немощнаго врага, * мужески ногама своима сокрушиша, * и победною почестию светозарно украсишася, и в невестнице всельшеся мысленнем радуются.

огнь претерпеша, * и многообразныя муки и смерти, всечестнии, * женихову доброту прекрасную * верою имуще, * и различными ранами украсившеся, * сему причтошася * темже венча их многими дарованьми, * Иисус человеколюбец, * и Спас душ наших.

Девство нетленное, * девство предивное, * Христу принесосте добрыя девы, * низложивше шатания * прелести безбожия * силою крестною, мужеским умом, * сего ради вся Христовы церкви празднуют * святую вашу память, * светоносную и преславную.

*Слава, и ныне, Богородичен:*

Яко молитву неусыпающую, и мольбу пребывающую имущи пречистая ко Господу, напасти успи, и полны укроти окаянныя моея души, и в скорби сущее сердце мое утеши отроковице, молю тя: и ум мой облагодати, яко да достойно прославлю тя.

(л. ри~и об.)

*Крестобогородичен:*
Агнца и пастыря тя на древе яко виде агница рождшая рыдаше, и матерски тебе вещаше: сыне вожделеннейше, како на древе крестнем повешен еси долготерпеливе; како руце твои и нозе твои, слове, пригвоздишася от беззаконных, и кровь твою излиял еси, Владыко;

*Аще имать самогласен. Слава, глас и~:*

Всяк язык да подвижется ко благохвалению прехвальных мученц, всяк род и возраст, вси юношы и девы, Христовы великомученцы хвалами венчаим: законно бо храбрствовавше, и слабость женскую отвергше, мучителя врага низложиша, страстотерпческих ради трудов, небесными божественными венцы украсившеся, просят у жениха своего и Бога даровати нам велию милость.

*И ныне, Богородичен:*

Владычце, приими молитву раб твоих, и избави нас от всякия нужды и печали.

*Крестобогородичен:*
Пречистая яко узре тя * плотию висяща на древе, * сердцем растерзашеся, * и вопияше слезящи: * слове, камо зашел еси, * прелюбезный Иисусе сыне мой Господи; * не остави мене едину * Христе, рождшую тя.

*[зри] Аще празднуеши с полиелеем, глаголи Богородичен воскресный:*
Царь небесный:

*Вход. Прокимен дне.*

*Чтения г~ мученческая, [писана в конце книги сея].*

*На стиховне стихиры, глас д~.*

*Подобен:*
Яко добля:

Сердечнаго рачения, * любви божественней, * и страдания соединению вашему блаженнии, * лицы ангельстии известно удивишася: * како мужескими сплетении * врага невидимаго низложивше, * победныя венцы, * достойно от длани живоносныя, явственно приясте.

*Стих: Дивен Бог во святых своих, Бог Исраилев.*

По Христе скончаваеми, разжженным мудрованием, * (л. рф~и) пламень погасисте суетный, * и свещу душевную * негасиму соблюдше, * совнидосте ко Христу в чертог небесный: * тем вси благочестно воспеваем страстотерпицы, * святую вашу память, освящаеми благодатию.

*Стих: В церквах благословите Бога, Господа от источник Исраилевых.*

Страсти претерпеша, * многих мук всехвальнии, * крепко приступльше: * отсюду к неболезненному преставистеся восприятию * незаходимаго сияния, и светлей радости, * и вечному божественному наслаждению, * тем вас ублажаем, * и святое ваше днесь совершаем торжество, * страстотерпицы богопостижнии.

*Слава, глас д~:*

Жития долу влекущаго, и пищи наслаждение, и цветущую славу, прехвальнии оставльше яко временну, Христу же прилепистеся мучением, добротою его красною распалаеми, и приступисте яко благоуханнии шипцы, и венцем нетленнаго царства венчастеся, богоименитии.

*И ныне, Богородичен:*

Свеще неугасимая, престоле праведный, пречистая владычце, моли спастися душам нашым.

*Крестобогородичен:*
Распинаема видящи, * и в ребра прободаема копием, пречистая * Христа человеколюбца, * плачущи вопияше: * что сие сыне мой; * что тебе неблагодарнии людие воздаша, * вместо яже сотворил еси добрая им; * и тщишися безчадствовати мя вселюбезнейше; * дивлюся благоутробне, твоему вольному распятию.

*Тропарь во уставе.*

*Аще ли несть устава, глаголи сей тропарь, глас а~:*

Агницы словесныя агнцу и пастырю приведостеся мучением ко Христу течение скончавше, и веру соблюдше: темже днесь радостною душею совершаем досточуднии святую вашу память, Христа величающе.

*Слава, и ныне, Богородичен, или крестобогородичен.*

(л. рф~и об.)

*На утрени,*

*на Бог Господь, тропарь тойже.*

*По а~-й кафисме седален, глас г~.*

*Подобен:*
Гроб твой:

огнем распалаеми божественнаго желания, огня чувственнаго прикосновением отнюд не опалистеся блаженнии: прелесть же пожгосте, и влекоми немилостивно страстотерпицы приснопамятнии, приясте конец, и славу получисте. *[Дважды.]*

*Слава, и ныне, Богородичен:*

Настави ны на путь покаяния уклоняющыяся присно к злым безпутием, и преблагаго прогневающыя Господа, неискусобрачная, благословенная Марие, прибежище отчаянных человеков, божие обиталище.

*По в~-м стихословии седален, глас д~.*

*Подобен:*
удивися иосиф:

удивишася вашему терпению многому, небеснии лицы безплотных сил: якоже бо иному страждущу пребывасте, голени и составы сокрушаемы, смерть горькую терпяще, и женским телом змия отступника сокрушающе, девы невесты жизнодавца, веры поборницы. *[Дважды.]*

*Слава, и ныне, Богородичен:*

удивися иосиф, еже паче естества зря, и внимаше мыслию иже на руно дождь, в безсеменном зачатии твоем, Богородице: купину огнем неопалимую, жезл ааронов прозябший, и свидетельствуя обручник твой и хранитель, священником взываше: Дева раждает, и по рождестве паки Девою пребывает.

*По Хвалите имя господне:*

*Припев:*

Величаем вас страстотерпицы святыя, и чтем честная страдания ваша, яже за Христа претерпели есте.

*псалом избранный:*
Бог нам прибежище и сила:

(л. р~к)

*По полиелеи, седален, глас и~:*

*Подобен:*
Премудрости:

уневестившеся Господеви боголепно якоже дар кровь и заколение тому принесосте, страстоносицы отроковицы, и чертог божественный достойно улучисте, просвещения неизреченнаго непрестанно исполняеми. темже святую и честную вашу память творяще духовно, Cпаса прославляем, и верно взываем: молите Христа Бога, грехов оставление подати, чтущым любовию святую память вашу. *[Дважды.]*

*Слава, и ныне, Богородичен:*

Безплотных твоих, Христе, и предтечи твоего, апостол, и пророк, и мученк, и всех святых, и Богородицы молитвами неискусомужныя и благия матере твоея, умолен быв, даждь нам во свете твоем ходити, и сподоби нас улучити царствие твое, за милосердие милости твоея.

*Степенна, а~-й антифон д~-го гласа.*

*Прокимен:*
Дивен Бог во святых своих, Бог Исраилев.

*Стих:*
В церквах благословите Бога, Господа от источник Исраилевых.

Всякое дыхание:

*Евангелие мученцам, [писано в конце книги сея].*

*По н~-м псалме стихира, глас д~:*

Жития долу влекущаго: *[Писана на стиховне. Слава.]*

*Канон, глас д~.*

*Песнь а~.*

*Ирмос:*
Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

Крепко на противнаго подвизастеся мученцы, пощением первее, таже второе кровными страдании: сего ради вашу память верою почитаем.

уязвившеся желанием претерпевшаго нас ради крест и смерть, сего стопам последоваша преподобныя мученцы, плотскую немощь забывше.

(л. р~к об.)

Еллинская жертвища, и бесовская ополчения, оружием страдания низвергосте, и принесостеся в церковь небесную, всесожжения одушевленная, мученцы пречистныя.

*Богородичен:*
укрепившеся благодатию возсиявшаго пренепорочная, из\ ложесн твоих, девы отроковицы приразишася к болезнем мучения, и приведошася во след тебе радующеся.

*Песнь г~.*

*Ирмос:*
Лук сильных изнеможе, и немощствующии препоясашася силою: сего ради утвердися в Господе сердце мое.

Силою крепкою от Бога укрепляеми, противнаго борца попраша силу: и сего ради яко победоносицы непобедимии прославишася.

Явишася зверина зияния бездельна, божественною силою Христовою: и избавлены бысте богомудрии невреждены, Бога прославляюще.

Мудростию и благодатию просвещься ум ваш, мучителей прещения не устрашистеся страстотерпицы спасовы, божиею силою укрепляеми.

*Богородичен:*
Разумевше благоверно, проповедаем тебе истинную божию матерь всенепорочную: тобою бо с нами зиждитель совокупитися изволи.

*Седален, глас а~.*

Чудес вас источники стяжавше, почерпаем здравие обильно, мученцы прехвальнии, поюще болезни вашя, и ревность божественную, и язвы доблественныя и подвиги: и совершаем вашу досточудную память в славу Бога нашего.

*Слава, и ныне, Богородичен:*

Молитвы твоих раб приими, Богородице, и избави нас от всякия беды: яко родила еси Христа Cпаса, избавителя душ наших.

*Крестобогородичен:*
Твое предстательство имуще, пречистая, и твоими молитвами лютых избавляеми, крестом сына твоего везде соблюдаеми, по долгу тя вси благочестно величаем.

(л. рк~а)

*Песнь д~.*

*Ирмос:*
Седяй в славе, на престоле божества, во облаце легце, прииде Иисус пребожественный, нетленною дланию, и спасе зовущыя: слава, Христе, силе твоей.

Претерпевше мучения, и раны телесныя, различными образы, сокрушение же удов, и опаления, небесная селения наследовасте, наслаждшеся древа животнаго досточуднии.

Мученц блаженных подвигу удивишася небесныя силы, како врага победиша в женстем естестве, укрепляеми силою от Девы возсиявшаго.

Отвергше мирскую всю суету, Богу единому всею душею прилепистеся. темже постническия труды, и мучения претерпесте, невесты Христовы терпеливыя.

*Богородичен:*
Вниде во чрево твое, пренепорочная, Господь, яко дождь на руно, якоже рече пророк древле: егоже во двою существу родила еси. емуже зовем: слава, Христе, силе твоей.

*Песнь е~.*

*Ирмос:*
Нечестивии не узрят славы твоея, Христе, но мы тя единородне, отеческия славы сияние божества, от нощи утренююще, воспеваем тя человеколюбче.

Яко агницы непорочныя, и яко жертвы приятныя, Христу истинному пастырю принесостеся, приношения совершена, и приятна всесожжения.

умертвившеся телом, ожисте душею, умертвившему крепость смертную мученцы подобящеся, крест, и смерть, и страсть вольную претерпевшему.

Един имуще разум в телесех мнозех, различными ранами стружеми, и огнем сожигаеми, единаго всех Господа Иисуса исповедаху богомудрии.

*Богородичен:*
Воздвигни мя падшаго в рове страстей, и управи мя яже Бога и правителя рождшая, едина всенепорочная, совокупившаго благодатию разстоящыяся первее.

(л. рк~а об.)

*Песнь з~.*

*Ирмос:*
Пожру ти со гласом хваления Господи, церковь вопиет ти, от бесовския крове очищшися, ради милости от ребр твоих истекшею кровию.

Раздражена и ногами женскими змия попираема, зрящи прамати божественно радуется, тую лестию из\ рая изгнавшаго первее.

Пощение к страданию законному сочтавше, жениху душевному ныне нетленно приложистеся: и в чертозе небеснем веселою душею водворяетеся.

Возвышаемыя мучительныя волны мученческия корабли погрузити не возмогоша: крепкою бо рукою к божественному пристанищу достигоша.

*Богородичен:*
Глагол твоих сбытия зряще, величаем тя вящше Богомати, и тебе возвеличившаго: родове бо вси тебе воистинну ныне ублажают.

*Кондак во уставе.*

*Аще несть устава, глаголи сей кондак, глас д~:*

*Подобен:*
Явился еси:

Страстотерпиц Христовых память празднуим, и верою просяще помощи, избавитися всем от всякия скорби, зовуще: Бог наш с нами, иже сих прославивый, якоже изволи.

*Икос:*
Чудес вас источники стяжавше, почерпаем здравие обильно мученцы Христовы, почитающе болезни вашя, и ревность божественную, и язвы доблественныя и подвиги, и совершаем вашу досточудную память, зовуще: Бог наш с нами, иже сих прославивый, якоже изволи.

*Песнь з~.*

*Ирмос:*
Спасый во огни авраамския твоя отроки, и халдеи убив, яже правда праведно уловляше: препетый Господи Боже отец наших, благословен еси.

Имуще очи сердечныя, ко спасающему Богу же и царю, агницы Христовы внидоша ко всяческим злокозненным (л. рк~в) полком, и победиша мужески, вопиюще: благословен Бог отец наших.

Все желание стяжавше мученцы, ко единому владыце, житейския красоты яко сон вменисте, вопиюще: благословен Бог отец наших.

Да не уныем, се отверзеся чертог, но паче станем мужески: Христос бо венцы простирает, и телес своих не пощадим, вопияху доблия мученцы на судищи.

*Богородичен:*
Благословен плод благословеннаго чрева твоего чистая: егоже благословят небесныя силы и человечестии собори, избавльшаго нас от первыя клятвы, благословенная.

*Песнь и~.*

*Ирмос:*
отроки благочестивыя в пещи рождество Богородичо спасло есть: тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

Во светлыя одежды себе кровию мучения одеясте, совлекшеся воистинну истлевшаго грехи человека, воспевающе: Господа пойте дела, и превозносите его во веки.

Богатаго света светолитии, солнца мысленнаго божественными светлостьми, мученцы прехвальнии, нощь преидосте безбожия, поюще во единстве души: Господа воспевайте дела, и превозносите его во веки.

Яко агницы, и яко нескверныя юницы, яко божия голубицы, яко самовольныя жертвы, принесостеся мученцы зиждителю, яко жертва непорочная, согласно поюще: Господа пойте дела, и превозносите его во веки.

*Богородичен:*
Во след тебе текоша жены страстотерпицы, мира благоуханнаго желающе, пречистая богоневесто, едина неискусобрачная, возсиявшаго из\ чрева твоего, единочадаго твоего сына, и с тобою царствуют воистинну песнословяще Христа во веки.

(л. рк~в об.)

*Песнь ф~.*

*Ирмос:*
Ева убо недугом преслушания клятву вселила есть: ты же Дево Богородице, прозябением чревоношения мирови благословение процвела еси. тем тя вси величаем.

Подавают исцеления капли требующым, яко от источника преславныя мученцы, утоляют страсти болезненныя, и бесов прогоняют полки: сердца же боголюбивых напояют на благоплодие божиих дел.

Вознесостеся, крепость на враги приимше, и ангелом уподобистеся, древа животнаго наслаждаетеся невозбранно в раи, богоневестныя, источника добрых приясте, о мире молящеся.

Память вашу страстотерпицы, божественными сияющи световидными благодатьми, помышление просвещает похваляющих вас.

*Богородичен:*
Премудрости селение, паче ума лучши показалася еси, Дево непорочная, одушевлен же престол и дверь: темже яко царицу тя жены возлюбиша, Девы во след тебе приведошася.

*Светилен.*

Видети желающе доброту жениха всем образом, манием к нему богоноснии, безсмертию поучистеся в мертвеннем телеси: тем достойно ублажаетеся.

*Богородичен:*
Пощади мя, Христе, егда хощеши миру судити со славою, разори мглу страстей моих, молитвами рождшия тя, и честных мученц твоих, яко благ и многомилостив.

*На хвалитех стихиры, глас д~.*

*Подобен:*
Яко добля:

Обагрении кровными себе украсивше, * красному добротою девы отроковицы * нетленно совокупистеся, * Христу Богу нашему, * соблюдающему ваше девство * нескверненно в безсмертном нетления невестнице, * во обителех небесных, в чертозе нерукотвореннем, мученцы прехвальнии. *[Дважды.]*

(л. рк~г)

Несовершенными убо телесы, * и совершенным умом, * ветхаго змия злоначальнаго победисте славнии * силою духа, * и немощну того крепость показасте, * тем восприясте венцы победы, * мученцы прехвальнии, * Троицы поборницы.

И на уды раздробляеми, * и огнем снедаеми, * и железными ногты терзаеми, * и на древе повешаеми, * и мечем ссекаеми, не отвергостеся Христа страстотерпицы прехвальнии. * темже приясте венец победы, * велицыи мученцы пребогатии, * Троицы поборницы.

*Слава, глас в~:*

Житие нескверное поживше, судище безбожное низложивше, стасте победу носяще честнии, цвет носяще божию светлость, и в божию силу облечени, повелению мучителеву поругастеся, и витийския буесловныя глаголы оплевасте, мученцы богомудрии.

*И ныне, Богородичен:*

Все упование мое на тя возлагаю, Мати божия, сохрани мя под\ кровом твоим.

*Крестобогородичен:*
Егда нескверная агница виде своего агнца, на заколение яко человека волею влекома, рыдающи глаголаше: безчадствовати мя ныне тщишися, Христе, тебе рождшую, что сие сотворил еси избавителю всяческих обаче воспеваю и славлю твою, юже паче ума и слова крайнюю благость человеколюбче.

*Аще имать на стиховне Славу, глаголи вечерний.*

*И ныне, Богородичен, или крестобогородичен.*
