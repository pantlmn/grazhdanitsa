<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

(л. рк~ф)

*[глава к~г] СЛуЖБА оБЩА*

*преподобным женам двема и многим.*

*Вечера,*

*на Господи воззвах, стихиры, глас а~.*

*Подобен:*
Небесных чинов:

Яко богозрачныя лучи свыше сияюще, * мысленными лучами просвещаете мир, * тьму прогоняете, * бесовския лукавыя полки: * тем светоносное и божественное * ваше празднество празднуем.

Райския доброты узревше, * и богатно напитавшеся всечестныя, * нетленныя цветы прозябосте мирови, * разума божественнаго. * егоже причащающеся днесь духовною любовию, * душевное всяко благоплодие содеваем.

Монашеским житием украсисте * постническая множества, * возсиявше яко солнце всем. * темже с ними прославляетеся пречистныя, * наслаждающеся славы божественныя, * и молящеся спастися нам.

*Слава, и ныне, Богородичен:*

Прегрешений пучиною обуреваемь, к тихому пристанищу пречистыя твоея молитвы прибег, богородительнице, взываю ти: спаси мя, державную твою простерши десницу рабу твоему всенепорочная.

*Крестобогородичен:*
Се убо видех копием прободшее сердце мое чадо: якоже прорекоша ми древле, егда тя узрех всех сынов земных краснейша: на кресте бо волею с разбойники, яко злодей, обешен был еси Христе.

(л. рк~ф об.)

*Аще имать самогласен, Слава, глас и~:*

Вы слезными излиянии плотских сластей разжжения угасисте, и божественнаго рачения возгнещше желание, возлюбисте царя Христа, безстрастно тому сочтастеся: тем ныне разумно в чертог внидосте, рачителю за чтущих вас помолитеся.

*И ныне, Богородичен:*

Владычце, приими молитвы раб твоих, и избави нас от всякия нужды и печали.

*Аще празднуеши с полиелеем, глаголи Богородичен воскресный:*
Царь небесный за человеколюбие:

*Вход. Прокимен дне.*

*Чтения три, мученческая, [писаны в конце книги сея].*

*На стиховне стихиры, глас д~.*

*Подобен:*
Яко добля:

Тесным шествовавше путем, * неволненным духом, * к животу ведущим преплавающе, * постниц бо вы бысте * похвала преподобнии, * крепко низложисте бесовская ловления. * тем получивше * небеснаго царствия наследницы быти, * и непрестающия наслаждаетеся красоты.

*Стих: Дивен Бог во святых своих, Бог Исраилев.*

Пресветлое житие ваше * ангелы удиви, * и бесовская шатания яве устраши: * верных же собрания светло украси, * к небесному Христову жилищу повелевая шествовати всегда. * егоже молите, от тли и бед избавитися верою творящым всечестную память вашу.

*Стих: Честна пред\ Господем смерть преподобных его.*

Пение и похвалу Христу приносяще * на всяк день преподобнии, * в пустыни жительствующе, * единому Богу возложивше душы и помышления, * яко великий моисей, * в незаходимая внидосте: * тем победисте невидимаго врага, * и бысте чистое приятелище * божественнаго духа.

(л. р~л)

*Слава, глас д~:*

отроковицы возлюбиша невестника Господа, и того учению покаряющеся, и плотскую слабость презревше о дусе, усердием благочестным страсти удержаша, и введошася с вами преподобнии в чертог небесный, веселящеся.

*И ныне, Богородичен:*

Свеще неугасимая, престоле праведный, пречистая владычце, моли спастися душам нашым.

*Крестобогородичен:*
Не рыдай мене Мати, зрящи на древе висяща твоего сына и Бога, над\ водами повесившаго землю недержно, и всю тварь создавшаго: востану бо и прославлюся, и адова царства сокрушу крепостию и погублю того силу, и узники избавлю от того злодейства, яко благоутробен, и отцу моему приведу яко человеколюбец.

*Тропарь преподобным женам. Глас в~:*

Истинному желанию уневестившеся Христославнии, и временнаго обручника отвергшеся совокупления, и добродетельными подвиги возрастше, на высоту востекосте нетления, краснодушнии и многобогатнии, столпи монашествующих жен и правило: темже о нас молите непрестанно, любовию вашу память празднующих.

*Слава, и ныне, Богородичен, или крестобогородичен.*

*На утрени,*

*на Бог Господь, тропарь тойже.*

*По а~-й кафисме, седален, глас г~.*

*Подобен:*
Красоте девства:

Мирскую красоту преподобнии остависте, пременивше богатством тлеющим непреходимое яве и пребывающее святии: темже со всеми святыми славим, и торжествуем священную (л. р~л об.) память вашу, просяще обрести молитвами вашими блаженнии, велию милость. *[Дважды.]*

*Слава, и ныне, Богородичен:*

Недомысленно и непостижимо есть, владычце богорадованная, еже соделанное о тебе страшное божие таинство: ибо необыменнаго заченши родила еси, плотию обложена от пречистых кровей твоих: егоже всегда чистая, яко сына твоего, моли спастися душам нашым.

*По в~-й кафисме седален, глас е~.*

*Подобен:*
Собезначальное:

Воздержанием житие свое украсивше, и уды умертвивше, победисте вражия прилоги преподобнии, и пустыни насельницы, светильницы же миру разумнии явистеся блаженнии: тем молитеся Господеви помиловати душы нашя. *[Дважды.]*

*Слава, и ныне, Богородичен:*

Тя пристанище и стену, и прибежище и надежду, и покров, и предстательницу теплу, обретше вернии, к тебе прибегаем, и вопием прилежно, и взываем верно: помилуй Богородице, на тя уповающыя, и от прегрешений избави.

*По Хвалите имя господне:*

*Припев:*

ублажаем вас преподобнии матери, и чтем святую память вашу: вы бо молите за нас Христа Бога нашего.

*псалом избранный:*
Терпя потерпех Господа:

*По полиелеи седален, глас и~.*

*Подобен:*
Повеленное:

В молитвах тайных бдяще, и наслаждшеся писании богодохновенными блаженнии, на раму взяша господень крест, и сему последующе воздержательно, всю лесть змиеву низложиша, зовуще Христу: женише небесный, ты буди нам утверждение. *[Дважды.]*

*Слава, и ныне, Богородичен:*

Иже нас ради рождейся от Девы, и распятие претерпев благий, испровергий смертию смерть, и воскресние явлей (л. рл~а) Бог, не презри яже создал еси рукою твоею: яви человеколюбие твое милостиве: приими рождшую тя Богородицу молящуюся за ны, и спаси Cпасе наш люди отчаянныя.

*Степенна, а~-й антифон д~-го гласа.*

*Прокимен:*
Дивен Бог во святых своих, Бог Исраилев.

*Стих:*
В церквах благословите Бога, Господа от источник Исраилевых.

Всякое дыхание:

*Евангелие, [писано в конце книги сея].*

*По н~-м псалме стихира, глас и~:*

Вы слезными излиянии: *писана Слава, на Господи воззвах.*

*Канон, глас и~.*

*Песнь а~.*

*Ирмос:*
Колесницегонителя фараоня погрузи, чудотворяй иногда моисейский жезл, крестообразно поразив, и разделив море: Исраиля же беглеца, пешеходца спасе, песнь Богови воспевающа.

Плотскою немощию сильнаго врага низложисте и присвоистеся к Богу преподобныя жены, молящеся, силу всем нам подати спасительную.

уязвистеся добротою жениховою, и во след его прилепистеся псаломски, последующе живоносным стопам его: и сего ради низложисте врага змия.

увядивше труды постническими телесныя доброты, украсисте вашя душы: и со Христом женихом в чертоги светлыя внидосте преподобныя.

*Богородичен:*
Невестник показася световиден утроба твоя Дево, милости ради телесно из\ тебе воплотившагося Господа, и всяческая богоразумия лучами просвещшаго.

*Песнь г~.*

*Ирмос:*
Небеснаго круга верхотворче Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Презресте доброты телесныя пречистныя, и мимогрядущую славу яко сон вменисте: во смирении же и пощении Бога взыскасте, богоблаженныя.

(л. рл~а об.)

Сияют преподобных жен священныя мощи, подающе исцеление верою к сим притекающым, благодать почерпше от источник спасительных, сего вольным страстем поревновавше.

Отвергостеся мира, и плоти мудрования, воздержанием же и труды стяжавше Христа жениха пречистаго, чертог небесный подающаго вам божественнаго наслаждения.

*Богородичен:*
Священных пророк священныя трубы древле тя провозвестиша, дверь света рождшую, и свиток одушевленный, на немже не руками слово написася, паче слова пречистая Дево.

*Седален, глас д~:*

На рамо вземше крест Христов, последовасте ему делы постническими благоверно, всесветлыя и преподобныя, и всем женам постничествующым честно явистеся правило всечестныя: но божественными труды вышнее царствие наследовасте. непрестанно молите, спастися душам нашым.

*Слава, и ныне, Богородичен:*

Слово отчее Христа Бога нашего от тебе воплотившагося познахом Богородице Дево, едина чистая, едина благословенная. тем непрестанно тя воспевающе величаем.

*Крестобогородичен:*
Из\ безначальнаго отца рожденнаго, в последняя времена плотию рождшая, на кресте тя висяща зрящи Христе, увы мне любезнейший Иисусе, вопияше: како славимый яко Бог от ангел, от беззаконных ныне человек, сыне хотя распинаешися! пою тя долготерпеливе.

*Песнь д~.*

*Ирмос:*
услышах Господи, смотрения твоего таинство, разумех дела твоя, и прославих твое божество.

Доброту пречистую любимаго жениха своего видят преподобныя жены, увядивше плотскую доброту воздержанием.

Дремание отринувше от душевных веждей священныя жены, усписте двизания телесная воздержанием.

(л. рл~в)

Светлое ваше празднество, светом божия духа сияющее, озаряет душы нашя, верою чтущих вас преподобныя.

*Богородичен:*
Воплотившагося тебе Господи, от пречистыя Девы, преподобныя возлюбивше, в воню мира твоего потекоша, твоею уязвившеся божественною любовию.

*Песнь е~.*

*Ирмос:*
Вскую мя отринул еси от лица твоего, свете незаходимый, и покрыла мя есть чуждая тьма окаяннаго; но обрати мя, и к свету заповедей твоих пути моя направи, молюся.

Недуги решаще вся силою святаго духа, отгоните болезненный мрак зарями преславными чудес ваших, и к великому свету небеснаго царствия верных наставляете, всечестныя.

умертвившеся мирови, наследовасте жизнь безсмертную: и чертога божественнаго сподобистеся богоблаженныя, свещы вашя постническим елеем неугасимы соблюдше, всечестныя.

О маловременней и тлеющей небрегше жизни, сущым на земли оставльше сию, связастеся любовию духовною блаженныя. темже ныне водворяетеся, идеже праведных селения.

*Богородичен:*
Божие Бог слово во утробу неискусобрачную волею вселися, и человек узрен бысть, иже Девою соблюдый тя пречистая: егоже желающе отроковицы, постнически сему последоваша житием светлым.

*Песнь з~.*

*Ирмос:*
Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся яко иона: от тли Боже возведи мя.

Воздержание и смиренное сердце, бдение с милостынею, разум и веру, и совершенну любовь стяжавше священныя жены, бысте храм божий, и чудес источник неоскудный.

устранивше себе житейских сластей, терпением болезней постнических, на землю сошедшаго нас ради, и волею странствовавша вы честныя, сего ради стяжасте на небесех, странноприимствовавша вас досточудныя.

(л. рл~в об.)

усписте страсти душетленныя многими бдении, всечестныя: и праведных достойно уснусте сном, за мир молящеся.

*Богородичен:*
Предстательницу тя живота вем, и хранительницу тверду Дево, и напастей решащу молвы, и налоги бесов отгоняющу: и молюся всегда, от тли страстей моих избавити мя.

*Кондак во уставе.*

*Аще ли несть устава, глаголи сей кондак, глас в~:*

Телеса своя постом изнуривше, и неусыпными молитвами моляще зиждителя о гресех своих, яко да приимете совершенное прощение, и приясте божественное оставление, и царствие небесное: молите Христа Бога о всех нас.

*Икос:*
Затворяяй бездну и отверзаяй ю, возносяй воду во облацех и даваяй дождь на лице земли, ты Боже, даруй и неплодней моей души, во отверзение уст слово благосочетанное, и гугнивому языку ясное глаголание, да возмогу достойно воспети твоя преподобныя, ихже ты сам прославил еси. тии бо тебе ради красная мира сего презреша, и плоти своя изнуриша, и твоею крепостию диавола победиша, и от тебе прияша терпения венцы. и ныне предстояще на небесех со всеми святыми, молятся непрестанно о всех нас.

*Песнь з~.*

*Ирмос: От*
иудеи дошедше отроцы в вавилоне иногда, верою троическою пламень пещный попраша, поюще: отцев Боже благословен еси.

Славу тлеющую на нетленную премениша любовию преподобныя, еяже наслаждающеся присно радующеся и веселящеся поют: благословен Бог отец наших.

Звезды многосветлыя явльшеся, светом трудов ваших просвещающе душы верных, научаете пети: благословен Бог отец наших.

Река явистеся исцеления, страстнаго моря потопляюще, спасите поющих: благословен Бог отец наших.

(л. рл~г)

*Богородичен:*
Избави от уз греховных окаянную мою душу богородительнице, и любви божией совершенней припрязи: яко да верою славлю тя, и пою во веки.

*Песнь и~.*

*Ирмос:*
Победители мучителя и пламене благодатию твоею бывше, заповедем твоим зело прилежаще, отроцы вопияху: благословите вся дела господня Господа.

Помыслом повинусте девы, страсти безсловесныя, и к жениху слову мысленно причтастеся, поюще: благословите вся дела Господа, и превозносите его во веки.

Распеншеся миру, и божиею любовию уязвившеся священныя девы, вкушением сладким еву уязвившаго, воздержания стрелами уязвисте, воспевающе Христа во веки.

Мыслию преподобныя, похоти несмысленныя покористе, и жениху слову уневестистеся без\ порока честныя, поюще: благословите вся дела Господа, и превозносите его во веки.

*Богородичен:*
Ии~са рождшая от чистых кровей твоих воплощенна, девы вся собрала еси, пречистая Дево Мати, и с ними вопиющи: благословите вся дела Господа, и превозносите его во веки.

*Песнь ф~.*

*Ирмос:*
Воистинну Богородицу тя исповедуем, спасеннии тобою Дево чистая, с безплотными лики тя величающе.

Красныя владыце, и богоглаголивыя горлицы, и ластовицы светлыя и чистолюбивыя, в доброты небесныя приведени бысте.

Сочтастеся с вышними ликостоянии, и во избранных соборех вселистеся, о нас молящеся, любовию щедрому Богу.

Память преподобных жен, яко солнце миру возсия, верных мысли просвещающи, Христа величающих присно.

*Богородичен:*
Света сущи приятелище, просвети Дево, омраченную страстьми душу мою, и кромешния тьмы избави мя мольбами твоими.

(л. рл~г об.)

*Светилен.*

Совершающих любовию молебную вашу память, преподобнии и всечестнии, к Богу избавителю молитвами вашими, от всяких бед спасите: и мне душевную скверну, мало вас воспевшаго омыйте.

*Богородичен: О*
нас молящи сына твоего человеколюбца Бога, не престай Дево: на тя бо надежду стяжахом, и твоим предстательством избавляемся бед, и страстей, и прегрешений, и болезней, иже верою тя славящии.

*На хвалитех стихиры, глас д~.*

*Подобен:*
Дал еси знамение:

Нетленное соблюдше девство свое преподобныя, * нескверно и чисто поживше, * и богатство приимше, * Христово исполнисте законоположение: * емуже последовасте, * землю оставльше, и яже на ней. * темже вам небесная, и небо дарова Иисус человеколюбец, * и Спас душ наших. *[Дважды.]*

Любомудренно душевное, * самодвижимое и безсмертное показасте: * темже и потщастеся нетрудно, * скверны греховныя и всякаго кала, * чисти пременитися союз телесных, * ни единыя скверны, * ни враски имуще, * жены богоприятныя: * но чисты и нескверны жениху своему предстасте.

Зарею просветишася * световидная ваша лица, * и умерше прехвальнии, * Христу вас прославльшу, * яко своя преподобныя боговидны * , яко милостивны, * яко боголюбивы же и благоглаголивы. * жизнь бо равноангельну на земли пожисте, * и Богу угодисте жития светлостию.

*Слава, глас а~:*

Всю телесную тягость отложивше преподобныя жены, воздержанием и болезньми, к небесным обителем востекосте: в нихже любимыя вами наслаждаетеся доброты неизреченныя.

(л. рл~д)

*И ныне, Богородичен:*

Радуйся от нас, святая Богородице Дево, чистый сосуде всея вселенныя, свеще неугасимая, вместилище невместимаго, храме необоримый: радуйся, из\ неяже родися агнец божий, вземляй грехи всего мира.

*Крестобогородичен:*
Воздвижена тя яко виде на кресте агница непорочная Дева, плачущи вопияше: сладкое мое чадо, что новое и преславное видение; како содержай горстию всяческая, на древе пригвождаешися плотию;

*Аще имать на стиховне Славу, глаголи вечерний:*

*И ныне, Богородичен, или крестобогородичен.*
