<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

(л. р~н об.)

*[глава к~з] СЛуЖБА оБЩА*

*Христа ради юродивым, андрею цареградскому, исидору ростовскому, максиму и василию московским, и прочым.*

*Вечера,*

*на Господи воззвах, стихиры, глас и~.*

*Подобен: О*
преславнаго чудесе!

Блаженне, *имярек,*
богомудре, * чистая твоя душа, * правоверным смыслом сияющи, * облистающи добродетелей светлостьми, * озаряет верных исполнение, * бесовскую тьму отгоняющи: * темже яко причастника тя невечерней благодати, * ублажаем благочестно вси, досточудне.

Имея душу милостивну, * и чист помысл, и сердце бодро, * веру неблазненну, * и любовь воистинну нелицемерну, * от земли преставился еси к небесным, * и с лики праведных водворяешися: * темже тя почитаем священными песньми, * и благочестно вси славим, * досточудне, *имярек.*

Божественными учении укрепляяся, * страсти плотския от души отгнал еси, * и святей Троице селение преочищенное был еси: * тем к божественней жизни преставился еси, * Богу соблюдающу и ныне * невредимо твое блаженное тело, * божественным судом, * имже сам весть, * прославляяй тя яве, *имярек.*

*Слава, глас а~:*

Како не дивимся житию твоему; или не похвалим преподобне, *имярек,*
житие твое равноангельное, помысла целомудренное, и кротости твоея смиренное и молчаливое, милостыни неоскудное, всеми добродетельми украсился еси блаженне: (л. рн~а) темже ожидает тебе неизглаголанная радость, и небесное царствие.

*И ныне, Богородичен:*

Грешных молитвы приемлющи, и скорбящих воздыхания не презирающи, моли от пречистаго чрева твоего сына твоего, спастися нам, пресвятая Дево.

*Крестобогородичен:*
Твоего сына и Владыку древле, яко видела еси на кресте руце распростерша, и копием ребра ископоваема, Мати чистая рыдающи взывала еси: увы мне, како страждеши, страсти человек отемляй человеколюбче;

*Аще празднуеши с полиелеем, глаголи Богородичен воскресный:*
Всемирную славу:

*Вход Прокимен дне.*

*Паремии преподобническия, [писаны в конце книги сея].*

*На стиховне стихиры, глас в~:*

*Подобен:*
Доме евфрафов:

Дом и жилище * духа пресвятаго, * премудре, *имярек,*
был еси: * темже и нас домы того соделай, * святую твою память почитающих.

*Стих: Возвеселится праведник о Господе, и уповает на него.*

Житие твое яко солнце * в сердца верных возсия, * чудеса испущая: * темже и нас светом невечерним озари, * всечестную твою память почитающих.

*Стих: Праведник яко финикс процветет, яко кедр иже в ливане умножится.*

Не престай моляся, *имярек,*
* о присных твоих рабех, * ихже духовным твоим житием просветил еси, * да вси честное твое празднество, * веселящеся почитаем.

*Слава, глас д~:*

Земный ангел, и небесный человек явился еси преблаженне, источник умиления, милости течение, пучина чудес, струя исцелений, *имярек,*
досточудне, маслина божия воистинну плодовита, елеем трудов твоих просвещая верно хвалящих (л. рн~а об.) тя, и моля человеколюбца, от бед избавити любовию чтущыя всечестную память твою.

*И ныне, Богородичен:*

Избави нас от нужд наших, Мати Христа Бога, рождшая всех творца, да вси зовем ти: радуйся, едино предстательство душ наших.

*Крестобогородичен:*

*Подобен:*
Яко добля:

Распинаема видящи Христа, * пречистая владычце, * умерщвляюща льстиваго, * яко Владыку плачущи пояше благоутробнаго, * из\ нея прошедша, * и долготерпению его дивящися взываше: * чадо мое любезнейшее, * не забуди рабы твоея, не закосни человеколюбче, мое утешение.

*Аще празднуеши, глаголи догматик:*
Призри на моления:

*Тропарь, глас а~.*

Глас апостола твоего павла услышав глаголющ: мы юроди Христа ради, раб твой Христе Боже, *имярек,*
юрод бысть на земли тебе ради: темже память его почитающе, тебе молим: Господи, спаси душы нашя.

*Слава, и ныне, Богородичен, или крестобогородичен.*

*На утрени,*

*на Бог Господь, тропарь тойже.*

*По а~-й кафисме, седален, глас е~.*

*Подобен:*
Собезначальное слово:

Твердаго адаманта, и столпа непоколебима вражиими прилоги, богоноснаго, *имярек,*
песньми почтим: терпением бо воистинну посрамивша сопротивнаго врага, и без\ вести его сотворивша, и ныне молящася о спасении душ наших. *[Дважды.]*

(л. рн~в)

*Слава, и ныне, Богородичен:*

ужасно чудо зачатия, и несказанен образ рождества, в тебе познася чистая приснодево: ужасает мой ум и удивляет помысл: слава твоя Богородице, всем простреся, во спасение душ наших.

*По в~-й кафисме седален, глас д~.*

*Подобен:*
Скоро предвари:

Постом и воздержанием, и на земли леганием, увядил еси плотския страсти: душу же просветил еси, и на небесех от Христа великое возмездие восприял еси. тем благоугодил еси Богу, достоин сосуд чудес и по кончине явился еси притекающым к раце мощей твоих, *имярек,*
преблаженне, моли Христа Бога, грехов оставление даровати чтущым любовию святую память твою. *[Дважды.]*

*Слава, и ныне, Богородичен:*

Обновила еси чистая божественным рождеством твоим, истлевшее страстьми земнородных мертвенное существо: и воздвигла еси вся от смерти к жизни нетления. темже тя по долгу блажим вси Дево препрославленная, якоже прорекла еси.

*По Хвалите имя господне:*

*Припев:*

ублажаем тя святый праведный, *имярек,*
и чтем святую память твою: ты бо молиши за нас Христа Бога нашего.

*псалом избранный:*
Блажен муж бояйся Господа:

*По полиелеи седален, глас д~.*

*Подобен:*
Скоро предвари:

Явился еси чуден в терпении твоем, всячески Христу угодил еси, преблаженне, *имярек,*
мудрою мыслию утвердил еси душу твою, поработив плотская мудрования духу, и избрав добрая, еже Бога ради труждатися, мужески глаголал еси: аще и яра зима, но сладок рай: болезненно еже труждатися, но блаженно восприятие. темже преблаженне, моли Христа Бога, спасти душы нашя. *[Дважды.]*

(л. рн~в об.)

*Слава, и ныне, Богородичен:*

Тебе величаем Богородице, вопиюще: ты едина благословенная, из\ тебе бо неизреченно родися Христос Бог наш.

*Степенна, а~-й антифон д~-го гласа.*

*Прокимен:*
Возвеселится праведник о Господе, и уповает на него.

*Стих:*
услыши Боже глас мой, внегда молити ми ся к тебе.

Всякое дыхание:

*Евангелие, [писано в конце книги сея.]*

*По н~-м псалме стихира, глас и~.*

Человече божий, *имярек,*
чудный, ты убо возшед на лествицу добродетелей, по нейже возшел еси к горнему иерусалиму и тамо узрел еси желаемаго Христа: егоже ради плоть твою изнурил еси, и тело мертвенное на безсмертную жизнь изменил еси. и о нас непрестанно молися, даровати душам нашым мир и велию милость.

*Канон, глас д~.*

*Песнь а~.*

*Ирмос:*
Моря чермную пучину, невлажными стопами, древний пешешествовав Исраиль, крестообразныма моисеовыма рукама, амаликову силу в пустыни победил есть.

Причастием еже к Богу преподобне, свет был еси, и к нему отлучився, *имярек,*
блаженне, желанием крайним, благим надеждам своим отче, исполнение приял еси.

Желанием еже к Богу распалаемь, мир оставил еси, спутника обрет Христа, отче *имярек,*
славне: с нимже стезю прошел еси спасительную радуяся.

Обогатитися никакоже истощаемыми возжелев, богатство и славу временную мудре, и пищу мимотекущую, и мирское достояние доблемудренно отринул еси.

*Богородичен:*
Красную и избранную и всечестную разумев тя сын божий, пренепорочная, сын твой бысть: сыны сотвори благодатию Богородице, чтущыя тя.

(л. рн~г)

*Песнь г~.*

*Ирмос:*
Веселится о тебе церковь твоя Христе, зовущи: ты моя крепость Господи, и прибежище и утверждение.

усердно к мысленным совлеклся еси деянием побеждая вражия полки, пособием божественнаго духа.

Ранами и молитвенным воздержанием, и биении преподобне, страсти мирския отче, *имярек,*
уязвил еси.

умори врага блаженный твой Иисусе, *имярек,*
умерщвления твоего Владыко, живоноснаго радостно возжелев.

*Богородичен:*
Избавляющаго человеки преслушания лютаго падения, всему виновнаго чистая и всенепорочная, родила еси.

*Седален, глас е~.*

*Подобен:*
Собезначальное:

Согласием божественным озаряемь, в пути ведущыя к божественным сиянием ходил еси верно, отче преподобне, и врагов отбег прилогов, сын света и дне явился еси, *имярек,*
богоблаженне.

*Слава, и ныне, Богородичен:*

Мати божия пречистая, граде Христианский, избави люди твоя от бед прилежно зовущыя, и противися врагом гордым мысленным, да вопием ти: радуйся благословенная.

*Крестобогородичен:*
Крестом сына твоего богоблагодатная, идольская прелесть вся упразднися, и демонская крепость попрася: сего ради вернии по долгу тя присно поем и благословим, и Богородицу воистинну исповедающе тя величаем.

*Песнь д~.*

*Ирмос:*
Вознесена тя видевши церковь на кресте, солнце праведное, ста в чине своем, достойно взывающи: слава силе твоей Господи.

Соединився стезе правды, в богоспасаемый божественный град вшел еси преподобне. *имярек,*
спасительным сиянием обогатився.

Единообразный преподобне, *имярек,*
смысл богоносный видев, божественными повестьми, и божественною одеждею одеялся еси.

(л. рн~г об.)

Сердце твое скрижаль очищену, святаго духа благодать обретши отче, *имярек,*
написа совершенно безстрастие, веру и любовь нелицемерную.

*Богородичен:*
Седяй на престоле превознесенне херувимстем, яко престол тя имея Марие богоневесто, на руках твоих почи, препрославленный Бог наш.

*Песнь е~.*

*Ирмос:*
Ты Господи мой, свет в мир пришел еси, свет святый, обращаяй из\ мрачна неведения верою воспевающыя тя.

Пресветлую зарю, *имярек,*
приим, яко солнце явился еси, и демонскую тьму отгнал еси достославне.

Твоим желанием Христе, окрилився всепреподобный *имярек,*
желание телесное, якоже изгребие мирское оттрясе.

Силою божественною душу укрепив, в мир вселился еси, опустевая страсти отче богомудре, *имярек.*

*Богородичен:*
Речение преста тленное, Дева бо нетленно роди Бога слова, паче естества и слова Дева пребывает.

*Песнь з~.*

*Ирмос:*
Пожру ти со гласом хваления Господи, церковь вопиет ти от бесовския крове очищшися, ради милости от ребр твоих истекшею кровию.

ум твой весь к Богу простирая, непрестанными поучении, плотския любве не пощадел еси, благих тебе ходатайству, *имярек,*
присвоение.

Ни скверны, ни враски приял еси блаженне, посреде тебе мира живущу, частыми же паче мольбами твоими очищаеши от душевныя скверны, притекающыя к тебе.

Ты плотских мудрований вышше имея помысл, не уязвился еси посреде жен обнажаемь: безстрастия бо одеждею, *имярек,*
одеялся еси.

*Богородичен:*
усты и помыслы и сердцем, пресвятая Богородице, тя проповедуем: тобою Богу примирихомся, отриновеннии преступлением первее праотца.

(л. рн~д)

*Кондак во уставе.*

*Аще ли несть устава, глаголи сей кондак, глас и~.*

Вышния красоты желая, нижния сласти телесныя тощно оставил еси, нестяжанием суетнаго мира, ангельское житие проходя, скончався, *имярек,*
блаженне: с нимиже Христа Бога моли непрестанно о всех нас.

*Икос:*
Како возмогу грешный аз, и скверный душею вкупе и телом, исписати еже во плоти сый, равноангельное житие твое, и преславная чудеса; аще убо мнози премудрии не достигнут исповедати многаго твоего терпения и смирения, и теплыя ко Христу любве, но обаче надеяся на твое беззлобие, о блаженне, сице вопию ти: радуйся, пресветлая звездо, от востока добродетелей возсиявшая и вселенную чудесы озарившая. радуйся, возненавидевый родительскую любовь, Христа же единаго, над\ всеми сущаго Бога, всем сердцем возлюбивый, и тому невозвратным желанием последовал еси. радуйся, яко буйственное и юродственное по апостолу жительство избравый. радуйся, пременивый тленная и нестоящая, надеждею будущих благих. радуйся, иже древнему иову уподобивыйся терпением. радуйся, страстотерпче Христов непобедимый, но присно побеждаяй диавола твоим смирением. радуйся, иже яко древний он лазарь нищий, ныне почиваеши в лоне авраамли. радуйся, иже по отшествии от мира сего, сущым в бедах и искушениих готов обретаешися предстатель и заступник. радуйся, везде призывающих тя быстро предваряеши. радуйся богомудре, *имярек.*

*Песнь з~.*

*Ирмос:*
В пещи авраамстии отроцы персидстей, любовию благочестия паче, нежели пламенем опаляеми, взываху: благословен еси в храме славы твоея, Господи.

Содержимь Христоподобною, отче, *имярек,*
божественною любовию других спасти, радостно весь сам вопия издался еси: благословен еси в храме славы твоея Господи.

(л. рн~д об.)

С небесе тебе поданную отче *имярек,*
прием пищу, сею препитал еси благопокорно приемлющыя твоя повеления, и долу влекущий грех оставляющыя, блаженне.

Последовав отеческим преданием отче, *имярек,*
мудре, пагубы оригеновы бегати злочестивыя, заповедал еси зовущым: благословен еси в храме славы твоея Господи.

*Богородичен:*
Вышняго освященное божественное селение. радуйся: тобою бо дадеся радость, Богородице зовущым: благословена ты в женах еси всенепорочная владычце.

*Песнь и~.*

*Ирмос:*
Руце распростер даниил, львов зияния в рове затче: огненную же силу угасиша, добродетелию препоясавшеся, благочестия рачители отроцы, взывающе: благословите вся дела господня Господа.

Всесветлая ты был еси звезда, сущыя в тине страстей приводя к животу: твориши бо жены нечистыя целомудренно жити, и отгониши лютыя недуги, вопия: благословите вся дела господня Господа.

Сый цел умом в скрове мудрых чудес преподобне, многия уловил еси юродствовати Господа ради, ведый наругаемь быти, вопия чистейшею душею имярек: благословите вся дела господня Господа.

Совершен един Господь, иже своих славяй по достоянию, износима тя и гробу посылаема блаженне, ангельскими светлословеньми почитает зовущаго: благословите вся дела господня Господа.

*Богородичен:*
Избавляяй нас возсия из\ тебе Господь, Дево чистая, егоже моли владычце, просветити поющыя тя, и обстояния нас избавити вопиющих: благословите вся дела господня Господа.

*Песнь ф~.*

*Ирмос:*
Камень нерукосечный, от несекомыя горы, тебе Дево, краеугольный отсечеся, Христос, совокупивый разстоящаяся естества. тем веселящеся, тя Богородице величаем.

(л. рн~е)

Всем сердцем *имярек,*
Троице усердно предложився, и от нея лучи благодетельно прием, световиден был еси, и со ангелы ликуеши.

Желанием божественным приединився, и воздержанием просвещаемь, будущих благ в причастии уже быв, *имярек,*
богоблаженне, и в наслаждении.

Твоими болезньми и поты приял еси веселие, никакоже конца имущее: в немже питаяйся *имярек,*
преблаженне, и нас непрестанно поминай.

*Богородичен:*
Спаси мя рождшая всех избавителя и благодетеля, разори души моея облаки, света облаче святая владычце, и сильна соделай на страсти борющыя мя.

*Светилен.*

удалився бегая мирских сожительства, Христу над\ всеми Богу нашему непорочным житием благоугодил еси: егоже ныне моли о нас рабех твоих, верою празднующих всечестную память твою, богомудре, *имярек.*

*Богородичен:*
Мудрость впостасную и слово пресущное, и врача всех порождшая Дево, струпы и язвы души моея исцели лютыя и многовременныя: и страстная утоли сердца моего помышления.

*На хвалитех стихиры, глас д~.*

*Подобен:*
Дал еси знамение:

Дал еси притчу * терпения и мужества, * преблагий Господи, * праведнаго, *имярек,*
и многочудеснаго, * добродетельми и словесы * и делы сияюща, * целомудрием украшаема и кротостию. * тем твое неизреченное строение славим, * Иисусе всесильне, и Cпасе душ наших. *[Дважды.]*

Праведен и незлобив, * истинен же и непорочен и верен, * уклоняяся от всякия злобныя вещи, * показался еси *имярек,*
блаженне, * просвещен добродетельми, * и благочестием сияя. * тем тя ублажаем, * и святое твое и честное днесь празднуем успение, * радующеся, богомудре.

(л. рн~е об.)

Целомудрием и благоверием, * яко багряницею многоценною одеявся *имярек,*
* правдою же и кротостию, * яко божественным венцем увязлся еси, * со страждущими Христа ради, * царствовати возжелел еси. * и ныне царю сил предстоиши, * Иисусу всемилостивому, * и спасу душ наших.

*Слава, глас и~:*

Добродетелей твоих богомудре, *имярек,*
исправления уясниша верных сердца: кто бо слыша безмерное твое смирение и терпение, не удивится; еже ко всем кротость и беззлобие, к скорбящым милование, и сущым в бедах скорое поможение, плавающым немятежное пристанище, и путешествующым благое поспешение, вся боголепно предвари досточудне. и ныне неувядаемым венцем венчался еси от руки вседержителя Бога: егоже моли спастися душам нашым.

*И ныне, Богородичен:*

Владычце, приими молитвы рабов твоих, и избави нас от всякия нужды и печали.

*Или крестобогородичен.*

*На литургии служба преподобническая.*
