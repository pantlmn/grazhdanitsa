<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

(л. рп~в)

*[глава л~а] ОтПуСТИТЕЛЬНИИ, И КОНДАКИ ТРИОДИ, И Н~-ЦЫ,*

*начинаемии от недели мытаря и фарисеа, до всех святых.*

*Неделя о мытари и фарисеи.*

*Тропарь воскресн гласа.*

*Кондак, глас д~.*

*Подобен:*
Явился еси днесь:

Фарисеева убежим высокоглаголания, и мытареве научимся высоте глагол смиренных, покаянием взывающе: Cпасе мира, очисти рабы твоя.

Неделя блуднаго.

*Тропарь гласа.*

*Кондак, глас г~.*

*Подобен:*
Дева днесь:

отеческия славы твоея удалихся безумно, в злых расточив еже ми предал еси богатство. темже ти блуднаго глас приношу: согреших пред\ тобою отче щедрый, приими мя кающася, и сотвори мя яко единаго от наемник твоих.

*В субботу мясопустную.*

*Тропарь, глас и~:*

Глубиною мудрости человеколюбно вся строяй, и полезное всем подаваяй едине содетелю, упокой Господи, душы раб твоих: на тя бо упование возложиша, творца и зиждителя и Бога нашего.

(л. рп~в об.)

*Кондак, глас и~:*

Со святыми упокой Христе, душы раб твоих, идеже несть болезнь, ни печаль, ни воздыхание, но жизнь безконечная.

*Неделя мясопустная.*

*Тропарь воскресн гласа.*

*Кондак, глас а~:*

Егда приидеши Боже на землю со славою, и трепещут всяческая, река же огненная пред\ судищем влечет, книги разгибаются, и тайная являются: тогда избави мя от огня неугасимаго, и сподоби мя одесную тебе стати, судие праведнейший.

*В субботу сыропустную*

*память совершаем всех в посте просиявших, преподобных и богоносных отец наших.*

*Тропарь, глас д~:*

Боже отец наших, творяй присно с нами по твоей кротости, не отстави милость твою от нас: но молитвами их в мире управи живот наш.

*Кондак, глас и~.*

*Подобен:*
Яко начатки естества:

Яко благочестия проповедники, и нечестия обуздатели, богоносных собор уяснил еси, подсолнечную осиявающыя: в мире совершенном тех молитвами, тебе славящыя и величающыя сохрани, поющыя ти Господи: аллилуиа.

*Подобает ведати, яко в среду и пяток сыроястный, по ф~-м часе ядим сыр и яица, ради иаковитов и тетрадитов, по канону во святых отца нашего никифора, патриарха константинопольскаго.*

(л. рп~г)

*Неделя сыропустная.*

*Тропарь воскресн гласа.*

*Кондак самогласен, глас з~:*

Премудрости наставниче, смысла подателю, немудрых наказателю, и нищих защитителю, утверди, вразуми сердце мое Владыко, ты даждь ми слово, отчее слово. се бо устне мои не возбраню, во еже звати тебе: милостиве, помилуй мя падшаго.

*Тогоже вечера,*

*поем настоящий прокимен, во глас и~:*

Не отврати лица твоего от отрока твоего, яко скорблю: скоро услыши мя, вонми души моей, и избави ю.

*Стих:*
Спасение твое Боже, да приимет мя.

*Стих:*
Да узрят нищии, и возвеселятся.

*Стих:*
Взыщите Бога, и жива будет душа ваша.

*Ведомо буди, яко по недели сыропустной, с понедельника непременно начинается пост святыя и великия четыредесятницы, и бывает до дне святыя пасхи.*

*В субботу первую постов,*

*память совершаем бывшаго чудесе коливы, от святаго великомученка феодора тирона.*

*Тропарь, глас в~:*

Велия веры исправления, во источнице пламене, яко на воде упокоения святый мученк феодор радовашеся: огнем бо всесожжегся, яко хлеб сладкий Троице принесеся. того молитвами, Христе Боже, спаси душы нашя.

*Кондак, глас и~:*

Веру Христову яко щит внутрь приим в сердце твоем, противныя силы попрал еси многострадальче: и венцем небесным венчался еси вечно феодоре, яко непобедимый.

(л. рп~г об.)

*В неделю первую постов,*

*сиречь православия, память совершаем святых пророков, моисеа и аарона, и прочих, и святых и честных икон возставление.*

*Тропарь воскресный гласа.*

*Слава, глас в~:*

Пречистому твоему образу покланяемся благий, просяще прощения прегрешений наших Христе Боже: волею бо благоволил еси плотию взыти на крест, да избавиши, яже создал еси, от работы вражия. тем благодарственно вопием ти: радости исполнил еси вся Cпасе наш, пришедый спасти мир.

*И ныне, Богородичен:*

Вся паче смысла, вся преславная твоя Богородице таинства, чистоте запечатанной и девству храниму, Мати позналася еси неложна, Бога рождши истиннаго: того моли спастися душам нашым.

*Кондак самогласен Глас и~:*

Неописанное слово отчее, из\ тебе Богородице, описася воплощаемь, и оскверншийся образ древнее вообразив, божественною добротою смеси: но исповедающе спасение, делом и словом сие воображаем.

*В вечер первыя недели*

*настоящий прокимен, во глас и~:*

Дал еси достояние боящымся тебе Господи.

*Стих: От*
конец земли к тебе воззвах.

*Стих:*
Покрыюся кровом крил твоих.

*Стих:*
Тако воспою имени твоему во веки.

*Поются же прокимени един по единому в куюждо неделю, дондеже скончаются недели постов.*

(л. рп~д)

*В неделю вторую постовъ*

*поем последование, иже во святых отца нашего григориа, архиепископа селунскаго.*

*Тропарь, глас и~:*

Православия наставниче, церкве утверждение и учителю, монахов доброто, богословов поборниче непреборимый, григорие чудотворче, фессалонитская похвало, проповедниче благодати, молися выну спастися душам нашым.

*По г~-й песни кондак, глас д~:*

Ныне время делательное явися, при дверех суд, востанем убо постящеся, принесем слезы умиления милостынями, зовуще: согрешихом паче песка морскаго. но ослаби, содетелю всех, яко да приимем нетленныя венцы.

*По з~ песни кондак григориа, глас и~.*

*Подобен:*
Взбранной:

Премудрости священный и божественный орган, богословия светлую согласно трубу, воспеваем тя григорие богоглагольниче, но яко ум уму первому предстояй, к нему ум наш отче настави, да зовем: радуйся проповедниче благодати.

*Неделя третия постов,*

*празднуем поклонение честнаго и животворящаго креста.*

*Тропарь воскресн.*

*Слава, глас а~:*

Спаси Господи, люди твоя, и благослови достояние твое, победы на сопротивныя даруя, и твое сохраняя крестом твоим жительство.

*И ныне, Богородичен.*

*Кондак, глас з~:*

Не ктому пламенное оружие хранит врат едемских, на тыя бо найде преславный союз, древо крестное: смертное (л. рп~д об.) жало и адова победа прогнася. предстал бо еси Cпасе мой, вопия сущым во аде: внидите паки в рай.

*Неделя четвертая постов,*

*поем последование преподобнаго отца нашего иоанна, списателя лествицы.*

*Тропарь, глас а~:*

Пустынный житель, и в телеси ангел, и чудотворец явился еси богоносе отче наш иоанне, постом, бдением, молитвою небесная дарования приим, исцеляеши недужныя, и душы верою притекающих к тебе. слава давшему тебе крепость: слава венчавшему тя: слава действующему тобою всем исцеления.

*Кондак, глас д~:*

*Подобен:*
Явился еси:

На высоте Господь воздержания истинна тя положи, якоже звезду нелестную, световодящую концы, наставниче иоанне отче наш.

*В четверток пятыя седмицы*

*поем последование великаго канона.*

*Кондак, глас з~:*

Душе моя, душе моя, востани, что спиши; конец приближается, и имаши смутитися, воспряни убо, да пощадит тя Христос Бог, везде сый, и вся исполняяй.

*В субботу пятыя седмицы*

*поем ко пресвятей Богородице неседальное пение.*

*Тропарь, глас и~:*

Повеленное тайно прием в разуме, в крове иосифове, тщанием предста безплотный, глаголя неискусобрачней: приклонивый схождением небеса, вмещается неизменно весь в тя, егоже и видя в ложеснах твоих, приемша рабий зрак, ужасаюся звати тебе. радуйся, невесто неневестная.

(л. рп~е)

*Кондак, глас и~:*

Взбранной воеводе победительная, яко избавльшеся от злых благодарственная восписуем ти раби твои Богородице. но яко имущая державу непобедимую, от всяких нас бед свободи, да зовем ти: радуйся, невесто неневестная.

*В пятую неделю постовъ*

*поем последование преподобныя матере нашея марии египтяныни.*

*Тропарь, глас и~:*

В тебе, Мати, известно спасеся, еже по образу: приимши бо крест, последовала еси Христу, и деющи учила еси презирати убо плоть, преходит бо: прилежати же о души вещи безсмертней. темже и со ангелы срадуется, преподобная марие, дух твой.

*Кондак, глас г~.*

*Подобен:*
Дева днесь:

Блудами первее преисполнена всяческими, Христова невеста днесь покаянием явися, ангельское жительство подражающи, демоны креста оружием погубляет: сего ради царствия невеста явися мариа преславная.

*В субботу святаго и праведнаго лазаря.*

*Тропарь, глас а~:*

общее воскресние прежде твоея страсти уверяя, из\ мертвых воздвигл еси лазаря Христе Боже. темже и мы яко отроцы победы знамения носяще, тебе победителю смерти вопием: осанна в вышних, благословен грядый во имя господне.

*Кондак, глас в~.*

*Подобен:*
Вышних ищя:

Всех радость Христос, истина, свет, живот и мира воскресние, сущым на земли явися, своею благостию, и бысть образ воскресния, всем подая божественное оставление.

(л. рп~е об)

*В неделю ваий.*

*Тропарь:*
общее воскресние: *дважды,*

*и сей единою, глас д~:*

Спогребшеся тебе крещением Христе Боже наш, безсмертныя жизни сподобихомся воскреснием твоим, и воспевающе зовем: осанна в вышних, благословен грядый во имя господне.

*По г~-й песни впакои, глас з~:*

С ветвьми воспевше прежде, с древесы последи яша Христа Бога, неблагодарнии иудее. мы же верою непреложною присно почитающе яко благодетеля, выну вопием ему: благословен еси грядый адама воззвати.

*Кондак, глас з~:*

На престоле на небеси, на жребяти на земли носимый Христе Боже, ангелов хваление, и детей воспевание приял еси, зовущих ти: благословен еси грядый адама воззвати.

*Во святый и великий понедельник,*

*на утрени во Аллилуиа: Тропарь, глас и~:*

Се жених грядет в полунощи, и блажен раб, егоже обрящет бдяща: недостоин же паки, егоже обрящет унывающа. блюди убо душе моя, не сном отяготися, да не смерти предана будеши, и царствия вне затворишися. но воспряни зовущи: свят, свят, свят еси Боже, Богородицею помилуй нас.

*Кондак, глас и~.*

*Подобен:*
Яко начатки:

Иаков рыдаше иосифова лишения, и доблий седяше на колеснице, яко царь почитаемь: египтяныни бо тогда сластем не поработав, возпрославляшеся от ведущаго человеческая сердца, и посылающаго венец нетленный.

*Во святый и великий вторник.*

*Тропарь:*
Се жених грядет:

(л. рп~з)

*Кондак, глас в~:*

*Подобен:*
Вышних ищя:

Час, душе, конца помыслиши, и посечения смоковницы убоявшися, данный тебе талант трудолюбно делай окаянная, бодрствующи и зовущи: да не пребудем вне чертога Христова.

*Во святую и великую среду.*

*Тропарь:*
Се жених грядет:

*Кондак, глас д~.*

*Подобен:*
Вознесыйся на крест:

Паче блудницы, блаже, беззаконновав, слез тучи никакоже тебе принесох: но молчанием моляся припадаю ти, любовию облобызая пречистеи твои нозе, яко да оставление мне яко Владыка подаси долгов, зовущу ти Cпасе: от скверных дел избави мя.

*Во святый и великий четвертокъ*

*во Аллилуиа, тропарь, глас и~:*

Егда славнии ученцы, на умовении вечери просвещахуся, тогда иуда злочестивый сребролюбием недуговав омрачашеся, и беззаконным судиям тебе праведнаго судию предает. виждь имений рачителю, сих ради удавление употребивша: бежи несытыя души, учителю таковая дерзнувшия, иже о всех благий, Господи, слава тебе.

*Кондак, глас в~.*

*Подобен:*
Вышних ищя:

Хлеб прием в руце предатель, сокровенно тыя простирает, и приемлет цену создавшаго своима рукама человека: и не исправлен пребысть иуда раб и льстец.

*Во святый и великий пяток.*

*Тропарь:*
Егда славнии ученцы:

(л. рп~з об.)

*Кондак, глас и~:*

Нас ради распятаго приидите вси воспоим: того бо виде Мариа на древе, и глаголаше: аще и распятие терпиши, ты еси сын и Бог мой.

*Тропарь во отпуст, глас д~:*

Искупил ны еси от клятвы законныя, честною твоею кровию, на кресте пригвоздився, и копием прободся, безсмертие источил еси человеком, Cпасе наш, слава тебе.

*Тропарь а~-го часа, глас а~:*

Распеншуся тебе Христе, погибе мучительство, попрана бысть сила вражия: ниже бо ангел, ниже человек, но сам Господи, спасл еси нас, слава тебе.

*Слава, и ныне:*
Что тя наречем:

*Тропарь г~-го часа, глас з~:*

Господи, осудиша тя иудее на смерть, жизнь всех: иже чермное море жезлом прошедшии, на кресте тя пригвоздиша: и иже от камене мед ссавшии, желчь тебе принесоша: но волею претерпел еси, да нас свободиши от работы вражия, Христе Боже слава тебе.

*Слава, и ныне:*
Богородице, ты еси лоза:

*Тропарь з~-го часа, глас в~:*

Спасение соделал еси посреде земли Христе Боже, на кресте пречистеи руце твои простерл еси, собирая вся языки, зовущыя: Господи, слава тебе.

*Слава, и ныне:*
Яко не имамы:

*Тропарь ф~-го часа, глас и~:*

Видя разбойник начальника жизни на кресте висяща, глаголаше: аще не бы Бог был воплощься, иже с нами распныйся, не бы солнце лучи своя потаило, ниже бы земля трепещущи тряслася: но вся терпяй, помяни мя Господи, во царствии твоем.

(л. рп~з)

*Слава, и ныне:*
Иже нас ради рождейся от Девы:

*Кондак, глас и~:*

Нас ради распятаго приидите вси воспоим: того бо виде Мариа на древе, и глаголаше: аще и распятие терпиши, ты еси сын и Бог мой.

*Во святую и великую субботу.*

*Тропарь, глас в~:*

Благообразный иосиф, с древа снем пречистое тело твое, плащаницею чистою обвив, и вонями во гробе нове покрыв положи.

*Слава:*
Егда снизшел еси к смерти животе безсмертный, тогда ад умертвил еси блистанием божества. егда же и умершыя от преисподних воскресил еси, вся силы небесныя взываху: жизнодавче Христе Боже наш, слава тебе.

*И ныне:*
Мироносицам женам, при гробе представ ангел вопияше: мира мертвым суть прилична, Христос же истления явися чуждь.

*Кондак, глас з~:*

*Подобен:*
Рукописаннаго:

Бездну заключивый мертв зрится и смирною и плащаницею обвився, во гробе полагается, яко смертный, безсмертный: жены же приидоша помазати его миром, плачущыя горько и вопиющыя: сия суббота есть преблагословенная, в нейже Христос уснув, воскреснет тридневен.

(л. рп~з об.)

*ВО СТ~уЮ И ВЕЛИКуЮ СуББОТу*

*вечера, о часе и~-м дне клеплет в великое.*

И собравшеся в церковь, облачится иерей, и диакон. *И благословившу иерею, начинаем вечерню, глаголем: Царю небесный: Трисвятое, по отче наш: Господи помилуй, в~и. Слава и ныне: Приидите поклонимся, трижды. псалом: Благослови душе моя Господа: Посем ектениа великая. И возглас. Господи воззвах, поем во глас а~: Иерей же и диакон отшедше творят проскомидию: И ставим стихов и, и поем стихиры воскресны д~. И триоди самогласны г~, на д~. В тоже время кадит диакон.*

*Стихиры воскресны, глас а~:*

Вечерния нашя молитвы приими святый Господи, и подаждь нам оставление грехов, яко един еси явлей в мире воскресние.

Обыдите людие сион, и об\ъимите его, и дадите славу в нем воскресшему из\ мертвых: яко той есть Бог наш, избавлей нас от беззаконий наших.

Приидите людие, воспоим, и поклонимся Христу, славяще его из\ мертвых воскресние: яко той есть Бог наш, от лести вражия мир избавлей.

Страстию твоею Христе, от страстей свободихомся, и воскреснием твоим из\ истления избавихомся: Господи, слава тебе.

*Ины стихиры самогласны, великия субботы, три, повторяюще едину, глас и~.*

Днесь ад стеня вопиет: уне мне бяше, аще бых от Марии рождшагося не приял: пришед бо на мя державу мою разруши, врата медная сокруши: душы, яже содержах прежде, Бог сый воскреси. слава Господи, кресту твоему и воскреснию твоему.

(л. рп~и)

Днесь ад стеня вопиет: разрушися моя власть, приях мертваго яко единаго от умерших: сего бо держати отнюд не могу, но погубляю с ним, имиже царствовах. аз имех мертвецы от века: но сей се всех воздвизает. слава, Господи, кресту твоему, и воскреснию твоему.

Днесь ад стеня вопиет: пожерта моя бысть держава. пастырь распятся и адама воскреси, имиже царствовах, лишихся: и яже пожрох возмогий, всех изблевах. истощи гробы распныйся: изнемогает смертная держава. слава Господи кресту твоему, и воскреснию твоему.

*Слава, глас з~:*

Днешний день тайно великий моисей прообразоваше, глаголя: и благослови Бог день седмый. сия бо есть благословенная суббота, сей есть упокоения день, воньже почи от всех дел своих единородный сын божий, смотрением еже на смерть, плотию субботствовав: и во еже бе, паки возвращься воскреснием, дарова нам живот вечный, яко един благ и человеколюбец.

*И ныне, Богородичен, глас а~.*

Всемирную славу от человек прозябшую, и Владыку рождшую, небесную дверь воспоим Марию Деву, безплотных песнь, и верных удобрение. сия бо явися небо, и храм божества: сия преграждение вражды разрушивши, мир введе, и царствие отверзе. сию убо имуще веры утверждение, поборника имамы из\ нея рождшагося Господа. дерзайте убо, дерзайте людие божии: ибо той победит враги, яко всесилен.

*[зри] Подобает ведати: аще ли некия нужды ради великия несть литургии, поем на Господи воззвах, стихиры на и~: Воскресны, г~, и анатолиев а~: И триоди г~, на д~. Слава, глас з~: Днешний день тайно: И ныне, Богородичен а~-й: Всемирную славу: Вход с кадилом. Свете тихий: Прокимен: Господь воцарися: И чтения дне триоди по чину своему. По скончании же чтений ектениа: Рцем вси: Таже, Сподоби Господи в вечер сей: Посем, Исполним вечернюю молитву:*

(л. рп~и об.)

*На стиховне стихиры воскресны, глас а~:*

Страстию твоею Христе, от страстей свободихомся, и воскреснием твоим из\ истления избавихомся, Господи, слава тебе.

*Стих: Господь воцарися, в лепоту облечеся.*

Да радуется тварь, небеса да веселятся, руками да восплещут языцы с веселием: Христос бо Спас наш на кресте пригвозди грехи нашя: и смерть умертвив, живот нам дарова, падшаго адама всероднаго воскресивый, яко человеколюбец.

*Стих: Ибо утверди вселенную, яже не подвижится.*

Царь сый небесе и земли непостижиме, волею распялся еси за человеколюбие: егоже ад срет доле, огорчися, и праведных душы приемше возрадовашася. адам же видев тя зиждителя в преисподних воскресе. о чудесе! како смерти вкуси всех жизнь; но якоже восхоте мир просветити зовущий, и глаголющий: воскресый из\ мертвых, Господи, слава тебе.

*Стих: Дому твоему подобает святыня, Господи, в долготу дней.*

Жены мироносицы, мира носяще, со тщанием и рыданием гроба твоего достигоша: и не обретше пречистаго тела твоего, от ангела же уведевше новое и преславное чудо, апостолом глаголаху: воскресе Господь, подая мирови велию милость.

*Слава, и ныне, Богородичен:*

Се исполнися исаиино проречение: Дева бо родила еси, и по рождестве яко прежде рождества пребыла еси, Бог бо бе рождейся: темже и естества новопресече. но о Богомати, моления твоих рабов, в твоем храме приносимая тебе, не презри: но яко благоутробнаго твоима рукама носящи, на твоя рабы умилосердися, и моли спастися душам нашым.

*И прочая служба вечерни.*

*По*
отче наш: *Тропари:*
Благообразный иосиф:

*Слава,*
Егда снизшел еси к смерти: *И ныне:*
Мироносицам женам.

*И отпуст.*

(л. рп~ф)

*ВО СТ~уЮ И ВЕЛИКуЮ НЕДЕЛЮ ПАСХИ*

*о часе утреннем, параекклисиарх, взем благословение у настоятеля, исходит и ударяет в великое, и клеплет довольно. И вшед во храм, вжигает свещы вся, и кандила: устрояет же сосуды два со углием горящим, и влагает в них фимиама много благовоннаго, и поставляет един сосуд среди церкве, другий же во святом олтаре, яко да исполнится церковь вся благовония. Таже настоятель вшед во святый олтарь, со иереи и диаконы, облачатся в весь светлейший сан. И раздает свещы братии, и вземлет честный крест, кадило же вземлет диакон, иерей же святое евангелие, ин иерей образ воскресния Христова, и ставятся лицем на запад. И затворят врата церковная, яже к западу. Исходит настоятель со иереи в притвор, северными дверьми, пред\ъидущым пред\ ним диаконом со двема свещами, и оба лика, поюще стихиру, глас з~:*

Воскресние твое, Христе Cпасе, ангели поют на небесех, и нас на земли сподоби чистым сердцем тебе славити.

*Таже ударяют во вся кампаны и тяжкая, и клеплют довольно. И вшедше в притвор, станут со евангелием, и со образом, лицем на запад, якоже указася прежде. Таже настоятель вземлет у диакона кадило в правую руку, крест же в левую, и кадит образы, и клиросы, и братию по обычаю, диакону же предносящу пред\ ним свещу горящу. Братия же вси стоят держаще свещы своя, со вниманием молящеся в себе, и благодаряще нас ради пострадавшаго*
(л. рп~ф об.) *и воскресшаго Христа Бога нашего. По скончании же каждения приходит настоятель пред\ великия врата церкве, и покадит диакона предстоящаго ему со свещею. Тогда вземь кадило диакон от руку настоятеля, и покадит самого настоятеля. И паки восприим настоятель кадило, став пред\ церковными дверьми, зря на восток, и назнаменает великия врата церкве, [затвореная суща] кадилом крестообразно, трижды, держа в левой руце честный крест, и светильником стоящым со обою страну.*

*И велегласно возгласит:*

Слава святей, и единосущней, и животворящей, и нераздельней Троице, всегда, ныне и присно, и во веки веков.

*И нам отвещающым:*
Аминь.

*Начинает настоятель с прочими служители велегласно настоящий тропарь, во глас е~:*

Христос воскресе из\ мертвых, смертию смерть поправ, и сущым во гробех живот даровав.

*И мы тойжде поем подобне со сладкопением: поется же сей тропарь трижды от настоятеля, и трижды от нас. Таже настоятель глаголет стихи.*

*Первый стих:*
Да воскреснет Бог, и расточатся врази его, и да бежат от лица его ненавидящии его.

*И на кийждо стих мы поем тропарь:*
Христос воскресе: *весь по единожды.*

*Вторый стих:*
Яко исчезает дым да исчезнут, яко тает воск от лица огня. Христос воскресе: *[единожды].*

*Стих г~:*
Тако да погибнут грешницы от лица божия, а праведницы да возвеселятся. Христос воскресе: *[единожды].*

*Стих д~:*
Сей день, егоже сотвори Господь, возрадуемся, и возвеселимся вонь. Христос воскресе: *[единожды].*

*Слава:*
Христос воскресе: *единожды И ныне:*
Христос воскресе: *единожды.*

*Таже настоятель поет вышшим гласом:*

Христос воскресе из\ мертвых, смертию смерть поправ.

(л. р~ч)

*И отверзает врата.*

*Входит настоятель с честным крестом, пред\ъидущым ему со двема лампадами. И братиям поющым:*

И сущым во гробех живот даровав.

*Таже ударяют во вся кампаны, и клеплют довольно три звоны.*

*Вшед же настоятель со иереи во святый олтарь. И диакон глаголет ектению великую.*

Миром Господу помолимся:

*Возглас:*
Яко подобает тебе всякая слава:

*И начинает предстоятель канон, творение господина иоанна дамаскина. Глас а~. ирмос:*
Воскресния день: И*рмосы на д~: и тропари на в~и, с припевы:*
Христос воскресе: *И паки последи кийждо лик ирмос. Последи же на сходе катавасиа, ирмос Тойже:*
Воскресния день: *и поем,*
Христос воскресе: *весь, трижды.*

*Творит же начало канона на куюждо песнь всегда предстоятель, десной или левой стране случившейся начати. И кадит в начале канона святыя иконы, и оба лика, и братию по чину.*

*И по коейждо песни бывает ектениа малая вне олтаря, якоже рехом, во святый сей день. Возглас внутрь олтаря от иереа:*
Яко твоя держава: *По а~-й песни поет десная страна. По г~-й же поет левая. Сице поем и по прочих песнех.*

*Канон. Глас а~.*

*Песнь а~.*

*Ирмос:*
Воскресния день, просветимся людие: пасха, господня пасха! от смерти бо к жизни, и от земли к небеси, Христос Бог нас преведе, победную поющыя.

*Припев: Христос воскресе из\ мертвых.*

Очистим чувствия, и узрим неприступным светом воскресния Христа блистающася, и радуйтеся, рекуща, ясно да услышим, победную поюще.

Небса убо достойно да веселятся, земля же да радуется, да празднует же мир, видимый же весь, и невидимый: Христос бо воста, веселие вечное.

(л. р~ч об.)

*Иный канон Богородичен, подобен. Творение господина феофана, и господина иосифа, егоже краестрочие на первых тропарех, феофанус. Глас тойже. [Сии же глаголются кроме перваго дне.]*

*[феофан]*
умерщвления предел сломила еси, вечную жизнь рождшая Христа, из\ гроба возсиявшаго днесь, Дево всенепорочная, и мир просветившаго.

*[иосиф]*
Воскресшаго видевши сына твоего и Бога, радуйся со апостолы богоблагодатная чистая, и еже радуйся первее, яко всех радости вина, восприяла еси, Богомати всенепорочная.

*Таже, ектениа И возглас:*

Яко твоя держава, и твое есть царство, и сила и слава, отца, и сына, и святаго духа, ныне и присно, и во веки веков.

*Песнь г~.*

*Ирмос:*
Приидите пиво пием новое, не от камене неплодна чудодеемое: но нетления источник, из\ гроба одождивша Христа, в немже утверждаемся.

Ныне вся исполнишася света, небо же и земля и преисподняя: да празднует убо вся тварь востание Христово, в немже утверждается.

Вчера спогребохся тебе, Христе, совостаю днесь воскресшу тебе, сраспинахся тебе вчера, сам мя спрослави, Cпасе, во царствии твоем.

*[феофан]*
На нетленную жизнь прихожду днесь, благостию рождшагося из\ тебе, чистая, и всем концем свет облиставшаго.

Бога егоже родила еси плотию, из\ мертвых, якоже рече, воставша видевши, чистая, ликуй, и сего яко Бога, пречистая, возвеличай.

*Ектениа И возглас:*

Яко ты еси Бог наш, и тебе славу возсылаем, отцу, и сыну, и святому духу, ныне и присно, и во веки веков.

*Впакои, глас д~:*

Предварившыя утро яже о марии, и обретшыя камень отвален от гроба, слышаху от ангела: во свете присносущнем (л. рч~а) сущаго, с мертвыми что ищете яко человека; видите гробныя пелены, тецыте и миру проповедите, яко воста Господь, умертвивый смерть: яко есть сын Бога, спасающаго род человеческий.

*И чтение в григории богослове, егоже начало:*
На стражи моей стану: *По чтении же паки вжигают свещы братия.*

*Песнь д~.*

*Ирмос:*
На божественней стражи богоглаголивый аввакум, да станет с нами и покажет светоносна ангела, ясно глаголюща: днесь спасение миру, яко воскресе Христос, яко всесилен.

Мужеский убо пол, яко разверзый девственную утробу, явися Христос: яко человек же, агнец наречеся, непорочен же, яко невкусен скверны, наша пасха, и яко Бог истинен, совершен речеся.

Яко единолетный агнец благословенный нам венец Христос, волею за всех заклан бысть, пасха чистительная, и паки из\ гроба красное правды нам возсия солнце.

Богоотец убо Давид, пред\ сенным ковчегом скакаше играя: людие же божии святии, образов сбытие зряще, веселимся божественне, яко воскресе Христос, яко всесилен.

*[феофан]*
Создавый адама, твоего праотца, чистая, зиждется от тебе, и смертное жилище разори своею смертию днесь, и озари вся божественными блистаньми воскресния.

Егоже родила еси Христа, прекрасно из\ мертвых возсиявша чистая зрящи, добрая и непорочная в женах и красная, днесь во спасение всех со апостолы радующися, того прославляй.

*Ектениа И возглас.*

Яко благ и человеколюбец Бог еси, и тебе славу возсылаем, отцу, и сыну, и святому духу, ныне и присно, и во веки веков.

*Песнь е~.*

*Ирмос:*
утренюем утреннюю глубоку, и вместо мира песнь принесем владыце: и Христа узрим правды солнце, всем жизнь возсияюща.

(л. рч~а об.)

Безмерное твое благоутробие адовыми узами содержимии зряще, к свету идяху, Христе, веселыми ногами, пасху хваляще вечную.

Приступим свещеноснии, исходящу Христу из\ гроба яко жениху, и спразднуим любопразднственными чинми, пасху божию спасительную.

*[феофан]*
Просвещается божественными лучами и живоносными воскресния сына твоего, Богомати пречистая, и радости исполняется благочестивых собрание.

Не разверзл еси врата девства в воплощении, гроба не разрушил еси печатей царю создания: отонудуже воскресшаго тя зрящи Мати радовашеся.

*Ектениа И возглас:*

Яко святися и прославися пречистное и великолепое имя твое, отца, и сына, и святаго духа, ныне и присно, и во веки веков.

*Песнь з~.*

*Ирмос:*
Снизшел еси в преисподняя земли, и сокрушил еси вереи вечныя, содержащыя связанныя, Христе, и тридневен, яко от кита иона, воскресл еси от гроба.

Сохранив цела знамения, Христе, воскресл еси от гроба, ключи Девы не вредивый в рождестве твоем, и отверзл еси нам райския двери.

Спасе мой, живое же и нежертвенное заколение, яко Бог сам себе волею привед отцу, совоскресил еси всероднаго адама, воскрес от гроба.

*[феофан]*
Возведеся древле держимое смертию и тлением, воплотившимся от твоего пречистаго чрева, к нетленней и присносущней жизни, Богородице Дево.

Вниде в преисподняя земли, в ложесна твоя, чистая, сшедый, и вселивыйся и воплотивыйся паче ума, и воздвиже с собою адама, воскрес от гроба.

(л. рч~в)

*Ектениа И возглас:*

Ты бо еси царь мира, и Спас душ наших, и тебе славу возсылаем, отцу и сыну, и святому духу, ныне и присно, и во веки веков.

*Таже кондак, глас и~:*

Аще и во гроб снизшел еси, безсмертне, но адову разрушил еси силу, и воскресл еси яко победитель, Христе Боже, женам мироносицам вещавый: радуйтеся, и твоим апостолом мир даруяй, падшым подаяй воскресние.

*Икос:*
Еже прежде солнца солнце зашедшее иногда во гроб, предвариша ко утру, ищущыя яко дне мироносицы девы, и друга ко друзей вопияху: о другини! приидите, вонями помажем тело живоносное, и погребенное, плоть воскресившаго падшаго адама, лежащую во гробе: идем, потщимся якоже волсви, и поклонимся, и принесем мира яко дары, не в пеленах, но в плащанице обвитому, и плачим, и возопиим: о Владыко! востани, падшым подаяй воскресние.

*И полагается чтение.*

*Таже глаголем:*
Воскресние Христово видевше: *трижды. и*
Воскрес Иисус от гроба, якоже прорече, даде нам живот вечный, и велию милость. *[трижды.]*

*Песнь з~.*

*Ирмос:*
отроки от пещи избавивый, быв человек, страждет яко смертен, и страстию смертное в нетления облачит благолепие, един благословен отцев Бог, и препрославлен.

Жены с миры богомудрыя в след тебе течаху: егоже яко мертва со слезами искаху, поклонишася радующыяся живому Богу, и пасху тайную твоим, Христе, ученком благовестиша.

Смерти празднуем умерщвление, адово разрушение, иного жития вечнаго начало, и играюще поем виновнаго, единаго благословеннаго отцев Бога, и препрославленнаго.

Яко воистинну священная, и всепразднственная сия спасительная (л. рч~в об.) нощь, и светозарная, светоноснаго дне, востания сущи провозвестница, в нейже безлетный свет из\ гроба плотски всем возсия.

*[феофан]*
умертвив сын твой смерть, всенепорочная днесь, всем смертным пребывающий живот во веки веков дарова, един благословенный отцев Бог, и препрославленный.

*[иосиф]*
Всем царствуяй созданием, быв человек, вселися во твою богоблагодатная утробу: и распятие претерпев и смерть воскресе боголепно, совозставив нас, яко всесилен.

*Ектениа И возглас:*

Буди держава царствия твоего благословенна и препрославенна, отца, и сына, и святаго духа, ныне, и присно, и во веки веков.

*Песнь и~.*

*Ирмос:*
Сей нареченный и святый день, един суббот царь и Господь, праздников праздник, и торжество есть торжеств, воньже благословим Христа во веки.

Приидите новаго винограда рождения, божественнаго веселия, в нарочитом дни воскресния, царствия Христова приобщимся, поюще его яко Бога во веки.

Возведи окрест очи твои, сионе, и виждь, се бо приидоша к тебе, яко богосветлая светила, от запада, и севера, и моря, и востока чада твоя, в тебе благословящыя Христа во веки.

*Троичен:*
отче вседержителю, и слове, и душе, треми соединяемое во впостасех естество, пресущественне и пребожественне, в тя крестихомся, и тя благословим во вся веки.

*[феофан]*
Прииде тобою в мир Господь, Дево Богородице, и чрево адово расторг, смертным нам воскресние дарова: темже благословим его во веки.

*[иосиф]*
Всю низложив смерти державу сын твой Дево, своим воскреснием, яко Бог крепкий совознесе нас и обожи: темже воспеваем его во веки.

(л. рч~г)

*Таже, ектениа и возглас:*

Яко благословися имя твое, и прославися царство твое, отца, и сына, и святаго духа, ныне и присно и во веки веков.

*Припевы на ф~-й песни:*
Величит душа моя, воскресшаго тридневно от гроба Христа жизнодавца.

*И ирмос:*
Светися:

*И вторый лик поет тойже припев, и ирмос.*

*Таже первый лик поет вторый припев:*

Величит душа моя, волею страдавша, и погребена, и воскресшаго тридневно от гроба.

*И ирмос:*
Светися:

*И вторый лик поет тойже припев, и ирмос.*

*Таже первый лик поет третий припев:*

Христос новая пасха, жертва живая, агнец божий, вземляй грехи мира.

*И стих. И вторый лик поет тойже припев, и стих.*

*Таже первый лик поет четвертый припев.*

Ангел вопияше благодатней: чистая Дево, радуйся, и паки реку, радуйся: твой сын воскресе, тридневен от гроба, и мертвыя воздвигнувый, людие веселитеся.

*И стих. И вторый лик поет тойже припев, и стих.*

*И прочих осмь припевов припевают по единожды ко стихом:*

Возбудил еси уснув мертвыя от века, царски рыкавый яко от иуды лев.

Магдалина мариа притече ко гробу, и Христа видевши, яко вертоградаря вопрошаше.

Ангел облистаяй женам вопияше: престаните от слез, яко Христос воскресе.

Христос воскресе, смерть поправый, и мертвыя воздвигнувый, людие веселитеся.

Днесь всяка тварь веселится и радуется: яко Христос воскресе, и ад пленися.

(л. рч~г об.)

Днесь Владыка плени ада, воздвигнувый юзники яже от века имяше люте одержимыя.

Величит душа моя триипостаснаго и нераздельнаго божества державу.

Радуйся, Дево, радуйся, радуйся благословенная, радуйся препрославленная: твой бо сын воскресе тридневен от гроба.

Последи же первый лик поет паки первый припев и ирмос.

Посем вторый лик поет вторый припев и ирмос.

Таже оба лика сошедшеся вкупе, поют ирмос и тропарь: Христос воскресе: *[трижды.]*

*Песнь ф~.*

*Ирмос:*
Светися, светися новый иерусалиме, слава бо господня на тебе возсия. ликуй ныне, и веселися сионе: ты же чистая красуйся Богородице о востании рождества твоего.

О божественнаго! о любезнаго! о сладчайшаго твоего гласа! с нами ко неложно обещался еси быти, до скончания века Христе: егоже вернии утверждение надежди имуще радуемся.

О пасха велия и священнейшая Христе! о мудросте, и слове божий, и сило! подавай нам истее тебе причащатися, в невечернем дни царствия твоего.

*[феофан]*
Согласно Дево, тебе блажим вернии: радуйся, двере господня, радуйся, граде одушевленный, радуйся, еяже ради нам ныне возсия свет, из\ тебе рожденнаго из\ мертвых воскресния.

*[иосиф]*
Веселися и радуйся божественная двере света: зашедый бо Иисус во гроб, возсия, просияв солнца светлее, и верныя вся озарив, богорадованная владычце.

*Ектениа И возглас:*

Яко тя хвалят вся силы небесныя, отца и сына, и святаго духа, и тебе славу возсылают, ныне и присно и во веки веков.

(л. рч~д)

*Ексапостиларий самогласен:*

Плотию уснув яко мертв, царю и Господи, тридневен воскресл еси, адама воздвиг от тли, и упразднив смерть: пасха нетления, мира спасение. *[трижды.]*

*На хвалитех:*
Всякое дыхание: *на глас а~.*

*Поставим стихи д~. И поем стихиры воскресны. Глас а~.*

*Стих: Хвалите его на силах его, хвалите его по множеству величествия его.*

Поем твою, Христе, спасительную страсть, и славим твое воскресние.

*Стих: Хвалите его во гласе трубнем, хвалите его в псалтири и гуслех.*

Крест претерпевый, и смерть упразднивый, и воскресый из\ мертвых, умири нашу жизнь Господи, яко един всесилен.

*Стих: Хвалите его в тимпане и лице, хвалите его во струнах и органе.*

Ада пленивый, и человека воскресивый воскреснием твоим Христе, сподоби ны чистым сердцем тебе пети и славити.

*Стих: Хвалите его в кимвалех доброгласных, хвалите его в кимвалех восклицания.*

*Всякое дыхание да хвалит Господа.*

Боголепное твое снизхождение славяще, поем тя Христе: родился еси от Девы, и неразлучен был еси от отца, пострадал еси яко человек, и волею претерпел еси крест: воскресл еси от гроба, яко от чертога произшед, да спасеши мир, Господи, слава тебе.

*Таже, совокупльшеся оба лика, поют стихиры пасхи, глас е~.*

*Стих: Да воскреснет Бог, и расточатся врази его.*

Пасха священная нам днесь показася. пасха нова святая, пасха таинственная, пасха всечестная, пасха Христос избавитель: пасха непорочная, пасха великая, пасха верных, пасха двери райския нам отверзающая, пасха всех освящающая верных.

(л. рч~д об.)

*Стих: Яко исчезает дым, да исчезнут.*

Приидите от видения жены благовестницы, и сиону рцыте: приими от нас радости благовещения, воскресния Христова: красуйся, ликуй и радуйся иерусалиме, царя Христа узрев из\ гроба, яко жениха происходяща.

*Стих: Тако погибнут грешницы от лица божия, а праведницы да возвеселятся.*

Мироносицы жены, утру глубоку представшя гробу живодавца, обретоша ангела на камени седяща, и той провещав им, сице глаголаше: что ищете живаго с мертвыми; что плачете нетленнаго во тли; шедше проповедите ученком его.

*Стих: Сей день, егоже сотвори Господь, возрадуемся и возвеселимся вонь.*

Пасха красная, пасха, господня пасха, пасха всечестная нам возсия: пасха, радостию друг друга об\ъимем. о пасха, избавление скорби! ибо из\ гроба днесь яко от чертога возсияв Христос, жены радости исполни, глаголя: проповедите апостолом.

*Слава, и ныне, глас е~:*

Воскресния день, просветимся торжеством, и друг друга об\ъимем. рцем, братие, и ненавидящым нас, простим вся воскреснием, и тако возопиим:

Христос воскресе из\ мертвых, смертию смерть поправ, и сущым во гробех живот даровав.

*Таже, Христос воскресе, трижды. И поем сие многажды, дондеже целуют братия друг друга. Целование же настоятеля с прочими иереи и диаконы во святом олтаре бывает сице. Глаголет приходяй: Христос воскресе. оному же отвещавшу: Воистинну воскресе. Посем взем настоятель честный крест, и станет вне пред\ святыми царскими дверьми. Такожде и вси священницы, елико их есть, и диакони, вземше кийждо их святое евангелие, и честныя иконы, по чину своему: и станут вси рядом от десныя страны настоятеля. И приходят прежде честнейшии церковницы, и старцы, един по единому, и мало преклоняются пред\ настоятелем: (л. рч~е) и целуют кийждо их честный крест и святое евангелие, егоже держит иерей, и прочия образы. Таже и самого настоятеля во уста целуют, глаголюще: Христос воскресе. оному же отвещавшу: Воистинну воскресе. По томуже образу иереев целуют, и сами между собою, по чину своему: и ставятся от иереев по десной стране рядом. Таже по них и миряне такожде целование творят. Работницы же монастырстии в томже чину да станут, и друг друга целующе. Бывает же посреди во всех велие молчание. По целовании же чтется огласительное слово златоустаго от настоятеля, или екклисиарха: не седим же на сицевом чтении, но стояще слушаем вси.*

*Иже во святых отца нашего иоанна архиепископа константинопольскаго златоустаго, слово огласительное во святый и светоносный день, преславнаго и спасительнаго Христа Бога нашего воскресния.*

Аще кто благочестив и боголюбив, да насладится сего добраго и светлаго торжества. аще кто раб благоразумный, да внидет радуяся в радость Господа своего. аще кто потрудися постяся, да восприимет ныне динарий. аще кто от перваго часа делал есть да приимет днесь праведный долг. аще кто по третием часе прииде, благодаря да празднует. аще кто по шестом часе достиже, ничтоже да сумнится: ибо ничимже оттщетевается. аще кто лишися и девятаго часа, да приступит ничтоже сумняся, ничтоже бояся. аще кто точию достиже и во единонадесятый час, да не устрашится замедления. Любочестив бо сый Владыка, приемлет последняго, якоже и перваго: упокоевает в единонадесятый час пришедшаго, якоже делавшаго от перваго часа. и последняго милует, и первому угождает. и оному дает, и сему дарствует. и дела приемлет, и намерение целует: и деяние почитает, и предложение хвалит. Темже убо внидите вси в радость Господа своего: и первии и втории мзду приимите. богатии и (л. рч~е об.) убозии друг со другом ликуйте. воздержницы и ленивии день почтите. постившиися и не постившиися возвеселитеся днесь. Трапеза исполнена, насладитеся вси: телец упитанный, никтоже да изыдет алчай: вси насладитеся пира веры, вси восприимите богатство благости. Никтоже да рыдает убожества. яви ся бо общее царство: никтоже да плачет прегрешений, прощение бо от гроба возсия. Никтоже да убоится смерти, свободи бо нас спасова смерть: угаси ю, иже от нея держимый: плени ада, сошедый во ад: огорчи его, вкусивша плоти его. И сие предприемый исаиа возопи: ад, глаголет, огорчися, срет тя доле. огорчися, ибо упразднися: огорчися, ибо поруган бысть: огорчися, ибо умертвися: огорчися, ибо низложися: огорчися, ибо связася. прият тело, и Богу приразися: прият землю, и срете небо: прият еже видяше, и впаде во еже не видяше. Где твое смерте жало; где твоя аде победа; воскресе Христос, и ты низверглся еси. воскресе Христос, и падоша демони. воскресе Христос, и радуются ангели. воскресе Христос, и жизнь жительствует. воскресе Христос, и мертвый ни един во гробе. Христос бо востав от мертвых, начаток усопших бысть: тому слава и держава, во веки веков, аминь.

*Таже глаголется тропарь святаго, глас и~:*

уст твоих якоже светлость огня возсиявши благодать, вселенную просвети, не сребролюбия мирови сокровища сниска, высоту нам смиреномудрия показа. но твоими словесы наказуя, отче иоанне златоусте, моли слова Христа Бога, спастися душам нашым.

*Посем же ектениа:*
Помилуй нас Боже: *И возглас Таже:*
Исполним утреннюю молитву нашу Господи: *И по возгласе диакон:*
Премудрость. *Мы же:*
Благослови. *Иерей:*
Сый благословен Христос Бог наш, всегда, ныне и присно, и во веки веков. *И мы:*
Аминь. утверди Боже:

*Посем настоятель держя крест, вместо,*
Слава тебе (л. рч~з) Христе Боже: *поет:*
Христос воскресе из\ мертвых, смертию смерть поправ.

*И мы поем: И*
сущым во гробех живот даровав.

*И абие настоятель глаголет отпуст:*

Христос воскресый из\ мертвых, смертию смерть поправый, и сущым во гробех живот даровавый, истинный Бог наш, молитвами пречистыя своея матере, и всех святых, помилует и спасет нас, яко благ и человеколюбец.

*Таже крест возвышая, глаголет:*
Христос воскресе *[Трижды.]*

*Мы же отвещаем:*
Воистинну воскресе. *[Трижды.]*

*Таже поем конечное:*
Христос воскресе: *трижды, весь тропарь.*

*И по нем пением кончим: И*
нам дарова живот вечный, покланяемся его тридневному воскреснию.

*Посем многолетны, и целуем честный крест, держимый в руку настоятеля.*

*И час а~-й глаголем:*
Христос воскресе из\ мертвых: *трижды, весь тропарь.*

*Таже глаголем трижды:*

Воскресние Христово видевше, поклонимся святому Господу Иисусу, единому безгрешному. кресту твоему покланяемся Христе, и святое воскресние твое поем и славим: ты бо еси Бог наш, разве тебе иного не знаем, имя твое именуем. приидите вси вернии, поклонимся святому Христову воскреснию: се бо прииде крестом радость всему миру. всегда благословяще Господа, поем воскресние его: распятие бо претерпев смертию смерть разруши.

*Таже впакои, единожды:*

Предварившыя утро яже о марии, и обретшыя камень отвален от гроба, слышаху от ангела: во свете присносущнем сущаго, с мертвыми что ищете яко человека; видите гробныя пелены, тецыте и миру проповедите: яко воста Господь, умертвивый смерть, яко есть сын Бога, спасающаго род человеческий.

(л. рч~з об.)

*Таже кондак, единожды:*

Аще и во гроб снизшел еси безсмертне, но адову разрушил еси силу, и воскресл еси яко победитель Христе Боже, женам мироносицам вещавый: радуйтеся, и твоим апостолом мир даруяй, падшым подаяй воскресние.

*Таже и сей тропарь, единожды:*

Во гробе плотски, во аде же с душею яко Бог, в раи же с разбойником, и на престоле был еси Христе, со отцем и духом, вся исполняяй неописанный.

*Слава:*
Яко живоносец, яко рая краснейший, воистинну и чертога всякаго царскаго, показася светлейший, Христе, гроб твой, источник нашего воскресния.

*И ныне, Богородичен:*
Вышняго освященное божественное селение, радуйся: тобою бо дадеся радость, Богородице зовущым: благословенна ты в женах еси всенепорочная владычце.

*Таже:*
Господи помилуй *м~. Слава, и ныне:*
Честнейшую херувим: Именем господним благослови отче. *Иерей, стих:*
Молитвами святых отец наших: *Мы же речем:*
Аминь. *И паки глаголем подобне:*
Христос воскресе: *трижды Слава, и ныне:*
Господи помилуй, *трижды.*
Благослови. *И отпуст перваго часа.*

*Сим же образом поется за г~, за з~, и за ф~ час, и за повечерие единожды, такожде и за полунощницу, даже и до фомины недели.*

*Час же г~, з~ и ф~ поем вкупе в притворе, и по еже рещи по Честнейшую:*
Молитвами святых отец: И Аминь. *В конце часа глаголем:*
Христос воскресе: *трижды. и прочее часа за з~ час, таже и третие за ф~ час. Аще ли не будет когда по нужде литургии, тождеже. За*
Благослови душе моя Господа: Христос воскресе: *трижды*
Воскресние Христово видевше: *единожды. Посем:*
Предварившыя утро: *Слава, кондак:*
Аще и во гроб: *И ныне:*
Единородный сыне: *Посем блаженна, от канона песнь г~ и з~-я. Иерей:*
Премудрость.

(л. рч~з)

*Чтец, [Надписание апостола]. Деяние, зачало а~:*

Первое убо слово сотворих о всех, о феофиле, яже начат Иисус творити же и учити, даже до дне, воньже заповедав апостолом духом святым, ихже избра, вознесеся. Пред\ нимиже и постави себе жива по страдании своем, во мнозех [истинных] знамениих, деньми четыредесятьми являяся им, и глаголя яже о царствии божии. В нимиже и ядый, повеле им от иерусалима не отлучатися, но ждати обетования отча, еже слышасте от мене: яко иоанн убо крестил есть водою, вы же имате креститися духом святым, не по мнозех сих днех. они же убо сошедшеся, вопрошаху его, глаголюще: Господи, аще в лето сие устрояеши царствие Исраилево; Рече же к ним: несть ваше разумети времена и лета, яже отец положи во своей власти. Но приимите силу нашедшу святому духу на вы: и будете ми свидетели во иерусалиме же и во всей иудеи и самарии, и даже до последних земли.

*Евангелие на литургии, от иоанна, зачало а~.*

В начале бе слово, и слово бе к Богу, и Бог бе слово. Сей бе искони к Богу. Вся тем быша, и без\ него ничтоже бысть, еже бысть. В том живот бе, и живот бе свет человеком: И свет во тьме светится, и тьма его не об\ъят. Бысть человек послан от Бога, имя ему иоанн. Сей прииде во свидетельство, да свидетельствует о свете, да вси веру имут ему. Не бе той свет, но да свидетельствует о свете. Бе свет истинный, иже просвещает всякаго человека грядущаго в мир. В мире бе, и мир тем бысть, и мир его не позна. Во своя прииде, и свои его не прияша. Елицы же прияша его, даде им область чадом божиим быти, верующым во имя его. Иже не от крове, ни от похоти плотския, ни от похоти мужеския, но от Бога родишася. И слово плоть бысть и вселися в ны, и видехом (л. рч~з об.) славу его, славу яко единороднаго от отца, исполнь благодати и истины. Иоанн свидетельствует о нем, и воззва глаголя: сей бе, егоже рех, иже по мне грядый, предо мною бысть, яко первее мене бе. И от исполнения его мы вси прияхом, и благодать воз\ благодать. Яко закон моисеом дан бысть: благодать же и истина Иисус Христом бысть.

*Таже,*
Помяни нас Господи: *Таже,*
Лик небесный: *И посем:*
Верую во единаго Бога: Ослаби, остави: *И по*
отче наш: *Кондак,*
Аще и во гроб: *Слава, и ныне, Богородичен:*
Вышняго освященное: Господи помилуй, *м~. Таже,*
Един свят, един Господь Иисус Христос, в славу Бога отца, аминь. *И посем вместо:*
Буди имя господне: Христос воскресе: *трижды. Таже псалом л~г:*
Благословлю Господа на всякое время: *Конец:*
Не лишатся всякаго блага.

*И посем отпуст.*

*В неделю святаго апостола фомы, тропарь, глас з~:*

Запечатану гробу, живот от гроба возсиял еси Христе Боже, и дверем заключенным ученком предстал еси, всех воскресние, дух правый теми обновляя нам, по велицей твоей милости.

*Кондак, глас и~:*

Любопытною десницею, жизноподательная твоя ребра фома испыта, Христе Боже: созаключенным во дверем яко вшел еси, с прочими апостолы вопияше тебе: Господи еси и Бог мой.

(л. рч~и)

В неделю мироносиц,

*тропарь, глас в~:*

Егда снизшел еси к смерти, животе безсмертный, тогда ад умертвил еси блистанием божества. егда же и умершыя от преисподних воскресил еси, вся силы небесныя взываху: жизнодавче Христе Боже наш, слава тебе.

Слава, Благообразный иосиф, с древа снем пречистое тело твое, плащаницею чистою обвив, и благоуханьми во гробе нове закрыв, положи: но тридневен воскресл еси Господи, подаяй мирови велию милость.

*И ныне:*
Мироносицам женам при гробе представ ангел вопияше: мира мертвым суть прилична, Христос же истления явися чуждь. но возопийте: воскресе Господь, подаяй мирови велию милость.

*Кондак, глас в~:*
Радоватися мироносицам повелел еси, плачь праматере евы утолил еси, воскреснием твоим, Христе Боже: апостолом же твоим проповедати повелел еси: Спас воскресе от гроба.

*В неделю разслабленнаго,*

*тропарь воскресный, глас г~:*
Да веселятся небесная:

*Кондак, глас г~.*
Подобен: Дева днесь:

Душу мою Господи, во гресех всяческих, и безместными деяньми люте разслаблену, воздвигни божественным твоим предстательством, якоже и разслабленнаго воздвигл еси древле, да зову ти спасаемь: щедрый, слава Христе, державе твоей.

*В среду преполовения пятдесятницы,*

*тропарь, глас и~:*

Преполовившуся празднику, жаждущую душу мою благочестия напой водами, яко всем Cпасе возопил еси: жаждай (л. рч~и об.) да грядет ко мне, и да пиет. источниче жизни нашея, Христе Боже, слава тебе.

*Кондак, глас д~.*

*Подобен:*
Вознесыйся на крест:

Празднику законному преполовляющуся, всех творче и Владыко, к предстоящым глаголал еси Христе Боже: приидите и почерпите воду безсмертия. темже тебе припадаем, и верно вопием: щедроты твоя даруй нам, ты бо еси источник жизни нашея.

*Глаголем сей тропарь и кондак осмь дней.*

*В неделю самаряныни,*

*тропарь воскресн, глас д~:*
Светлую воскресния:

*Кондак, глас и~.*

*Подобен:*
Веру Христову:

Верою пришедши на источник самаряныня, виде премудрости воду тя: еяже напившися обильно, царствие вышнее наследова вечно приснославная.

*В неделю слепаго,*

*тропарь воскресн, глас е~:*
Собезначальное слово:

*Кондак, глас д~.*

*Подобен:*
Явился еси днесь:

Душевныма очима ослеплен, к тебе Христе прихожду, якоже слепый от рождения, покаянием зову ти: ты сущих во тьме свет пресветлый.

*В четверток вознесения Господа нашего Иисуса Христа,*

*тропарь, глас д~:*

Вознеслся еси во славе Христе Боже наш, радость сотворивый ученком обетованием святаго духа, извещенным им бывшым благословением, яко ты еси сын божий избавитель мира.

(л. рч~ф)

*Кондак, глас з~:*

Еже о нас исполнив смотрение, и яже на земли соединив небесным, вознеслся еси во славе Христе Боже, никакоже отлучаяся, но пребывая неотступный, и вопия любящим тя: аз есмь с вами, и никтоже на вы.

*В неделю святых ти~и богоносных отец в никеи,*

*тропарь, глас и~:*

Препрославлен еси Христе Боже наш, светила на земли отцы наши основавый, и теми ко истинней вере вся ны наставивый, многоблагоутробне, слава тебе.

*Кондак, глас и~:*

Апостол проповедание, и отец догматы, церкви едину веру запечатлеша: яже и ризу носящи истины, исткану от еже свыше богословия, исправляет и славит благочестия великое таинство.

*В субботу пред\ пятдесятницею,*

*[память совершаем от века усопших отцев, и братий наших,]*

*тропарь, глас и~:*

Глубиною мудрости человеколюбно вся строяй, и полезное всем подаваяй, едине содетелю, упокой Господи душы раб твоих: на тя бо упование возложиша, творца и зиждителя и Бога нашего.

*Кондак, глас и~:*

Со святыми упокой Христе, душы раб твоих, идеже несть болезнь, ни печаль, ни воздыхание, но жизнь безконечная.

*В неделю святыя пятдесятницы,*

*тропарь, глас и~:*

Благословен еси Христе Боже наш, иже премудры ловцы явлей, низпослав им духа святаго, и теми уловлей вселенную, человеколюбче слава тебе.

(л. рч~ф об.)

*Кондак, глас и~:*

Егда снизшед языки слия, разделяше языки вышний: егда же огненныя языки раздаяше, в соединение вся призва: и согласно славим всесвятаго духа.

*В неделю всех святых,*

*тропарь воскресн.*

*И святых, глас д~:*

Иже во всем мире мученк твоих, яко багряницею и виссом, кровьми церковь твоя украсившися, теми вопиет ти, Христе Боже: людем твоим щедроты твоя низпосли, мир жительству твоему даруй, и душам нашым велию милость.

*Кондак, глас и~:*

Яко начатки естества, насадителю твари, вселенная приносит ти Господи, богоносныя мученки: тех молитвами в мире глубоце церковь твою, жительство твое Богородицею соблюди, многомилостиве.

*Ведомо же буди, яко по недели всех святых с понедельника непременно начинается пост святых апостол, и бывает иуниа до к~ф дне, до памяти святых апостол петра и павла.*
