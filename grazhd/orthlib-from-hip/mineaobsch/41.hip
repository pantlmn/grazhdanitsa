<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

(л. см~з)

*[глава м~а] АПОСТОЛИ И ЕВ\ГЛИЯ оБЩЫЯ*

*коемуждо святому.*

*%[Пророку илии%]:*

*Апостол, от соборнаго послания иаковля чтение, зачало н~з.*

Братие, образ приимите злострадания и долготерпения пророки, иже глаголаша именем господним. Се блажим терпящыя: терпение иовле слышасте, и кончину господню видесте, яко многомилостив есть Господь, и щедр. Прежде же всех, братие моя, не кленитеся, ни небом, ни землею: ни иною коею клятвою: буди же вам, еже ей, ей: и еже ни, ни: да не в лицемерие впадете. Злостраждет ли кто в вас; да молитву деет. благодушствует ли кто; да поет. Болит ли кто в вас; да призовет пресвитеры церковныя, и да молитву сотворят над\ ним, помазавше его елеем во имя господне. И молитва веры спасет болящаго. и воздвигнет его Господь: и аще грехи будет сотворил, отпустятся ему. Исповедайте убо друг другу согрешения, и молитеся друг за друга, яко да исцелеете: много бо может молитва праведнаго, поспешествуема. Илиа человек бе подобострастен нам, и молитвою помолися, да не будет дождь: и не одожди по земли лета три и месяц шесть. И паки помолися, и небо дождь даде, и земля прозябе плод свой. Братие, аще кто в вас заблудит от пути истины, и обратит кто его: Да весть, яко обративый грешника от заблуждения пути его, спасет душу от смерти, и покрыет множество грехов.

(л. см~з об.)

*Евангелие от луки, зачало д~и.*

Во время оно, дивляхуся народи о словесех благодати, исходящих из\ уст Иисусовых, и глаголаху: не сей ли есть сын иосифов; И рече к ним: всяко речете ми притчу сию: врачу, исцелися сам: елика слышахом бывшая в капернауме, сотвори и зде во отечествии своем. Рече же: аминь глаголю вам, яко ни который пророк приятен есть во отечествии своем. Поистинне же глаголю вам: многи вдовицы беша во дни илиины во Исраили, егда заключися небо три лета и месяц шесть, яко бысть глад велик по всей земли. И ни ко единой их послан бысть илиа, токмо в сарепту сидонскую, к жене вдовице. И мнози прокажени беху при елиссеи пророце во Исраили: и ни един же от них очистися, токмо нееман сирианин. И исполнишася вси ярости в сонмищи, слышавшии сия. И воставше, изгнаша его вон из\ града: и ведоша его до верху горы, на нейже град их создан бяше, да быша его низринули. он же прошед посреде их, идяше.

*%[Пророкомъ%]:*

*Апостол, к коринфяном, зачало рн~з.*

Братие, не дети бывайте умы, но злобою младенствуйте, умы же совершени бывайте. В законе пишет: яко иными языки, и устны иными возглаголю людем сим: и ни тако послушают мене, глаголет Господь. Темже языцы в знамение суть не верующым, но неверным, а пророчество, не неверным, но верующым. Аще убо снидется церковь вся вкупе, и вси языки глаголют: внидут же и неразумивии или невернии, не рекут ли, яко беснуетеся; Аще же вси пророчествуют, внидет же некий неверен, или невежда, обличается всеми, и истязуется от всех. И (л. см~и) сице тайная сердца его явлена бывают: и тако пад ниц, поклонится Богови, возвещая, яко воистинну Бог с вами есть.

*Евангелие от матфеа, зачало ч~з.*

Рече Господь ко пришедшым к нему иудеем: горе вам книжницы и фарисее лицемери, яко зиждете гробы пророческия, и красите раки праведных. И глаголете: аще быхом были во дни отец наших, не быхом убо общницы им были в крови пророк. Темже сами свидетельствуете себе, яко сынове есте избивших пророки. И вы исполните меру отец ваших. Змия, порождения ехиднова, како убежите от суда огня геенскаго; Сего ради се аз послю к вам пророки, и премудры, и книжники: и от них убиете и распнете, и от них биете на сонмищах ваших, и изженете от града во град. Яко да приидет на вы всяка кровь праведна, проливаемая на земли, от крове авеля праведнаго, до крове захарии сына варахиина, егоже убисте между церковию и олтарем. Аминь глаголю вам, яко приидут вся сия на род сей. Иерусалиме, иерусалиме, избивый пророки, и камением побиваяй посланныя к нему, колькраты восхотех собрати чада твоя, якоже собирает кокошь птенцы своя под\ криле, и не восхотесте! Се оставляется вам дом ваш пуст. Глаголю бо вам, яко не имате мене видети отселе, дондеже речете: благословен грядый во имя господне.

*%[Апостолу единому и многимъ%]:*

*Апостол, к коринфяном, зачало рл~а.*

Братие, Бог ны посланники последния яви яко насмертники: зане позор быхом миру, и ангелом и человеком. Мы убо буи Христа ради, вы же мудри о Христе: (л. см~и об.) мы немощни, вы же крепцы: вы славни, мы же безчестни. До нынешняго часа и алчем, и жаждем, и наготуем, и страждем и скитаемся, И труждаемся, делающе своими руками: укоряеми, благословляем: гоними, терпим: хулими, утешаемся: якоже отреби миру быхом, всем попрание доселе. Не срамляя вас сия пишу, но якоже чада моя возлюбленная наказую. Аще бо и многи пестуны имате о Христе, но не многи отцы: о Христе бо Иисусе благовествованием аз вы родих. Молю же вас: подобни мне бывайте, якоже аз Христу.

*%[Апостолу и безмездникомъ%]:*

*Евангелие, от матфеа, зачало л~д:*

Во время оно, видев Иисус народы, милосердова о них, яко бяху смятени, и отвержени, яко овцы не имущыя пастыря. Тогда глагола ученком своим: жатва убо многа, делателей же мало. Молитеся убо господину жатвы, яко да изведет делатели на жатву свою. И призва обанадесять ученки своя, даде им власть на дусех нечистых, яко да изгонят их, и целити всяк недуг, и всяку болезнь. Сия обанадесять посла Иисус, заповеда им, глаголя: на путь язык не идите, и во град самарянский не внидите. Идите же паче ко овцам погибшым дому Исраилева. Ходяще же проповедуйте, глаголюще: яко приближися царствие небесное. Болящыя исцеляйте, прокаженныя очищайте, мертвыя воскрешайте, бесы изгоняйте: туне приясте, туне дадите.

*%[Апостоломъ%]:*

*Евангелие от луки, зачало н~.*

Во время оно, явль Господь и инех седмьдесят ученк своих, и посла их по двема пред\ лицем своим, во всяк град и место, аможе хотяше сам ити. Глаголаше (л. см~ф) же к ним: жатва убо многа, делателей же мало: молитеся убо господину жатве, да изведет делатели на жатву свою. Идите: се аз посылаю вы, яко агнцы посреде волков. Не носите влагалища: ни пиры, ни сапоги: и никогоже на пути целуйте. Воньже аще дом внидете, первее глаголите: мир дому сему. И аще убо будет ту сын мира, почиет на нем мир ваш: аще ли же ни, к вам возвратится. В том же дому пребывайте, ядуще, и пиюще, яже суть у них: достоин бо есть делатель мзды своея. не преходите из\ дому в дом. И воньже аще град входите, и приемлют вы, ядите предлагаемая вам. И исцелите недужныя, иже суть в нем, и глаголите им: приближися на вы царствие божие. Воньже аще град входите, и не приемлют вас, изшедше на распутия его, рцыте: И прах прилепший нас от града вашего, оттрясаем вам: обаче сие ведите, яко приближися на вы царствие божие. Глаголю вам, яко содомляном в день той отраднее будет, неже граду тому. Горе тебе хоразине, горе тебе вифсаидо, яко аще в тире и сидоне быша силы были бывшыя в ваю, древле убо во вретищи и пепеле седяще покаялися быша. обаче тиру и сидону отраднее будет на суде, неже вама. И ты капернауме, иже до небес вознесыйся, до ада низведешися.

*%[Святителю единому и многимъ%]:*

*Апостол ко евреем, зачало ти~и.*

Братие, таков нам подобаше архиерей, преподобен, незлобив, безсквернен, отлучен от грешник, и вышше небес быв: Иже не имать по вся дни нужды, якоже первосвященницы, прежде о своих гресех жертвы приносити, потом же о людских: сие бо сотвори единою, себе принес. Закон бо человеки поставляет первосвященники, имущыя немощь: (л. см~ф об.) слово же клятвенное, еже по законе, сына во веки совершенна. Глава же о глаголемых, такова имамы первосвященника, иже седе одесную престола величествия на небесех: Святым служитель и скинии истинней, юже водрузи Господь, а не человек.

*%[Святителю%]:*

*Евангелие от иоанна, зачало л~з.*

Рече Господь ко пришедшым к нему иудеем: аз есмь дверь, мною аще кто внидет, спасется, и внидет, и изыдет, и пажить обрящет. Тать не приходит, разве да украдет, и убиет, и погубит: аз приидох да живот имут, и лишше имут. Аз есмь пастырь добрый: пастырь добрый душу свою полагает за овцы. А наемник, иже несть пастырь, емуже не суть овцы своя, видит волка грядуща, и оставляет овцы, и бегает, и волк расхитит их, и распудит овцы. А наемник бежит, яко наемник есть, и не радит о овцах. Аз есмь пастырь добрый, и знаю моя, и знают мя моя. Якоже знает мя отец, и аз знаю отца: и душу мою полагаю за овцы. И ины овцы имам, яже не суть от двора сего, и тыя ми подобает привести: и глас мой услышат, и будет едино стадо, и един пастырь.

*%[Святителемъ%]:*

*Евангелие от матфеа, зачало а~и.*

Рече Господь своим ученком: вы есте свет мира: не может град укрытися верху горы стоя. Ниже вжигают светильника, и поставляют его под\ спудом, но на свещнице, и светит всем, иже в храмине [суть]. Тако да просветится свет ваш пред\ человеки, яко да видят ваша добрая дела: и прославят отца вашего, иже на небесех. [Да] не мните, яко приидох разорити закон, (л. с~н) или пророки: не приидох разорити, но исполнити. Аминь бо глаголю вам: дондеже прейдет небо и земля, иота едина, или едина черта не прейдет от закона, дондеже вся будут. Иже аще разорит едину заповедей сих малых, и научит тако человеки, мний наречется в царствии небеснем: а иже сотворит и научит, сей велий наречется в царствии небеснем.

*%[Преподобному единому и преподобным, и Христа ради юродивымъ%]:*

*Апостол к галатом, зачало сг~и.*

Братие, плод духовный есть: любы, радость, мир, долготерпение, благость, милосердие, вера, Кротость, воздержание, на таковых несть закона. А иже Христовы суть, плоть распяша со страстьми и похотьми. Аще живем духом, духом и да ходим. Не бываим тщеславни, друг друга раздражающе, друг другу завидяще. Братие, аще и впадет человек в некое прегрешение, вы духовнии исправляйте таковаго духом кротости: блюдый себе, да не и ты искушен будеши. Друг друга тяготы носите, и тако исполните закон Христов.

*Евангелие от матфеа, зачало м~г.*

Рече Господь своим ученком: вся мне предана суть отцем моим: и никтоже знает сына, токмо отец: ни отца кто знает, токмо сын: и емуже аще волит сын открыти. Приидите ко мне вси труждающиися и обремененнии, и аз упокою вы. Возмите иго мое на себе, и научитеся от мене, яко кроток есмь и смирен сердцем: и обрящете покой душам вашым. Иго бо мое благо, и бремя мое легко есть.

(л. с~н об.)

*%[Мученку единому%]:*

*Апостол к тимофею, зачало сч~в.*

Чадо тимофее, возмогай о благодати, яже о Христе Иисусе: И яже слышал еси от мене многими свидетели, сия предаждь верным человеком, иже довольни будут и иных научити. Ты убо злопостражди, яко добр воин Иисус Христов. Никтоже бо воин бывая обязуется куплями житейскими, да воеводе угоден будет. Аще же и постраждет кто, не венчается, аще незаконно мучен будет. Труждающемуся делателю прежде подобает от плода вкусити. Разумей яже глаголю: да даст убо тебе Господь разум о всем. Поминай Господа Иисуса Христа воставшаго от мертвых, от семене Давидова, по благовествованию моему. В немже злостражду даже до уз яко злодей: но слово божие не вяжется. Сего ради вся терплю избранных ради, да и тии спасение улучат, еже о Христе Иисусе, со славою вечною.

*Евангелие от луки, зачало кс~г.*

*Рече Господь:*
ничтоже покровено есть, еже не открыется: и тайно, еже не разумеется. Зане елика во тьме ресте, во свете услышится: и еже ко уху глаголасте во храмех, проповестся на кровех. Глаголю же вам другом своим: не убойтеся от убивающих тело, и потом не могущих лишше что сотворити: Сказую же вам, кого убойтеся: убойтеся имущаго власть по убиении воврещи в дебрь огненную: ей глаголю вам, того убойтеся. Не пять ли птиц ценится пенязема двема; и ни едина от них несть забвена пред\ богом. Но и власи главы вашея вси изочтени суть. не убойтеся убо: мнозех птиц унши есте вы. Глаголю же вам: всяк иже аще исповесть мя пред\ человеки, и сын человеческий исповесть его пред\ (л. сына) ангелы божиими: отвергийся мене пред\ человеки, отвержен будет пред\ ангелы божиими. И всяк иже речет слово на сына человеческаго, оставится ему: а на святаго духа хулившему, не оставится. Егда же приведут вы на соборища, и власти, и владычества, не пецытеся како или что отвещаете, или что речете: святый во дух научит вы в той час, яже подобает рещи.

*%[Мученком и преподобномученкомъ%]:*

*Апостол к римляном, зачало ч~ф.*

Братие, вемы, яко любящым Бога вся поспешествуют во благое, сущым по пред\ъуведению званным. Ихже бо пред\ъуведе, тех и пред\ъустави сообразным быти образу сына своего, яко быти ему первородну во многих братиях. А ихже пред\ъустави, тех и призва: а ихже призва, сих и оправда, а ихже оправда, сих и прослави. Что убо речем к сим; аще Бог по нас, кто на ны; Иже убо своего сына не пощаде, но за ны вся предал есть его: како убо не и с ним вся нам дарствует; Кто поемлет на избранныя божия; Бог оправдаяй. Кто осуждаяй; Христос Иисус умерый, паче же и воскресый, иже и есть одесную Бога, иже и ходатайствует о нас. Кто ны разлучит от любве божия; скорбь ли, или теснота, или гонение, или глад, или нагота, или беда, или мечь; якоже есть писано яко тебе ради умерщвляеми есмы весь день, вменихомся якоже овцы заколения. Но о сих всех препобеждаем за возлюбльшаго ны. Известихся бо, яко ни смерть, ни живот, ни ангели, ни начала, ниже силы, ни настоящая, ни грядущая, Ни высота, ни глубина, ни ина тварь кая, возможет нас разлучити от любве божия, яже о Христе Иисусе Господе нашем.

(л. сына об.)

*Евангелие от матфеа, зачало л~з.*

Рече Господь своим ученком: се аз посылаю вас, яко овцы посреде волков: будите убо мудри яко змия, и цели яко голубие. Внемлите же от человек: предадят бо вы на сонмы, и на соборищах их биют вас. И пред\ владыки же и цари ведени будете мене ради, во свидетельство им и языком. Егда же предают вы, не пецытеся, како или что возглаголете: дастся бо вам в той час, что возглаголете. Не вы бо будете глаголющии, но дух отца вашего глаголяй в вас. Предаст же брат брата на смерть, и отец чадо: и востанут чада на родители, и убиют их. И будете ненавидими всеми, имене моего ради: претерпевый же до конца, той спасен будет.

*%[Священномученку единому и многим, и на соборы святых отецъ%]:*

*Апостол ко евреем, зачало тл~д.*

Братие, поминайте наставники вашя, иже глаголаша вам. слово божие: ихже взирающе на скончание жительства, подражайте вере их. Ии~с Христос, вчера и днесь, тойже и во веки. В научения странна и различна не прилагайтеся: добро бо благодатию утверждати сердца, а не брашны, от нихже не прияша пользы ходившии в них. Имамы же олтарь, от негоже не имут власти ясти служащии сени. Ихже бо кровь животных вносится во святая за грехи первосвященником, сих телеса сжигаются вне стана. Темже Иисус да освятит люди своею кровию, вне врат пострадати изволил. Темже убо да исходим к нему вне стана поношение его носяще. Не имамы бо зде пребывающаго града, но грядущаго взыскуем. Тем убо приносим жертву хваления выну Богу, сиречь плод устен исповедающихся (л. сн~в) имени его, Благотворения же и общения не забывайте: таковыми бо жертвами благоугождается Бог.

*%[Священномученку единому и многимъ%]:*

*Евангелие от луки, зачало кс~з.*

*Рече Господь:*
не бойся малое стадо, яко благоизволи отец ваш дати вам царство. Продадите имения ваша, и дадите милостыня: сотворите себе влагалища неветшающя, сокровище неоскудеемо на небесех, идеже тать не приближается, ни моль растлевает. Идеже бо есть сокровище ваше, ту и сердце ваше будет. Да будут чресла ваша препоясана, и светильницы горящии: И вы подобни человеком чающым Господа своего, когда возвратится от брак, да пришедшу и толкнувшу, абие отверзут ему. Блажени раби тии, ихже пришед Господь обрящет бдящя. аминь глаголю вам, яко препояшется, и посадит их: и минув послужит им. И аще приидет во вторую стражу, любо в третию стражу приидет, и обрящет их тако: блажени суть раби тии. Се же ведите, яко аще бы ведал господин храмины, в кий час тать приидет, бдел убо бы, и не бы дал подкопати дому своего. И вы убо будите готови: яко воньже час не мните, сын человеческий приидет.

*%[На соборы святых отецъ%]:*

*Евангелие от иоанна, зачало н~з.*

Во время оно, возведе Иисус очи свои на небо, и рече: отче, прииде час: прослави сына твоего, да и сын твой прославит тя. якоже дал еси ему власть всякия плоти, да всяко еже дал еси ему, даст им живот вечный. Се же есть живот вечный, да знают тебе единаго истиннаго Бога, и егоже послал еси Иисус Христа. В прославих тя на земли: дело соверших, еже дал еси мне, да сотворю. И ныне прослави мя, ты отче, у тебе самаго славою, юже (л. сн~в об.) имех у тебе, прежде мир не бысть. Явих имя твое человеком, ихже дал еси мне от мира, твои беша, и дал еси, и слово твое сохраниша. Ныне разумеша, яко вся, елика дал еси мне, от тебе суть. яко глаголы, ихже дал еси мне, дах им: и тии прияша, и разумеша воистинну, яко от тебе изыдох, и вероваша, яко ты мя посла. Аз о сих молю: не о всем мире молю, но о тех, ихже дал еси мне, яко твои суть. И моя вся, твоя суть: и твоя, моя: и прославихся в них. И ктому несмь в мире, и сии в мире суть, и аз к тебе гряду. отче святый, соблюди их во имя твое, ихже дал еси мне, да будут едино якоже и мы. Егда бех с ними в мире, аз соблюдах их во имя твое: ихже дал еси мне, сохраних, и никтоже от них погибе, токмо сын погибельный, да сбудется писание. Ныне же к тебе гряду, и сия глаголю в мире, да имут радость мою исполнену в себе.

*%[Преподобномученку единому%]:*

*Апостол к тимофею, зачало сч~а.*

Чадо тимофее, не постыдися страстию Господа нашего Иисуса Христа, ни мною юзником его: но спостражди благовествованию Христову, по силе Бога, Спасшаго нас, и призвавшаго званием святым, не по делом нашым, но по своему благоволению и благодати, данней нам о Христе Иисусе, прежде лет вечных: Явльшися же ныне просвещением спасителя нашего Иисуса Христа, разрушившаго убо смерть, и возсиявшаго жизнь и нетление благовествованием: В неже поставлен бых аз проповедник и апостол, и учитель языков. Еяже ради вины и сия стражду, но не стыждуся: вем бо, емуже веровах, и известихся, яко силен есть предание мое сохранити в день он. Образ имей здравых словес, (л. сн~г) ихже от мене слышал еси в вере и любви, яже о Христе Иисусе. Доброе завещание соблюди, духом святым живущим в нас. Веси ли сие, яко отвратишася от мене вси, иже от асии, от нихже есть фигелл и ермоген; Да даст же милость Господь онисифорову дому, яко многажды мя упокои, и вериг моих не постыдеся. Но пришед в рим, тощнее взыска мя и обрете. Да даст ему Господь обрести милость от Господа в день он: и елика во ефесе послужи ми, добрее ты веси.

*Евангелие от марка, зачало л~з.*

*Рече Господь:*
иже хощет по мне ити, да отвержется себе, и возмет крест свой, и по мне грядет. Иже бо аще хощет душу свою спасти, погубит ю: а иже погубит душу свою мене ради и евангелиа, той спасет ю. Кая бо польза человеку, аще приобрящет мир весь, и оттщетит душу свою; Или что даст человек измену на души своей; Иже бо аще постыдится мене, и моих словес, в роде сем прелюбодейнем и грешнем, и сын человеческий постыдится его, егда приидет во славе отца своего со ангелы святыми. И глаголаше им: аминь глаголю вам, яко суть нецыи от зде стоящих, иже не имут вкусити смерти, дондеже видят царствие божие пришедшее в силе.

*%[Мученце единой, и многимъ%]:*

*Апостол к коринфяном, зачало рп~а.*

Братие, поспешствующе молим, не вотще благодать божию прияти вам. Глаголет бо: во время приятно послушах тебе, и в день спасения помогох ти: се ныне время благоприятно, се ныне, день спасения: Ни едино ни в чемже дающе претыкание, да служение безпорочно будет. Но во всем представляюще себе якоже божия слуги в терпении (л. сн~г об.) мнозе, в скорбех, в бедах, в теснотах, в ранах, в темницах, в нестроениих, в трудех, во бдениих, в пощениих, во очищении, в разуме, в долготерпении, в благости, в дусе святе, в любви нелицемерне, в словеси истины, в силе божией: оружии правды, десными и шуими, Славою и безчестием: гаждением, и благохвалением: яко лестцы и истинни: яко незнаеми, и познаваеми: яко умирающе, и се живи есмы: яко наказуеми, а не умерщвляеми: яко скорбяще, присно же радующеся: яко нищи, а многих богатяще: яко ничтоже имуще, а вся содержаще.

*Евангелие от марка, зачало к~а.*

Во время оно, по Иисусе идяху народи мнози, и угнетаху его. И жена некая сущи в точении крове лет дванадесяте, И много пострадавши от мног врачев, и издавши своя вся, и ни единыя пользы обретши, но паче в горшее пришедши: слышавши о Иисусе, пришедши в народе созади, прикоснуся ризе его. Глаголаше бо: яко, аще прикоснуся ризам его, спасена буду. И абие изсякну источник крове ея: и разуме телом, яко исцеле от раны. И абие Иисус разуме в себе силу изшедшую от него, и обращься в народе, глаголаше: кто прикоснуся ризам моим, И глаголаху ему ученцы его: видиши народ угнетающ тя, и глаголеши: кто ся прикосну мне; И обглядаше видети сотворшую сие. Жена же убоявшися и трепещущи, ведящи еже бысть ей, прииде и припаде к нему, и рече ему всю истину. он же рече ей: дщи, вера твоя спасе тя, иди в мире, и буди цела от раны твоея.

*%[Преподобней жене единой, и многимъ%]:*

*Апостол к галатом, зачало с~и.*

Братие, прежде пришествия веры, под\ законом стрегоми бехом, затворени в хотящую веру открытися. (л. сн~д) Темже закон пестун нам бысть во Христе да от веры оправдимся. Пришедши же вере, уже не под\ пестуном есмы. Еси бо вы сынове божии есте, верою о Христе Иисусе. Елицы бо во Христа крестистеся, во Христа облекостеся. Несть иудей, ни еллин: несть раб, ни свободь: несть мужеский пол, ни женский: вси бо вы едино есте о Христе Иисусе. Аще ли вы Христовы, убо авраамле семя есте, и по обетованию наследницы.

*Евангелие от матфеа, зачало р~д.*

Рече Господь притчу сию: уподобися царствие небесное десятим девам, яже прияша светильники своя, и изыдоша в сретение жениху. Пять же бе от них мудры, и пять юродивы. Юродивыя же приемше светильники своя, не взяша с собою елеа. Мудрыя же прияша елей в сосудех со светильники своими. Коснящу же жениху, воздремашася вся, и спаху. Полунощи же вопль бысть: се жених грядет, исходите в сретение его. Тогда воставше вся девы тыя, и украсиша светильники своя, юродивыя же мудрым реша: дадите нам от елеа вашего, яко светильницы наши угасают. Отвещаша же мудрыя, глаголюще: еда како не достанет нам и вам; идите же паче к продающым, и купите себе. Идущым же им купити, прииде жених: и готовыя внидоша с ним на браки, и затворены быша двери. Последи же приидоша и прочыя девы, глаголюще: Господи, Господи, отверзи нам. он же отвещав рече им: аминь глаголю вам, не вем вас. Бдите убо, яко не весте дне, ни часа, воньже сын человеческий приидет.

*%[Исповеднику%]:*

*Апостол к ефесеем, зачало сл~г.*

Братие, возмогайте о Господе, и в державе крепости его. Облецытеся во вся оружия божия, яко возмощи вам (л. сн~д об.) стати противу кознем диавольским: яко несть наша брань к крови и плоти, но к началом и ко властем и к миродержителем тьмы века сего, к духовом злобы поднебесным. Сего ради приимите вся оружия божия, да возможете противитися в день лют, и вся содеявше стати. Станите убо препоясани чресла ваша истиною, и оболкшеся в броня правды: И обувши нозе во уготование благовествования мира. Над\ всеми же восприимше щит веры, в немже возможете вся стрелы лукаваго разжженныя угасити: И шлем спасения восприимите, и мечь духовный, иже есть глагол божий.

*Евангелие от луки, зачало кс~д.*

*Рече Господь:*
всяк иже аще исповесть мя пред\ человеки, и сын человеческий исповесть его пред\ ангелы божиими. А отвергийся мене пред\ человеки, отвержен будет пред\ ангелы божиими. И всяк иже речет слово на сына человеческаго, оставится ему: а на святаго духа хулившему, не оставится. Егда же приведут вы на соборища, и власти, и владычества, не пецытеся, како или что отвещаете, или что речете: святый бо дух научит вы в той час, яже подобает рещи.

*%[Безмездником:%]*

*Апостол к коринфяном, зачало рн~г.*

Братие, вы есте тело Христово, и уди от части. И овы убо положи Бог в церкви, первее апостолы, второе пророки, третие учители, потом же силы: таже дарования исцелений, заступления, правления, роди языков. Еда вси апостоли; еда вси пророцы; еда вси учители, еда вси силы; еда вси дарования имут исцелений; еда вси языки глаголют; еда вси сказуют; ревнуйте же дарований больших, и еще по превосхождению путь вам показую. Аще языки человеческими (л. сыне) глаголю и ангельскими, любве же не имам, бых [яко] медь звенящи, или кимвал звяцаяй. И аще имам пророчество, и вем тайны вся, и весь разум: и аще имам всю веру, яко и горы преставляти, любве же не имам, ничтоже есмь. И аще раздам вся имения моя, и аще предам тело мое во еже сжещи е, любве же не имам, никая польза ми есть. Любы долготерпит, милосердствует: любы не завидит, любы не превозносится, не гордится: Ни безчинствует, не ищет своя си, не раздражается, не мыслит зла: Не радуется о неправде, радуется же о истине. Вся любит, всему веру емлет, вся уповает, вся терпит: Любы николиже отпадает.

*Евангелие от матфеа, апостолу единому: Лист см~и об.*

*%[Безплотнымъ%]:*

*Апостол к евреем, зачало т~е.*

Братие, аще глаголанное ангелы слово бысть известно, и всяко преступление и ослушание праведное прият мздовоздаяние: Како мы убежим о толицем нерадивше спасении еже зачало приемше глаголатися от Господа, слышавшими в нас известися, Сосвидетельствующу Богу, знаменьми же и чудесы, и различными силами, и духа святаго разделеньми, по своей ему воли. Не ангелом бо покори Бог вселенную грядущую, о нейже глаголем. Засвидетельствова же негде некто, глаголя: что есть человек, яко помниши его, или сын человеческий, яко посещаеши и; умалил еси его малым нечим от ангел: славою и честию венчал еси его, и поставил еси его над\ делы руку твоею: Вся покорил еси под\ нозе его. внегда же покорити ему всяческая, ничтоже остави ему непокорено: ныне же не у видим ему всяческая покорена. А умаленаго малым чим от ангел видим Иисуса, за приятие смерти, славою и честию венчанна, (л. сыне об.) яко да благодатию божиею за всех вкусит смерти. Подобаше бо ему, егоже ради всяческая, и имже всяческая, приведшу многи сыны в славу, начальника спасения их страданьми совершити.

*Евангелие от луки, зачало н~а.*

Рече Господь своим ученком: слушаяй вас, мене слушает: и отметаяйся вас, мене отметается. отметаяйся же мене, отметается пославшаго мя. Возвратишася же седмьдесят с радостию, глаголюще: Господи, и беси повинуются нам о имени твоем. Рече же им: видех сатану яко молнию с небесе спадша. Се даю вам власть наступати на змию и на скорпию, и на всю силу вражию: и ничесоже вас вредит. обаче о сем не радуйтеся, яко дуси вам повинуются: радуйтеся же, яко имена ваша написана суть на небесех. В той час возрадовася духом Иисус, и рече: исповедаю ти ся отче, Господи небесе и земли, яко утаил еси сия от премудрых и разумных, и открыл еси та младенцем: ей отче, яко тако бысть благоволение пред\ тобою.

*%[Предтечи иоанну%]:*

*Апостол деяний, зачало л~г.*

Во дни оны, якоже скончаваше иоанн течение, глаголаше: кого мя непщуете быти, несмь аз: но се грядет по мне, емуже несмь достоин разрешити ремень сапогу его. Мужие братие, сынове рода авраамля, и иже в вас боящиися Бога, вам слово спасения сего послася. Живущии бо во иерусалиме, и князи их сего неразумевше, и гласы пророческия, по вся субботы чтомыя, осудивше его, исполниша: И ни единыя вины смертныя обретше, просиша у пилата убити его. Якоже скончаша вся, яже о нем писана, снемше с древа, положиша во гробе. Бог же воскреси его (л. сн~з) от мертвых: Иже явися на дни многи, совозшедшым с ним от галилеи во иерусалим, иже ныне суть свидетелие его к людем. И мы вам благовествуем обетование бывшее ко отцем, яко сие Бог исполнил есть нам чадом их, воздвиг Иисуса.

*Евангелие от матфеа, зачало м~.*

Во время оно, слышав иоанн во узилищи дела Христова, посла два от ученик своих, рече ему: ты ли еси грядый, или иного чаем, И отвещав Иисус рече им: шедша возвестита иоаннови, яже слышита и видита. Слепии прозирают, и хромии ходят: прокаженнии очищаются, и глусии слышат: мертвии востают, и нищии благовествуют. И блажен есть, иже аще не соблазнится о мне. Тема же исходящема, начат Иисус народом глаголати о иоанне: чесо изыдосте в пустыню видети; трость ли ветром колеблему; Но чесо изыдосте видети; человека ли к мякки ризы облеченна; се иже мяккая носящии, в домех цаских суть. Но чесо изыдосте видети; пророка ли; ей, глаголю вам, и лишше пророка. Сей бо есть, о немже есть писано: се аз посылаю ангела моего пред\ лицем твоим, иже уготовит путь твой пред\ тобою. Аминь глаголю вам: не воста в рожденных женами болий иоанна крестителя: мний же во царствии небеснем болий его есть. От дней же иоанна крестителя доселе царствие небесное нудится, и нуждницы восхищают е: Вси бо пророцы и закон до иоанна прорекоша. И аще хощете прияти, той есть илиа хотяй приити. Имеяй уши слышати, да слышит.

*%[Честному и животворящему кресту%]:*

*Апостол к коринфяном, зачало рк~е.*

Братие, слово крестное погибающым убо юродство есть, а спасаемым нам сила божия есть. Писано бо (л. сн~з об.) есть: погублю премудрость премудрых, и разум разумных отвергу. Где премудр; где книжник; где совопросник века сего; не обуи ли Бог премудрость мира сего: Понеже бо в премудрости божией, не разуме мир премудростию Бога, благоизволил Бог буйством проповеди спасти верующих. Понеже, и иудее знамения просят, и еллини премудрости ищут: Мы же проповедуем Христа распята, иудеем убо соблазн, еллином же безумие: Самем же званным, иудеем же и еллином, Христа, божию силу, и божию премудрость.

*Евангелие от иоанна, зачало м~в от полу.*

*Рече Господь:*
отче, прослави имя твое. прииде же глас с небесе: и прославих, и паки прославлю. Народ же стояй слышав, глаголаху: гром бысть. инии глаголаху: ангел глагола ему. Отвеща Иисус, и рече: не мене ради глас сей бысть, но народа ради. Ныне суд есть миру сему: ныне князь мира сего изгнан будет вон. И аще аз вознесен буду от земли, вся привлеку к себе. Сие же глаголаше, назнаменуя, коею смертию хотяше умрети. Отвеща ему народ: мы слышахом от закона, яко Христос пребывает во веки: како ты глаголеши: вознестися подобает сыну человеческому; кто есть сей сын человеческий; Рече же им Иисус: еще мало время свет в вас есть. ходите, дондеже свет имате, да тьма вас не имет. и ходяй во тьме, не весть, камо идет. Дондеже свет имате, веруйте во свет, да сынове света будете.

*%[Владычным праздникомъ%]:*

*Апостол к колоссаем, зачало с~и.*

Братие, благодаряще Бога и отца, призвавшаго вас в причастие наследия святых во свете: Иже избави нас от власти темныя, и престави в царство сына любве своея: (л. сн~з) О немже имамы избавление кровию его, и оставление грехов: Иже есть образ Бога невидимаго, перворожден всея твари. яко о нем создана быша всяческая, яже на небеси, и яже на земли, видимая и невидимая: аще престоли, аще господьствия, аще начала, аще власти, всяческая тем и о нем создашася. И той есть прежде всех, и всяческая о нем состоятся. И той есть глава телу церкве, иже есть начаток, перворожден из\ мертвых, яко да будет во всех той первенствуя.

*Евангелие от луки, зачало м~и от полу.*

Во время оно, бысть егда скончавахуся дние восхождению Иисусову, и той утверди лице свое ити во иерусалим. И посла вестники пред\ лицем своим: и изшедше внидоша в весь самарянску, яко да уготовят ему. И не прияша его, яко лице его бе грядый во иерусалим. Видевша же ученка его, иаков и иоанн, реста: Господи, хощеши ли, речема, да огнь снидет с небесе, и потребит их, якоже и илиа сотвори; Обращься же запрети има, и рече: не веста, коего духа еста вы. Сын бо человеческий не прииде душ человеческих погубити, но спасти: и идоша во ину весь. И обращься ко ученком, рече: вся мне предана быша от отца моего: и никтоже весть, кто есть сын, токмо отец, и кто есть отец, токмо сын, и емуже аще хощет сын открыти. И обращься ко ученком, един рече: блажени очи видящии, яже видите. Глаголю бо вам: яко мнози пророцы и царие восхотеша видети, яже вы видите, и не видеша: и слышати, яже слышите, и не слышаша.

*%[Богородичным праздникомъ%]:*

*Апостол к филипписием, зачало с~м.*

Братие, сие да мудрствуется в вас, еже и во Христе Иисусе, Иже во образе божии сый, не восхищением непщева (л. сн~з об.) быти равен Богу. Но себе умалил, зрак раба приим, в подобии человечестем быв, и образом обретеся якоже человек. Смирил себе, послушлив быв даже до смерти, смерти же крестныя. Темже и Бог его превознесе, и дарова ему имя, еже паче всякаго имене: Да о имени Иисусове всяко колено поклонится, небесных, и земных, и преисподних: И всяк язык исповесть, яко Господь Иисус Христос, в славу Бога отца.

*Евангелие от луки, зачало н~д.*

Во время оно, вниде Иисус в весь некую: жена же некая именем марфа прият его в дом свой. И сестра ей бе, нарицаемая мариа, яже и седши при ногу Иисусову, слышаше слово его. Марфа же молвяше о мнозе службе, ставши же рече: Господи, не брежеши ли, яко сестра моя едину мя остави служити, рцы убо ей, да ми поможет. Отвещав же Иисус, рече ей: марфо, марфо, печешися, и молвиши о мнозе: Едино же есть на потребу: мариа же благую часть избра, еже не отимется от нея. Бысть же егда глаголаше сия, воздвигши некая жена глас от народа, рече ему блажено чрево носившее тя, и сосца яже еси ссал. он же рече: темже убо блажени слышащии слово божие, и хранящии е.

