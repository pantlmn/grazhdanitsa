<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

Неделя по рождестве Христове:

[глава з~и] Память сотворяем святых праведных, иосифа обручника, и Давида царя, и иакова брата господня.

Подобает ведати, аще по рождестве Христове неделя сия случится в к~з, и к~з, и в к~и, и к~ф, и л~ день: в субботу на малей вечерни стихиры воскресны, и Богородицы по обычаю.

На велицей вечерни по обычном псалме, поем кафисму а~-ю всю. На Господи воззвах, стихиры воскресны г~: и праздника д~, поемыя на самый праздник. И святых г~, глас а~.

Подобен: Небесных чинов:

Богоотца вси восхвалим Давида царя: из\ него бо пройде жезл Дева, и из\ нея возсия цвет Христос, и адама со евою от тли воззва, яко благоутробен.

Пророческая проречения виде в старости яве иосиф обручник, проявленно исполняемая, обручение воистинну странное, откровение ангелы прием, Богу слава вопиющих, на землю мир низпославшему.

Брата божия вси восхвалим, яко святителя суща, мучением же паки просиявша доблественне. егоже молитвами, Иисусе Боже наш, в вертепе и в пеленах повивыйся, спаси вся поющыя тя.

Слава, глас з~.

Память совершаем Давида и иакова, благочестивых: царя пророка, и апостола, перваго епископа. тех бо ученьми лести избавльшеся, Христа славословим от Девы возсиявшаго и воплощшагося, еже спасти душы нашя.

И ныне, Богородичен гласа.

Вход. Прокимен дне.

На литии стихиры праздника, поемыя на самый праздник. Слава, и ныне: Волсви персидстии:

На стиховне стихиры воскресны: Слава, глас з~:

Священных память и царей держава, и веселие бысть рождество твое, и в нем хвалящеся глаголем: отче наш, иже еси на небесех, да святится имя твое, человеколюбче.

И ныне, глас тойже:

Днесь невидимое естество человеком от Девы совокупляется: днесь безмерное существо в вифлееме пеленами обвивается: днесь Бог звездою волхвы в поклонение приводит, провозвещая свое тридневное погребение, яко в злате и смирне и ливане. емуже поем: воплотивыйся от Девы, Христе Боже, спаси душы нашя.

На благословении хлебов тропарь: Рождество твое: дважды:

И святых, глас в~:

Благовествуй, иосифе, Давиду чудеса богоотцу: Деву видел еси рождшую, с пастыри славословил еси, с волхвы поклонился еси, ангелом весть прием. моли Христа Бога спасти душы нашя. [Единожды.]

А идеже несть всенощнаго бдения, на повечерии по трисвятом, кондак богоотцев. Слава, и ныне, праздника.

На утрени,

на Бог Господь, тропарь воскресн, дважды.

Слава, святых: И ныне, праздника.

По кафисмах седальны воскресны, с Богородичны их. И чтение во евангелии толковом от матфеа, неделя по рождестве Христове: или слово григориа нисскаго, о святей Троице и о аврааме: на две части. И поем непорочны и тропари их, впакои гласа. Степенна, и прокимен гласа. Евангелие воскресно. Воскресние Христово видевше:

По н~-м псалме, стихира воскресна.

Канон воскресн со ирмосом на д~: и Богородице на два: и праздника на д~: и настоящий на д~.

[Аще же в к~з день: поем канон воскресн, со ирмосом на д~: праздника оба канона, на з~: и богоотцев на д~.]

Канон. Творение космы монаха. Глас д~.

Песнь а~.

Ирмос: Воспою тебе, Господи Боже мой, яко извел еси люди из\ работы египетския, покрыл же еси колесницы фараоновы и силу.

Елицы рождественная сотворяем воплощшагося нас ради, радостию воспоим иакова богобрата и Давида богоотца.

Слава в вышних, лицы ангельстии в вифлееме иосифу предсташа, глаголюще: с нимиже благоизволившаго воплотитися воспоим.

Давиде богоотче с гусльми, от корене иессеева воплощшагося Господа, иакова праведнаго привлек, воспой.

Богородичен: Воспою тебе, Господи Боже мой, яко родился еси из\ матере Девы святыя: и сию показал еси надежду душ наших.

Катавасиа: Христос раждается:

Песнь г~.

Ирмос: утверждение на тя надеющихся, Христе Боже, в вере православней твоей утверди нас, яко человеколюбец.

Рождшагося плотию, от Девы без\ семене Христа Бога, со ангелы вси воспоем, слава в вышних Богу, взывающе.

Всепразднственный, нас ради истощившагося вернии праздник, с Давидом же и иаковом, песньми по достоянию почтим.

Яко жениху от чертога, из\ матерних ложесн, Давид рече Господу изыти: егоже ныне со иаковом воспоем.

Богородичен: Безневестную и Богородицу Марию почтим, тоя бо ради нам возсия правды солнце.

Кондак, глас г~, праздника:

Дева днесь пресущественнаго раждает, и земля вертеп неприступному приносит. ангели с пастырьми славословят, волсви же со звездою путешествуют: нас бо ради родися отроча младо, превечный Бог.

Икос: Едем вифлеем отверзе, приидите видим, пищу в тайне обретохом: приидите, приимем сущая райская внутрь вертепа. тамо явися корень ненапоен, прозябая отпущение: тамо обретеся кладязь неископан, из\ негоже Давид пити древле возжадася: тамо Дева рождши младенца, жажду устави абие адамову и Давидову. сего ради к нему идем, где родися отроча младо, превечный Бог.

Седален, глас г~: Подобен: Дева днесь:

Иосифа праведнаго, Девы обручника, с Давидом иакова достодолжно воспоем: сии бо праведною ходивше стезею, достигоша небесныя обители, достойно ликующе со ангелы, нам просят согрешений оставления.

Слава, глас и~, подобен тойже:

Дева роди творца всяческих, и волсви грядут сему плотию поклонитися: человецы со ангелы славословят, вертеп же и ясли дароносят: воспевающе рождшагося, отроча младо превечнаго Бога.

И ныне, глас а~: Подобен: Лик ангельский:

Лик пророческий празднует божественне чудо в тебе бывшее, о Дево: Бога бо воплощшася на земли породила еси. темже ангели с пастырьми поют, волсви же верою со иосифом вопиют, Давиду чудеса богоотцу.

Песнь д~.

Ирмос: Твоего на земли явления, Христе Боже, проповедая пророк пришествие, с веселием вопияше: слава силе твоей, Господи.

С волхвы рождшемуся поклонимся, и со ангелы и иосифом ликуим, боголепно взывающе: слава в вышних Христу Богу.

Царствуяй всеми царьми Христос, по плоти от семене Давидова рождейся, избраннаго иакова прият брата, якоже изволи.

От Девы Господь явивыйся во плоти, спрослави память вашу святии, апостолов лучший иакове, и Давиде всеблаженне.

Богородичен: Херувимских чинов преимущи, и Бога на руку носима, с плотию понесши, радуйся, Богородице безневестная.

Песнь е~.

Ирмос: Возсиявый свет, и просветивый утро, и показавый день, слава тебе, слава тебе, Иисусе сыне божий.

От Девы чистыя благоволивый родитися, Боже воплотивыйся, слава тебе, слава тебе, иосиф вопияше.

От Девы рождейся и память уяснивый Давида и иакова, слава тебе, слава тебе, слава тебе Иисусе сыне божий.

Егоже пророк Давид дождь на руно нарицаше богодохновенно, иаков проповеда Иисуса сына божия.

Богородичен: Ангела глас немолчно тварь приносит тебе Дево: радуйся, Мати чистая Иисуса сына божия.

Песнь з~.

Ирмос: Возопи прообразуя погребение тридневное, пророк иона, в ките моляся: от тли избави мя, Иисусе царю сил.

Предстояху ужасающеся чини небеснии вертепу, и рождество пречистое воспеша немолчно: слава в вышних Богу рождшуся.

Сел еси на престоле, якоже клялся еси Владыко, пророку Давиду, от плода чрева его прошед: иакову же церкве предал еси престол Христе.

Царь убо Давид и пророк чуден, и праотец показася божественнаго воплощения: первоепископ же ученк иаков Иисусов.

Богородичен: Молимся о рабех твоих, Дево Богородице, из\ тебе воплощеннаго моли: яко тя и едину предстательницу нашу вемы.

Кондак, глас г~:

Подобен: Дева днесь:

Веселия днесь Давид исполняется, божественный иосиф же хваление со иаковом приносит: венец бо сродством Христовым приемше радуются, и неизреченно на земли рождшагося воспевают, и вопиют: щедре, спасай тебе чтущыя.

Икос: Неизреченным советом раждается плотию безплотный, описуется ныне телом неописанный, и спасает непреложно оба существа: начало приемлет, иже естеством безначальный, и един безлетен. зрится младенц, сый всесовершенный: носится руками, носяй всяческая. темже того сродством почтенныя, яко Бог венчает своим рождеством: яже прославляюще верою, немолчно вопием: щедре, спасай тебе чтущыя.

Песнь з~.

Ирмос: Авраамстии иногда в вавилоне отроцы пещный пламень попраша, песньми взывающе: отец наших Боже, благословен еси.

Паче слова рождеству Богородицы Марии, лицы ангельстии дивящеся, иосифу вопияху: в вышних слава, и на земли мир.

Невестоводец убо Давид, чертожник же божественныя церкве иаков бывше, глаголаху: воплощейся нас ради, Боже, благословен еси.

Иже во пророцех царь, и во царех пророк. со иаковом богомудрым и нам воспой: воплощейся нас ради, Христе, благословен еси.

Богородичен: В неопальней купине и росодательней пещи, ты прописавшися Мати пречистая, без\ семене родила еси воплощеннаго Бога, присноблагословенная.

Песнь и~.

Ирмос: Царя Христа, егоже исповедаша плененнии отроцы, в пещи глаголюще велиим гласом: вся дела пойте Господа.

Воплощшагося Христа, егоже славословиша небесныя силы, и иосиф обручник непрестанно воспевает: вся дела Господа пойте, и превозносите его во веки.

Воплощшагося Христа, егоже прорече Давид богоотец, и людем проповеда иаков, вопия: вся дела Господа пойте и превозносите его во веки.

От Девы рождшагося Христа, и возвеличившаго Давидову и иаковлю священную память яко другов его: вся дела Господа пойте, и превозносите его во веки.

Богородичен: Царя Христа, егоже нам роди Богородица Мариа, и по рождестве пребысть Дева чистая: вся дела Господа пойте, и превозносите его во веки.

На ф~-й песни поем, Честнейшую:

Песнь ф~.

Ирмос: Моисей на горе неопалимую купину виде, иосиф в вертепе неизреченное рождество слыша, нескверная Дево, безмужная Мати, песньми тя, Богородице, величаем.

Рождшемуся от Девы вся тварь трепетом послужи: небеса убо звездою, земля же ясльми, гора вертепом, волсви дарми, пастырие чудесем: ангели же слава в вышних Богу.

Царь от пастырей древле убо Давид бысть, от колена же иудова и царскаго ты, иакове, пастырь паствы показался еси воплощшагося, агнца вышняго, и сына божия.

Вифлееме ныне веселися, град быв новаго Давида, и сионе возвещай церквей старейшинство, общее веселие: всех царя, и того угодники ныне восприемши.

Богородичен: Ангельстии собори тя, богородительнице, славят, и человеческий род тя непрестанно песньми почитает: ты бо божественным рождеством земныя с небесными совокупила еси: темже тя почитаем.

Светилен воскресн: Слава, святых. Подобен: Со ученки:

Со иаковом воспоим славным богобратом Давида богоотца, иосифа же божественнаго Богородицы обручника: Христову бо божественному рождеству послужиша во граде вифлееме боголепно со ангелы, волхвы же и пастырьми, тому песнь поюще, яко Богу и владыце.

И ныне, праздника.

На хвалитех стихиры воскресны д~: и праздника д~, д~-го гласа с припевы праздника.

Слава, глас и~:

Кровь и огнь и курение дыма, чудеса на земли яже провиде иоиль. кровь, воплощение: огнь, божество: курение же дыма, дух святый нашедый на Деву, и мир облагоухавший. велие таинство твоего вочеловечения, Господи, слава тебе.

И ныне: Преблагословенна еси Богородице Дево:

Славословие великое. тропарь воскресн, и отпуст. Стихира евангельская. Час а~: и конечный отпуст. На часех тропарь воскресн. Слава, праздника: И ныне: Богородичен: и святых тропарь пременяюще глаголем. по отче наш: кондаки праздника и святых, пременяюще глаголем.

На литургии:

Блаженна гласа, на д~: и праздника на д~: и святых песнь з~-я, на д~. По входе тропарь воскресн: и праздника, и святых: Слава, кондак святых: И ныне, праздника. Прокимен, гласа: и святых, глас д~: Дивен Бог во святых своих, Бог Исраилев. Стих: В церквах благословите Бога, Господа от источник Исраилевых. Апостол к галатом, зачало с~. Аллилуиа, глас д~: Помяни Господи Давида и всю кротость его. Евангелие от матфеа, зачало д~. Причастен: Хвалите Господа: Другий: Радуйтеся:

[зри] указ о апостолех и о евангелиах, яже бывает суббота и неделя по рождестве Христове: и другая суббота и неделя пред\ богоявлением. Подобает ведати яко аще случится рождество Христово в неделю, и тогда бывает между рождеством Христовым и богоявлением едина суббота, и неделя: и поем неделю по рождестве Христове, наутрие праздника рождества Христова, в понедельник, декемвриа в к~з день, якоже указася на ряду в понедельник наутрии праздника. На литургии чтем апостол и евангелие недели, яже по рождестве Христове. А субботе, яже по рождестве Христове, чтем апостол и евангелие в субботу на отдание праздника рождества Христова прежде: таже субботе пред\ богоявлением: прокимен же, и аллилуиа, и причастен праздника. А в а~ день ианнуариа, прокимен, апостол и евангелие чтем недели пред\ богоявлением, якоже в настоящей главе в ряду из\ъявится.

зри Аще ли рождество Христово в понедельник: И тогда бывает между рождеством Христовым и богоявлением суббота и неделя едина: и суббота по рождестве Христове, тогда бывает декемвриа в л~-й день. На литургии прокимен, апостол, аллилуиа, евангелие, и причастен, прежде чтем субботе по рождестве Христове: таже: апостол, и евангелие субботе пред\ богоявлением. А недели яже по рождестве Христове, чтем на литургии во отдание праздника рождества Христова, апостол и евангелие, якоже указася на ряду. А недели яже пред\ богоявлением, прокимен, апостол, аллилуиа, и евангелие чтем ианнуариа в а~ день, якоже укажется на ряду, егда случится обрезание и василиа в неделю.

зри Аще ли рождество Христово во вторник: И тогда бывают между рождеством Христовым и богоявлением две субботы, а неделя едина: и суббота, яже по рождестве Христове, тогда бывает декемвриа в к~ф день. На литургии прокимен, апостол, аллилуиа, евангелие и причастен, прежде субботе по рождестве Христове, и потом младенцем. А недели яже по рождестве Христове, поем службу декемвриа в л~ день, якоже указася на ряду. А недели, яже пред\ богоявлением, евангелие утреннее: и на литургии прокимен, апостол, аллилуиа, и евангелие чтем прежде ианнуариа в а~ день, и потом обрезания, и василиа едино. Причастен: Хвалите Господа: Другий: В память вечную:

зри Аще ли рождество Христово в среду, или в четверток или в пяток: И тогда бывают между рождеством Христовым и богоявлением две субботы и недели. В а~-ю убо неделю чтется апостол и евангелие субботе и недели, по рождестве Христове. А во в~-ю субботу и неделю, чтется апостол и евангелие субботе и недели яже пред\ богоявлением.

зри Аще ли рождество Христово в субботу: И тогда бывают между рождеством Христовым и богоявлением, две недели, а суббота едина. и недели, яже по рождестве Христове, поем службу наутрие рождества Христова в неделю, якоже указася на ряду. А отдание рождества Христова, тогда бывает в пяток: И поем службу отдания рождества Христова, якоже указася на ряду. Точию на литургии, прокимен, аллилуиа, и причастен праздника: апостол же и евангелие субботе по рождестве Христове. В субботу яже пред\ богоявлением, на литургии апостол и евангелие, чтем ианнуариа в а~ день, прежде обрезанию, и потом субботе пред\ богоявлением. А наутрие в настоящую неделю на утрени,евангелие чтем прежде недели, и потом ряд. А на литургии прокимен, апостол, аллилуиа, и евангелие прежде недели пред\ богоявлением, таже святаго. Ряд же чтем под\ зачало, аще не будет отступки. Причастен, Хвалите Господа: и святаго.

зри О отдании рождества Христова на простый день: Вечер, обычная зри кафисма. На Господи воззвах стихиры на з~, поемыя на самый праздник. Слава, и ныне: самогласен: Августу единоначальствующу: Прокимен дне: Входа несть. Паремий не чтем. Таже Сподоби Господи: И ектениа, Исполним вечернюю молитву: На стиховне стихиры праздника, со стихи их. Слава, и ныне, праздника. По ныне отпущаеши, и по трисвятом, тропарь праздника. Таже ектениа, Помилуй нас Боже: и отпуст: Святаго же иже на ряду поминаем на отпусте. Полунощницу поем по обычаю с кафисмою: тропари глаголем рядовыя: И молитву глаголем: Помяни Господи в надежди: и отпуст.

На утрени: На Бог Господь, тропарь праздника трижды. По кафисмах, седальны праздника. И чтение праздника. Канон а~-й со ирмосом на и~: и в~-й со ирмосом на з~. Ирмосы поем обою канонов по дважды. Катавасиа, ирмос а~-го канона, на сходе. По г~-й песни впакои, глас и~: Начаток языков: По з~-й песни кондак праздника, и икос. На ф~-й песни Честнейшую не поем, но поем припевы праздника, якоже и и на самый праздник. Светилен праздника, единожды: Слава, и ныне, тойже. На хвалитех стихиры праздника на д~. Слава, глас з~: Егда время: И ныне, глас в~: Днесь Христос в вифлееме: Славословие великое. По трисвятом, тропарь праздника. Ектении, и отпуст. и обычное исхождение в притвор. И час а~-й. Тропарь и кондак праздника.

На литургии: Блаженна, обоих канонов песнь ф~, на и~. Антифонов же праздника не глаголем. По входе тропарь праздника: Слава, и ныне, кондак праздника. Таже трисвятое. Прокимен, аллилуиа, и причастен праздника. Апостол и евангелие дне.

Аще случится отдание рождества Христова в неделю:

На малей вечерни: Стихиры воскресны, и Богородицы по обычаю. На велицей вечерни: Кафисма а~-я: Блажен муж: На Господи воззвах, стихиры воскресны г~: и праздника д~, глас в~: Приидите возрадуемся Господеви: И святых г~. Слава, святых, глас з~: Память совершаем: И ныне, праздника, глас в~: Августу единоначальствующу на земли: Вход прокимен дне. На литии стихиры праздника. Слава, глас е~: Волсви персидстии: И ныне, глас з~: Ликуют ангели: На стиховне стихиры воскресны. Слава святых, глас з~: Священных память: И ныне, праздника. На благословении хлебов тропарь, Богородице Дево, дважды: И святых, единожды: Благовествуй иосифе: Таже чтение в посланиих апостольских.

На утрени: На Бог Господь, тропарь воскресн, дважды: Слава святых: И ныне, праздника. По кафисмах седальны воскресны, и Богородичны их, и чтение во евангелии толковом, неделя по рождестве Христове. Таже непорочны, с тропари их. Впакои гласа и чтение праздника. Степенна, и прокимен гласа. и Всякое дыхание: Евангелие воскресно. и Воскресние Христово: По н~-м псалме стихира воскресна. Канон воскресн, со ирмосом на д~: и святых на д~: и праздника оба канона на з~. Катавасиа праздника, ирмос а~-го канона. По г~-й песни кондак святых, и икос и седален их. Слава, и ныне, праздника. и чтение. По з~-й песни кондак и икос праздника: На ф~-й песни, поем Честнейшую: Светилен воскресн: Слава, святых. И ныне, праздника. На хвалитех стихиры воскресны д~. и праздника самогласны д~, глас д~: Веселитеся праведнии: с припевы. Слава, святых, глас и~: Кровь и огнь: И ныне, Преблагословенна еси: Славословие великое. По трисвятом тропарь воскресн. Ектении, и отпуст. и оглашение студитово, и обычное исхождение. И поем Слава, и ныне, стихиру евангельскую. и час а~-й в притворе: На а~-м часе, тропарь воскресн: Слава, праздника: И ныне, Богородичен часов. По отче наш, кондак праздника. На г~-м часе тропарь воскресн: Слава, святых: И ныне, Богородичен часов, кондак праздника и святых, пременяюще глаголем.

На литургии: Блаженна гласа, на д~: и праздника, а~-го канона, песнь ф~ на д~: И святых песнь з~-я, на д~. По входе, тропарь воскресн, и праздника, и святых: Слава, кондак святых: И ныне праздника, Прокимен праздника, и святых: Дивен Бог во святых своих: Апостол к галатом, зачало с~. Аллилуиа праздника. Евангелие матфеа, зачало д~. Причастен: Хвалите Господа: другий, праздника.

зри Аще ли случится попразднство, или отдание рождества Христова в субботу: В пяток вечера на Господи воззвах, Слава, и ныне, праздника: а Богородичен а~-й настоящаго гласа, не поем.

