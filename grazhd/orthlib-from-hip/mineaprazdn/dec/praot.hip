<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

Неделя святых праотцев.

Подобает ведати о недели святых праотец. Егда убо бывает неделя святых праотец, оставляется возследование прилучившагося святаго в ту неделю, и поем прежде в пяток на повечерии.

В субботу на малей вечерни поем по обычаю.

На велицей вечерни, по обычной кафисме, на Господи воззвах, стихиры воскресны, г~: и анатолиевы г~: и праотцев на д~: Глас и~.

Подобен: Иже во едеме:

Праотцев днесь вернии, совершающе память, воспоим Христа избавителя, возвеличившаго их во всех языцех, и чудес преславная верно совершившаго Господа, яко державна и сильна, и от них показавша жезл силы нам, едину неискусомужную, и богоотроковицу Марию чистую: из\ неяже цвет пройде Христос, израстивый всем жизнь, и неиждиваемую пищу, и спасение вечное.

Иже святыя отроки из\ огня избавивый, Владыко, и от уст львовых даниила, благословивый авраама, и исаака раба твоего, и сего сына иакова, благоволивый от семене их быти по нам, да прежде поползнувшыяся спасеши праотцы нашя крестом твоим и воскреснием, и расторгнув смертныя узы, совозставиши вся, яже от века сущыя в мертвых, покланяющыяся тебе, Христе царю веков.

Якоже в хладе посреде пламене росою духа, радующеся отроцы божии хождаху, таинственно в нем прообразивше Троицу, и воплощение Христово, и яко мудрии верою угасиша силу огненную. и даниил же праведный львов явися обуздатель. ихже молитвами умолен быв, человеколюбче Cпасе, и нас негасимаго и вечнаго избави огня, и сподоби ны царствия твоего, Господи.

Якоже в росе суще вернии и святии отроцы твои, в пещи пламене огненнаго предживописаху таинственно еже из\ Девы твое пришествие, неопально возсиявшее нам. и даниил же праведный, и во пророцех чудный, ясно божественное второе твое пришествие проявляя, видех дондеже престоли поставишася, глаголет, и судия седе, и огненная потече река. еяже да избавимся, Христе, молитвами их, Владыко.

Слава, глас з~:

[Анатолиа:] Иже прежде закона отцы вся восхвалим днесь вернии, авраама боголюбиваго, и исаака от обещания рожденнаго, и иакова, и дванадесять патриархи, Давида кротчайшаго, и даниила желаний пророка, и три отроки с ними славяще, пещь в росу преложившыя, просяще оставления от Христа Бога, прославляемаго во святых своих.

И ныне, Богородичен первый, гласа.

На литии стихира храма.

Слава, глас а~:

Лучами облиставшеся богоглаголания, великоименитии пророцы присно блажатся, и речения духа плодствующе, несказанное рождество Христа Бога всем проповедаша, законно же кончину совершиша, поживше жизнь пречудную.

И ныне, Богородичен: Се исполнися исаиино проречение:

Стиховна воскресна.

Слава, глас г~.

[Германово:] Праотцев собор, празднолюбцы приидите, псаломски да восхвалим: адама праотца, еноха, ноя, мелхиседека, авраама, исаака, и иакова: по законе моисеа и аарона: иисуса, самуила, и Давида: с нимиже исаию, иеремию, и иезекииля, и даниила, и дванадесять, купно илию, елиссеа и вся: захарию, и крестителя, и проповедавшыя Христа, жизнь и воскресние рода нашего.

И ныне, Богородичен: Без\ семене от божественнаго духа:

На благословении хлебов, тропарь, Богородице Дево: дважды.

Таже праотцев, единожды. Глас в~:

Верою праотцы оправдал еси, от язык теми пред\ъобручивый церковь, хвалятся в славе святии, яко от семене их есть плод благославен, без\ семене рождшая тя. тех молитвами, Христе Боже, помилуй нас.

На утрени,

на Бог Господь, тропарь воскресн, дважды: Слава, и ныне, праотцев. По обоих кафисмах седальны во октоихе, и чтение. Таже полиелей, и тропари: Ангельский собор, и впакои гласа: и праотцев седален. Глас и~:

Подобен: Премудрости:

Авраама, исаака же и иакова восхвалим вси песненно: Давида кроткаго, иисуса, и дванадесять патриархи, купно с треми юношами, угасившими огненный пламень силою духовною: радуйтеся, вопиюще к ним, прелесть доблественне обличивше царя безумнаго, и Христу молитеся, согрешений оставление даровати празднующым любовию святую память вашу. [Дважды.]

Слава, и ныне, Богородичен:

Благодарственное похваление должно, якоже вдовица оная два лепта, приношу тебе, владычце, о всех дарованиих твоих: ты бо явилася еси покров купно и помощь, напастей и скорбей присно мя из\ъимающи. темже яко от среды горящия пещи избавлься оскорбляющих мя, от сердца взываю тебе: Богородице, помози ми, молящи Христа Бога, согрешений оставление дати мне, тя бо имею надежду раб твой.

Канони три: Воскресен со ирмосом на д~: И святых триех отроков на д~: И праотцев на з~.

Канон святых триех отроков, [егоже краестрочие: Три отроки пою, и даниила великаго.]

Творение феофаново. Глас и~.

Песнь а~.

Ирмос: Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

Безначальное слово из\ отца, прежде всех веков рожденно боголепно, в пещи юношам образно видено бывше прославим.

Глаголы мучителя злочестиваго, благороднии отроцы оплевавше терпеливно, снедьми беззаконных осквернитися халдейски не восхотеша.

Питастеся убо словом душевне, снедьми же саморасленными плотски, паче питающихся дебелыми снедьми, царю краснейши лицы явистеся.

Богородичен: Яд змиин в слухи горько излиявшийся евины, яже из\ Давида возрастшая отроковице исцеляеши, избавителя рождши.

Канон святых праотцев, [егоже краестрочие: отцем хвалу в лепоту ныне приношаю.]

Творение иосифово. Глас а~.

Песнь а~.

Ирмос: Христос раждается, славите: Христос с небес, срящите: Христос на земли, возноситеся. пойте Господеви вся земля, и веселием воспойте, людие, яко прославися.

отцем пение принесем, прежде закона и в законе возсиявшым, и из\ Девы возсиявшему Господу и владыце волею правою угодившым, и незаходимаго просвещения ныне наслаждающымся.

Адама перваго почтим, рукою почтеннаго зиждителя, и всех нас праотца уже бывшаго, и в скиниях небесных со всеми избранными почивающа.

Авеля дары принесшаго душею благороднейшею, прият всех Бог и Господь: сего же паки скверноубийственною рукою умерщвлена, принесе к свету, яко божественна мученика.

Богородичен: Речение божественных услышим вопиющих Христово явление: се бо в вертепе раждается из\ отроковицы неискусомужныя, егоже страшное рождество провозвещает звездословцем звезда явльшаяся.

Катавасиа: Христос раждается:

Песнь г~.

Ирмос: Ты еси утверждение притекающих к тебе, Господи, ты еси свет омраченных, и поет тя дух мой.

Разум стяжавше богонаученный, Владыко, отроцы Давидовы, законы отеческия богомудренно соблюдоша.

огнь не опали чистейшая телеса благочестивых, постом бо душепитательным напаяхуся.

Хвалу всемирную и многопетую поют отроцы трие, посреде пещи чудно орошаеми.

Богородичен: Да рождество, Владыко, из\ девствующаго телесе покажеши нам, спасаеши в пещи девствующая телеса.

Ин.

Ирмос: Прежде век от отца рожденному нетленно сыну, и в последняя от Девы воплощенному безсеменно Христу Богу возопиим: вознесый рог наш, свят еси, Господи.

Поется в мире сифово к зиждителю разжжение: ибо в непорочнем жительстве и душевней любви, тому истинно угоди: ныне во стране живых вопиет: свят еси, Господи.

усты и языком и сердцем енос чудный, призвати богомудренно Владыку всех и Бога, надеяшеся в дусе: и благоугодно пожив на земли, славу восприят.

Священнословии священными еноха ублажим, благоугодив бо Господу преставился в славе, явився лучши смерти, якоже писася: имже божий быв раб искреннейший.

Богородичен: Ныне чаяние языков от Девы предгрядет, и вифлеем заключенный отверзает светло едема, слово воплощаемое приемля, и в яслех плотию возлегшаго.

Катавасиа: Прежде век:

Впакои, глас в~:

В росу детем огнь прелагашеся, плачь в радость женам пременяшеся, ангел бо во обоих служаше чудесех: овым убо во упокоение претворивый пещь, сим же воскресние возвестивый тридневное, начальниче жизни нашея, Господи, слава тебе. [ Единожды.]

Песнь д~.

Ирмос: услышах, Господи, смотрения твоего таинство, разумех дела твоя, и прославих твое божество.

Даниил мудрейший, божественне умом просвещаемь, сония разреши самодержцев, божественною благодатию.

Облистает чудесы еже в пещи отроков страдание, мучителя бо уловиша к познанию твоему, всесильне.

Согласия органы, и мусикии песни всесличныя, доблественных не привлекоша, и златому образу не подклониша.

Богородичен: Песньми, всепетая, иже в вавилоне дети почитают сына твоего пребожественнаго, егоже в пещи познаша.

Ин.

Ирмос: Жезл из\ корене иессеова, и цвет от него, Христе, от Девы прозябл еси, из\ горы хвальный приосененныя чащи, пришел еси воплощься, от неискусомужныя невещественный и Боже: слава силе твоей, Господи.

Хвалу принесем Богу, чтуще песньми ноя, воистинну суща праведнаго: во всех бо заповедех божественных украшаемь явися, Христу благоугодив. емуже песнопоем вернии: слава силе твоей, Господи.

Видев твое Бог благородное нрава, и простое, и по всему ноя совершенна, втораго мира яве началовожда тя показует, спасшаго тому всякаго рода, от потопа чувственнаго семя, якоже сам повеле.

Ноя сохраньшаго божий закон невредимь, и обретшася тогда праведна в роде своем, и древяным спасша древле ковчегом безсловесных роды, повелением вседетельным, песньми благочестно ублажим.

Вино умиления нам точит чтущым тя, ное блаженне, память твоя, веселящее и душы и сердца всегда, чисте блажащих нравы твоя честныя, и жительство божественное.

Богородичен: Ныне избавление наше в яслех возлегает, и пеленами повивается якоже младенец, и волсви восточнии царие приходят, сего яко Бога и царя рождшагося от чистыя, видети и поклонитися с дары верно.

Катавасиа: Жезл из\ корене:

Песнь е~.

Ирмос: Вскую мя отринул еси от лица твоего, свете незаходимый, и покрыла мя есть чуждая тьма окаяннаго; но обрати мя и к свету заповедей твоих пути моя направи, молюся.

Научившеся закону, Cпасе, не отвергошася твои угодницы, даниил великий с треми юношами богомудрыми: но крепость приемше от тебе благодетеля, мучителей мужески победиша.

Мысленно научашеся даниил, человеколюбче, твоим тайнам: на облаце бо яко сына тя человеча грядуща, языков всех яко судию и царя, зряше ума чистотою.

украсися, о дети, паче камене сапфира ваше совокупление, яко заря златая благочестия ревностию распальшеся, ходяще радостно в пещи, и собирающе ликование всемирное.

Богородичен: Даниил тя, Дево, гору прописа яве божественный, трие же отроцы видевше пламень орошающь, твое божественное рождество песнопесненно восхваляют, яко Cпаса и зиждителя, и Господа.

Ин.

Ирмос: Бог сый мира, отец щедрот, великаго совета твоего ангела, мир подавающа послал еси нам: тем богоразумия к свету наставльшеся, от нощи утренююще, славословим тя, человеколюбче.

Хвалами божественными да почтится сим, отеческое благословение приплодив: и пред\ богом благоугоден явлься к праотеческим ликом причтеся, и во стране живых радостно почивает.

Видети сподобися яко друг божий, авраам день зиждителя своего, и исполнь бывает радости духовныя: сего убо ума правостию чтуще ублажим вси, яко Христова божественна праотца.

Видел еси якоже есть мощно человеку видети Троицу, и тую угостил еси яко друг присный, преблаженне аврааме: темже мзду приял еси страннаго гощения, еже быти тебе безчисленных языков отцу верою.

Богородичен: Полный истощавается плотию нас ради, и начало безначальный приемлет: обнищавает же богатый, и слово сый Бог, во яслех безсловесных возлежит яко младенц, воззвание всех сущих от века соделовая.

Катавасиа: Бог сый мира:

Песнь з~.

Ирмос: Бездна грехов, и прегрешений буря мя смущает, и во глубину нужднаго реет мя отчаяния: но твою крепкую руку мне простри яко петрови, о управителю! и спаси.

Обладавше душевными страстьми силою слова, страны язык халдейских властели бысте: весть бо добродетель честь даровати стяжавшым ю, о Давидовы мудрии внуцы!

В мертвость даниил живоносную одеявся древле, яко Бога халдеем злочестивно мнимаго, убивает снедию змия злейшаго: священники же злочестивыя мудре убил есть.

Богородичен: Милостива ми судию сына твоего, Богородице Дево, твоими молитвами быти в день суда, избавителя же лютых, Мати умоли: на тя бо едину надежду мою возлагаю.

Ин.

Ирмос: Из\ утробы иону младенца изблева морский зверь, якова прият: в Деву же всельшееся слово, и плоть приемшее, пройде сохраньшее нетленну, егоже бо не пострада истления, рождшую сохрани неврежденну.

Образ Христовы страсти был еси яве, исааче преблаженне, возводимь отчим благопокорением еже закалатися. сего ради ублажился еси, и раб божий воистинну явился еси ближний, со всеми праведными вселяяся.

Явися иаков угодник вернейший всех Бога: темже и брася со ангелом, ум зря Бога наречеся, и спя божественную лествицу виде, на нейже Бог утверждашеся, плотию обложивыйся за благостыню.

Любя иосиф ко отцу благопокорение, в ров ввержен, продадеся во образ закланнаго, и в рове положеннаго Христа: пшеницодавец же египта бысть, целомудр быв и праведн, царь же страстей истиннейший.

Богородичен: Младо на земли отроча познавается, сый со отцем присно и духом, пеленами же повивается, иже землю повиваяй мглою яве, и в яслех безсловесных возлежит. сего ныне предпразднуим радующеся безсеменное рождество.

Катавасиа: Из\ утробы иону:

Кондак, глас з~:

Рукописаннаго образа не почетше, но неописанным существом защитившеся, треблаженнии, в подвизе огня прославистеся: среде же пламене нестерпимаго стояще, Бога призвасте: ускори, о щедрый! и потщися яко милостив в помощь нашу, яко можеши хотяй.

Икос: Простри твою руку, еюже древле прияша искушение египтяне борющии, и еврее боримии. не остави нас, да не пожрет нас смерть жаждущая нас, и сатана ненавидяй нас: но приближися нам, и пощади душы нашя, якоже пощадил еси иногда отроки твоя сущыя в вавилоне, непрестанно славящыя тя, и вверженныя тебе ради в пещь, и от сея вопиющыя ти: ускори щедрый, и потщися яко милостив на помощь нашу яко можеши хотяй.

Песнь з~.

Ирмос: отроцы благочестивии в вавилоне образу златому не поклонишася, но посреде пещи огненныя орошаеми, песнь воспеваху глаголюще: превозносимый отцев и нас, Боже, благословен еси.

Глас боголюбезен пояшеся из\ среды огня вседержителю: азариа бо божественный лик составив, песнь воспевая глаголаше: благословен Бог отец наших.

Цевница юношей богословствует всех Бога и вседержителя, тем в пещи ясно явльшагося, и песнь воспеваху глаголюще: благословен Бог отец наших.

Три в пещь вверженныя видев царь, яко узре четвертаго вид, сына пронарече божия, и всем возопи: благословен Бог отец наших.

Богородичен: Имея просвещен божественною зарею ум, данииле богоблаженне, Девы рождество яве предвидел еси, таинственными образы образуемо: благословен, вопия, Бог отец наших.

Ин.

Ирмос: отроцы благочестию совоспитани, злочестиваго веления небрегше, огненнаго прещения не убояшеся, но посреди пламене стояще пояху: отцев Боже, благословен еси.

Да воспоется ананиа, азариа, мисаил с даниилом, пещь угасивше огненную, и львов обуздавше стремления, и Христу согласно поюще: отцев Боже, благословен еси.

Законно пострадав в напастех, и неослабных скорбех, угодник наречеся иов божий, всеистиннейший, кроток, незлобив, прав, совершен, непорочен, вопия: отцев Боже, благословен еси.

Верою моисеа, аарона же, и ора почтим, восхваляюще иисуса, и левию священнейшаго, гедеона же и сампсона, и взываем: отцев Боже, благословен еси.

Богородичен: Се якоже прорече пророк, во чреве зача неискусобрачная Бога, и родити яве идет в вертепе вифлеемле. емуже вси поем: отцев Боже, благословен еси.

Катавасиа: отроцы благочестию:

Песнь и~.

Ирмос: Седмерицею пещь, халдейский мучитель, богочестивым неистовно разжже, силою же лучшею спасены сия видев, творцу и избавителю вопияше: отроцы благословите, священницы воспойте, людие превозносите во вся веки.

Авраамово благородие сохранити тщащеся, свойственное к нему стяжасте основание веры, и надежды преподобнии, терпение и напастем пождание, вопиюще: благословите священницы Владыку, людие превозносите его во веки.

Яко светила просиявше, и землю онебесивше, и благочестия просвещением осиявшеся, всемирное составльше ликостояние, поют от напастей спасшему владыце: отроцы благословите, священницы воспойте, людие превозносите во вся веки.

Юношески погасивше распалимую пещь, и львов челюсти заграждше, Давидовы внуцы ныне радующеся поют тя благодетеля царя всех: отроцы благословите, священницы воспойте, людие превозносите во вся веки.

Богородичен: Тайнонаучает, пречистая, даниил мудрейший, и предживописуют отроцы трие рождество твое богомудреннии, образы зряще из\ утробы твоея прошедшаго несказанно. егоже дети благословят, священницы воспевают, людие превозносят во вся веки.

Ин.

Ирмос: Чуда преестественнаго росодательная из\ъобрази пещь образ: не бо яже прият палит юныя, яко ниже огнь божества Девы, в нюже вниде утробу. тем воспевающе воспоем: да благословит тварь вся Господа, и превозносит во вся веки.

Днесь сущих от века божественную память совершаем честных отец, адама, авеля же, сифа, и ноа, и еноса, и еноха и авраама, мелхиседека, и иова, исаака, и вернаго иакова. да благословит тварь, вопиющи, Господа, и превозносит во вся веки.

Полк богокрасный божественных отец да восхвалим, варака, и нафана, и елеазара, иосию, и Давида, иеффая, самуила же, предняя зряща честне, и взывающа: да благословит тварь вся Господа, и превозносит его во веки.

Похвалу песнопесненно да принесем божиим пророком, восхваляюще иосию, и михеа, софониа, и аввакума: захарию, и иону: аггеа же и аммоса, и со авдием малахиа, и наума: исаию, и иеремию и иезекииля: купно даниила, илию и елиссеа.

Глаголы тройческими всесвятую воспоим, вернии, Троицу, отца безначальнаго, сына же, и праваго духа святаго, единицу триипостасную, юже всякое дыхание славит, зовуще: да благословит тварь вся Господа, и превозносит во вся веки.

Богородичен: Явился еси от девственных, Христе, кровей воплощаемь неизреченным словом, и яко младенец совершен в вертепе, премножеством благоутробия, Иисусе, раждаяся, звезда же тя издалеча возвести звездословцем, пойте верою зовущым, и превозносите Христа во веки.

Катавасиа: Чуда преестественнаго:

Песнь ф~.

Ирмос: Воистинну Богородицу тя исповедуем, спасеннии тобою, Дево чистая, с безплотными лики тя величающе.

Достигосте кончину желаемую, и желаний крайнейшему предстоите в небесных чертозех, отроцы всебогатии.

Радующеся рукоятие еже от слез, добраго вашего земледелания приясте, нетления клас плодоносивше.

Возсия светлость ныне вам достойно, и веселие сердца процвете: отонудуже бо отбеже печаль, вселистеся.

Богородичен: Пажить смертную уставила еси, Дево, жизнодавца рождши и Господа, животворящаго верою величающыя тя.

Ин.

Ирмос: Таинство странное вижу и преславное: небо, вертеп, престол херувимский, Деву: ясли, вместилище: в нихже возлеже невместимый Христос Бог, егоже воспевающе величаем.

Крепостию твоею древле силы сотвориша дщери Господи, анна, и иудифь, и девора, олда, иаиль же, есфирь, сарра, мариам же моисеева, рахиль и ревекка, и руфь, велемудрыя.

Яко угасившыя отроки святыя пещь священно почтим, купно с даниилом пророком, и всеми праведными яве, прежде закона облиставшими добре, и в законе владыце угодившими.

Премудрии божественнии пророцы бывше авраамовы внуцы, еже от авраама и иуды рождшееся слово божие провозвестиша духом. тех мольбами, Иисусе, вся ущедри.

Освятися вся тварь памятию вашею, и торжествующи зовет рабски вопиющи: мольбу Господу присно принесите, блаженнии, улучити вечных благ благохвалящым вас.

Богородичен: Облекийся в мя от Девы предгрядет, и в вертепе раждается слово отчее неслитно. ликуй тварь гласы благодарственными величающи того еже за милосердие всесвятое снизшествие.

Катавасиа: Таинство странное:

Светилен воскресн.

Слава, праотцев:

Подобен: Жены услышите:

Адама восхвалим, авеля, сифа, и еноса: еноха, и ноя: авраама, исаака и иакова: моисеа, иова, и аарона: елеазара, и иисуса: варака, сампсона, и иеффая: Давида, и соломона.

И ныне: Солнце великое, создатель от неискусомужныя Девы, яже от адама просветити в вифлеем тщится. темже возвещает чудо праотец всесветлейшая память.

На хвалитех стихиры воскресны, на д~: и святых праотцев, д~. Глас в~.

Подобен: Доме евфрафов:

Вси честных ныне праотец память совершаем, поюще богоугодное сих житие егоже ради возвеличишася. [Дважды.]

Стих: Благословен еси, Господи Боже отец наших, и хвально и прославлено имя твое во веки.

угасиша силу отроцы огненную, ликующе посреде пещи, и поюще Бога всесильнаго.

Стих: Яко праведн еси о всех, яже сотворил еси нам.

В рове заключен, зверем сообитатель, даниил пророк, непричастен сих показася озлобления.

Слава, глас з~.

[Германово:] Приидите вси верно торжествуим, прежде закона отец, авраама и сущих с ним, летнюю память, иудово племя достойно почтим, иже в вавилоне отроки угасившыя пещный пламень, яко Троицы образ, с даниилом восхвалим, пророческая проречения известно держаще, со исаием велегласно возопиим: се Дева во чреве приимет, и родит сына еммануила, иже есть с нами Бог.

И ныне: Преблагословенна еси, Богородице Дево:

Славословие великое. Ектении, и отпуст.

И стихира евангельская. Час а~. И конечный отпуст.

На литургии:

Блаженна, октоиха, на з~: и праотцев песнь г~-я, на д~. По входе тропарь, воскресн, и праотцев: Слава, и ныне, кондак праотцев, Прокимен, песнь отцев, глас д~: Благословен еси, Господи Боже отец наших, и хвально и прославлено имя твое во веки: Стих: Яко праведн еси о всех, яже сотворил еси нам. Апостол праотцев к колоссаем, зачало сн~з. Аллилуиа, глас д~: Моисей и аарон во иереех его, и самуил в призывающих имя его. Евангелие луки, зачало о~з. Причастен: Хвалите Господа с небес: Другий: Радуйтеся, праведнии о Господе:

Подобает ведати, аще случится святых триех отроков, и святаго пророка даниила в неделю святых праотец: Поется возследование их вкупе с воскресною службою сице.

На малей вечерни: На Господи воззвах, стихиры воскресны и Богородицы по обычаю.

На велицей вечерни: На Господи воззвах, стихиры воскресны г~: и праотцев г~: и пророка даниила в~, глас д~. Подобен: Яко добля: и отроков в~, глас тойже: Подобен: Дал еси знамение: Слава, праотцев, глас з~: Иже прежде закона: И ныне, Богородичен а~-й, гласа: Вход. Прокимен дне. На литии: Стихира храма: И пророка даниила, глас д~: На престоле седящаго: писана на Господи воззвах, на ряду последняя. И отроков, глас тойже: Словесе премудрости твоея: писана на Господи же воззвах, последняя. И глас в~: Духовно нас вернии: Слава, праотцев, глас а~: Лучами облиставшеся: И ныне, Богородичен: Се исполнися: На стиховне, стихиры воскресны. Слава, праотцев, глас г~: Праотцев собор: И ныне, пророка, глас з~: Даниил муж желаний: На благословении хлебов, тропарь. Богородице Дево: дважды: И праотцев, единожды. И буди имя господне: трижды. псалом л~г: Благословлю Господа: И чтение в посланиих апостольских. А идеже бдение не зри бывает, на повечерии по Достойне и по трисвятом, кондак святых праотцев.

На утрени: На Бог Господь, тропарь воскресн, дважды: Слава, отроков: И ныне, праотцев. По кафисмах, седальны воскресны, с Богородичны их. И чтение во евангелии толковом: неделя ряд. По полиелеи тропари: Ангельский собор: впакои гласа, и седален праотцев, и чтение во евангелии: Неделя святых праотцев. Степенна, и прокимен гласа: Евангелие воскресно. псалом н~. Стихира воскресна, и прочее. Канон воскресн со ирмосом, на д~. пророка, и отроков, оба канона на з~. И поем в коейждо песни пророка г~ тропаря: Богородичен оставляется. И отроков первыя стихи два за един: таже тропарь един, и Богородичен. И праотцев на д~: и держим стихов в~и, кроме Слава, и ныне: всех же на д~и. Катавасиа: Христос раждается: По г~-й песни, кондак и икос пророка, и седален его: слава, отроков: И ныне, впакои праотцев, и чтение. По з~-й песни кондак праотцев, и икос, и чтем пролог. По ф~-й песни, светилен воскресн, и праотцев: Слава, пророка. И ныне: Солнце великое: На хвалитех стихиры воскресны д~: И святых праотцев на д~, с припевы: Благословен еси, Господи: в~-й: Яко праведн еси: Слава, праотцев, глас з~: Приидите вси верно торжествуим: И ныне: Преблагословенна еси. Славословие великое. По трисвятом, тропарь воскресн. Ектении: и отпуст: и обычное исхождение. Слава, и ныне, стихира евангельская, и час а~-й. На а~-м часе тропарь воскресн: Слава праотцев: И ныне, Богородичен часов. По трисвятом кондак праотцев: и прочее. и совершенный отпуст. На г~-м часе тропарь воскресн. Слава, пророка: И ныне, Богородичен часов. По трисвятом, кондак праотцев.

На литургии: Блаженна гласа на д~: и праотцев песнь г~-я, на д~: и пророка песнь з~-я, на д~. По входе тропарь воскресн: таже святых. Слава, кондак пророка: И ныне, праотцев. Прокимен, песнь отцев, и святых. Апостол, и евангелие недели праотцев и святых: ряд же недели оставляется. Причастен: Хвалите Господа: другий: Радуйтеся, праведнии о Господе:

зри

Сице поем службу и великаго святаго празднуемаго, аще случится в сию неделю, токмо по полиелеи. И ныне, седален праотцев. На литургии: Прокимен праотцев, и святаго: и вся служба, якоже прежде явлено есть.

