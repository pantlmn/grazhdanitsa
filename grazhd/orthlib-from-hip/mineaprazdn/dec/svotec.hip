<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

Неделя пред\ рождеством Христовым, святых отец.

На Господи воззвах, стихиры воскресны, д~: И предпразднства, г~: И святых отец, г~.

Стихиры предпразднства, глас з~.

Подобен: Всю отложивше:

Незаходимое солнце из\ девственных ложесн возсияти идет, просветити всю подсолнечную, чистыми очесы и чистыми деяньми, срести сего потщимся и под\ъяти ныне уготовимся духом, грядущаго во своя, странным рождеством якоже благоволи: яко да устраншыяся ны едемскаго жития, возведет яко благоутробен, в вифлееме раждается.

На плещах носимый херувимских Бог слово, плоти по впостаси соединився, во всенепорочное чрево вселися, и бысть человек: и на землю грядет, от иудова племене родитися. вертеп свят всецарю благоукрасися, яко величайшая палата: ясли же яко престол огнезрачен: в нихже яко младенца, Дева Мариа полагает, во обновление создания, неопределеннаго.

В безсловесных яслех тя полагает Дева, божие слово безначальное, начало приемшее паче ума: мое бо разрешити безсловесие грядеши, еже под\ъях завистию змииною: пеленами же повитися, яко да расторгнеши рубы, и пленицы прегрешений моих, едине блаже и человеколюбче. темже тя славлю, пою и покланяюся прерадостно во плоти пришествию твоему, имже свободихся.

Стихиры святых отцев. Подобен тойже:

Явися мира концем праотцев память, света истинно исполнена, и зарями благодати сияющи, Христос бо солнце светлое, свыше просияв издалеча, звезд собор ведет, с ним возсиявший: и рождество богочеловечное является внутрь вифлеема быти. вси убо верою сего рождество, благочестно плещуще ликуим, хвалу предпразднственную.

Славою украшаются божественнаго причастия, адам радуяся днесь, яко основание и утверждение праотцев мудрых: совзыграет же авель, и енох веселится, и ликует сиф, и ное купно: с патриархи же поет авраам всехвальный: и рождение без\ отца ныне мелхиседек видит свыше. темже божественную память Христовых праотцев и мы совершающе молим, спастися душам нашым.

Облиста весело иже в пещи детей богомудрых собор, и Христово рождество проповедует на земли: яко бо честная роса низшед Господь, рождшую спасает неопальну, соблюдает непорочну, и обогащает божественными даровании. темже и богоприятный радуется даниил веселяся: камень бо из\ горы несечен провидя яве, со дерзновением молится ныне о душах наших.

Слава, отцев, глас з~:

Даниил муж желаний, камень без\ руки отсечен видев тя, Господи, младенца без\ семене рожденна, пронарече тя из\ Девы воплощенна слова, непременнаго Бога, и Cпаса душ наших.

И ныне, предпразднства, глас тойже.

[Византиево:] Вертепе благоукрасися, агница бо грядет, чревоносящи Христа: ясли же под\ъимите, словом разрешившаго от безсловеснаго деяния нас земнородных. пастырие свиряюще, свидетельствуйте чудеси страшному: и волсви от персиды, злато и ливан и смирну, царю принесите: яко явися Господь из\ Девы матере. емуже и приникши рабски Мати поклонися, и привещаше к держимому на об\ъятиих ея: како всеялся еси мне; или како прозябл еси во мне, избавителю мой и Боже;

Аще вне к~-го числа: И ныне, Богородичен настоящаго гласа. Вход прокимен дне. Чтения г~ святых отец.

Бытия чтение. [Глава д~и.]

Слышав аврам, яко пленен бысть лот братаничь его, сочте своих си домочадец, триста и осмьнадесять, и погна во след их даже до дана. И нападе на ня нощию сам, и отроцы его с ним: и порази их, и гони их до ховала, еже есть ошуюю дамаска. И возврати всякаго коня содомскаго, и лота братанича своего возврати, и вся имения его, и жены и люди. Изыде же царь содомский в сретение ему, повнегда вратитися ему от сеча ходоллогоморскаго, и с царьми иже с ним, во удоль савин: сие же бяше поле царево. И мелхиседек царь салимский изнесе хлебы и вино: бяше же священник Бога вышняго. И благослови аврама, и рече: благословен аврам богом вышним, иже созда небо и землю: и благословен Бог вышний, иже предаде враги твоя под\ руки тебе.

Втораго закона чтение. [Глава а~.]

Во днех онех, рече моисей к сыном Исраилевым: видите, предах пред\ лицем вашим землю: вшедше наследуйте землю, юже клятся Господь отцем вашым, аврааму и исааку и иакову дати им, и семени их по них. И рекох к вам во время оно, глаголя: не возмогу един водити вас. Господь Бог наш умножил вы есть, и се есте днесь яко звезды небесныя множеством. Господь Бог отец наших да приложит вам, яко да будете тысящами сугубо, и да благословит вас, якоже глагола вам. И взях от вас мужи мудры, и сведомы, и смыслены, и поставих их владети над\ вами тысященачальники, и стоначальники, и пятдесятоначальники, и десятоначальники, и писмовводители судиям вашым. И заповедах судиям вашым во время оно, глаголя: разслушайте посреде братий ваших, и судите праведно посреде мужа, и посреде брата его, и посреде пришельца его. Да не познаете лица в суде, малому и великому судиши, и не устыдишися лица человеческа, яко суд божий есть.

Втораго закона чтение. [Глава и~.]

Во днех онех рече моисей к сыном Исраилевым: Се Господа Бога твоего небо, и небо небесе, земля и вся елика суть на ней. обаче отцы вашя произволи Господь любити я: и избра семя их по них вас паче всех язык, в день сей. И обрежите жестосердие ваше, и выя вашя не ожесточите ктому. Ибо Господь Бог наш, сей Бог богов, и Господь господей: Бог великий, и крепкий, и страшный, иже не дивится лицу, ниже вземлет дар. Творяй суд пришельцу, и сироте и вдове, и любит пришельца, дати ему хлеб и ризу. И возлюбите пришельца, пришельцы бо бесте в земли египетстей. Господа Бога твоего да убоишися, и тому единому послужиши, и к нему прилепишися, и именем его кленешися. Той хвала твоя, и той Бог твой, иже сотвори тебе великая и славная сия, яже видесте очи твои.

На литии стихиры предпразднства, на ряду, в котором числе сия неделя поется, яже писаны на стиховне.

И отцев, глас а~:

Лучами облиставшеся богоглаголания, великоименитии пророцы, присно ублажаются, и речения духа плодоносяще, неизреченное рождество Христа Бога всем проповедаша, законно же кончину прияша, поживше жизнь пречудную.

Аще в к~д день, на литии стихиры, глас е~. Подобен: Радуйся постником: Носиши адамов зрак: [писаны того дне, на Господи воззвах:]

Слава, глас г~.

[Германово:] Праотцев собор, празднолюбцы приидите, псаломски да восхвалим: адама праотца, еноха, ноа, мелхиседека, авраама, исаака и иакова: по законе моисеа, и аарона, и иисуса, самуила и Давида: с нимиже исаию, иеремию, иезекииля, и даниила, дванадесять, вкупе илию, елиссеа, и всех: захарию, и крестителя, и проповедавшыя Христа, жизнь и воскресние рода нашего.

И ныне, предпразднства, глас тойже:

Благоукрасися вифлееме, отверзеся бо едем: готовися евфрафо, обновляется бо адам, и ева с ним: клятва бо разорися, спасение миру процвете, и душы праведных украшаются: яко дар дароносия, вместо мира пение приносяще, спасение душевное, и нетление приемлюще. се бо в яслех возлежай, предповелевает пение духовное совершати, вопиющым непрестанно: Господи, слава тебе.

Аще вне к~-го декемвриа.

И ныне, Богородичен: Без\ семене от божественнаго духа:

На стиховне стихиры воскресны, или предпразднства.

Самоподобен, глас в~:

Доме евфрафов, граде святый, пророков славо, украси дом, в немже божественный раждается.

Самогласны:

Стих: Бог от юга приидет, и святый из\ горы приосененныя чащи.

Вифлееме земле иудова, сущему по плоти жительство светло, уготови божественный вертеп, в немже Бог плотию раждается, из\ неискусомужныя святыя Девы, во еже спасти род наш.

Стих: Господи, услышах слух твой, и убояхся: Господи, разумех дела твоя, и ужасохся.

Приидите вси Христово рождество верно предпразднуим, и мысленне пение яко звезду предлагаем: волхвов славословия, с пастырьми возопием: прииде спасение человеком, из\ девственных ложесн, верныя призывая.

Слава, глас тойже. Самогласен:

[Киприаново:] Радуйтеся пророцы честнии, иже закон господень добре учинивше, и верою явльшеся непобедимии столпи, и непреклоннии: вы бо и ходатаи явистеся новаго завета Христова, и преставльшеся к небеси, того молите умирити мир и спасти душы нашя.

И ныне, предпразднства, глас тойже.

[Киприаново:] Се время приближися спасения нашего, готовися вертепе, Дева приближается родити: вифлееме земле иудова, красуйся и веселися, яко из\ тебе возсия Господь наш, услышите горы и холми, и окрестныя страны иудейския, яко грядет Христос: да спасет егоже созда человека, яко человеколюбец.

Аще вне к~-го.

И ныне, Богородичен: О чудесе новаго:

На благословении хлебов, тропарь:

Богородице Дево радуйся: [Дважды.]

Тропарь отцев, глас в~:

Велия веры исправления, во источнице пламене яко на воде упокоения, святии трие отроцы радовахуся: и пророк даниил львом пастырь яко овцам являшеся. тех молитвами, Христе Боже, спаси душы нашя. [Единожды.]

Аще же случится в к~д день.

На благословении хлебов, тропари отцев:

Велия веры: дважды, и предпразднства: Написовашеся иногда: единожды, и чтение.

На утрени,

на Бог Господь, тропарь воскресн, дважды:

Слава, тропарь отцев: Велия веры исправления:

И ныне, Богородичен или предпразднства, глас д~:

Готовися вифлееме, отверзися всем едеме, красуйся евфрафо, яко древо живота в вертепе процвете от Девы: рай бо оноя чрево явися мысленный, в немже божественный сад: от негоже ядше живи будем, не якоже адам умрем. Христос раждается прежде падший возставити образ.

Таже обычныя кафисмы. Седальны воскресны, и Богородичны их, и чтение во евангелии толковом.

[Аще случится в к~д день, поем настоящыя седальны. По а~-м стихословии седален, глас д~.]

Подобен: удивися иосиф:

Во отце Боже, предвозгласил еси таинственно, хотящее быти на земли богоявление таинственне, превечнаго сына твоего от Девы, во аврааме, исааке и иакове, иуде и прочих, иессеи и Давиде, и пророцех всех, духом предвозвещая в вифлееме Христа явльшася, сущыя в мире вся взывающа.

Слава, и ныне, тойже.

По в~-м стихословии седален, глас и~:

Подобен: Премудрости:

Праздник празднуим вернии отцев божественных радостно, адама, авеля чтуще, сифа, еноса блажаще, еноха, ноа, сима же и иафефа воспоим, авраама прежде закона верою просиявша, и божественнаго исаака, иакова, и иуду, левию, и целомудреннаго иосифа восхвалим, и верно возопиим: богноснии праотцы, молите Христа Бога, грехов оставление даровати празднующым любовию святую память вашу.

Слава, и ныне, тойже.

И чтение. По непорочнах тропари их. И ектениа.

Таже седален отцев, глас и~.

Подобен: Премудрости:

Авраама, исаака же и иакова восхвалим вси песненно, Давида кроткаго, иисуса, и дванадесять патриархи, вкупе с треми юношами угасившими огненный пламень силою духовною: радуйтеся, вопиюще к ним, прелесть доблественне обличивше царя безумнаго: и Христу молитеся, согрешений оставление даровати празднующым любовию святую память вашу.

Слава, и ныне, глас и подобен тойже.

Из\ недр отеческих низшел еси, и несказанным истощанием юже по нам нищету восприял еси, паче естества человеколюбче: в вертеп вселитися благоволил еси Господи, и яко младенц сосцы питаешися, зиждитель и Господь. темже звездою наставляеми волсви, дары тебе приносят яко владыце твари: пастырие и ангели дивляхуся зовуще: слава в вышних Богу, на землю грядущему родитися яко человеку.

Аще же вне предпразднства, Богородичен глаголи сей.

Благодарственное похваление должне, якоже вдовица оная два лепта, приношу тебе, владыце, о всех дарованиих твоих: ты бо явилася еси покров купно и помощь, напастей и скорбей присно мя из\ъимающи. темже яко от среды горящия пещи избавлься оскорбляющих мя, от сердца взываю тебе: Богородице, помози ми, молящи Христа Бога, прегрешений оставление дати мне: тя бо имею надежду раб твой.

Степенна и прокимен гласа.

Канона два: отцев на и~: ирмосы по дважды, тропари на з~. [В нихже предваряют воскресных два тропаря, сего ради во октоихе не поется.] И предпразднства на з~. Катавасиа: Христос раждается:

Канон воскресн и отцев, глас з~.

Песнь а~.

Ирмос: Волною морскою, скрывшаго древле гонителя мучителя, под\ землею скрыша спасенных отроцы: но мы яко отроковицы Господеви поим: славно бо прославися.

Страхом тебе смертная отверзаются врата, и сокрушаются вереи вечныя: честным бо твоим схождением восташа древнии мертвецы, веселием поюще, Христе, воскресние твое.

Судищу пилатову предстоит хотяй, беззаконному суду яко осужденик судия, и от руки неправедныя в лице ударяется Бог, егоже трепещут земная и небесная.

отцев:

[Аще вне к~-го случится неделя святых отец канон октоиха воскресн со ирмосом на д~: и крестовоскресн на в~: и Богородицы в~: и отцев от зде чтется на з~. Такожде и в прочих песнех отцем.]

Днесь собор божественных отец Христово рождество предпразднствует светло, и прописует сие преславная благодать: авраам бо образ закона, и отроцы суть.

Древле приемлет божество едино триипостасное священный авраам, ныне же сопрестольное слово отчее божественным духом к детем приходит, славно восхваляемое.

Числом и верою божественныя Троицы безбожие низвергше, в пещи дети образы чувственными, сокровенныя божия тайны миру проявиша.

Авраам избавися от руки неправедныя, пламене же пещнаго божественнии отроцы иногда, и даниил пророк от зверей и рова спасеся: темже ныне рождество Христово предпразднуем.

Богородичен: Обрадованная безневестная Мати, Дево нетленная, блажим тя: ибо от рода авраамля, и племене Давидова процвела еси: Христа же родила еси, пророки проповеданнаго прежде.

Канон предпразднства, глас а~.

[Аще вне к~-го числа, оставляется.]

Песнь а~.

Ирмос: Христос раждается:

Христа плотию младенствовавшаго, Христа волею обнищавшаго, Христа видима бывша грядет Дева в вифлееме ныне родити: небо же и земля да радуются.

Горы и холми взыграйте, пророцы богогласнии ликуйте, людие и языцы восплещите: всех спасение и просвещение близ наста, во граде вифлеемсте раждаемое.

Богородичен: Нищь богатый бывает, обогащая иже злобою обнищавшыя: человек Бог познавается от Девы неискусобрачныя, кроме преложения. вси хвалами воспоем его, яко прославися.

Песнь г~.

Ирмос: Тебе на водах повесившаго всю землю неодержимо, тварь видевши на лобнем висима, ужасом многим содрогашеся: несть свят разве тебе, Господи, взывающи.

Во гробе тридневствовавый, воскресил еси животворным востанием умершыя от века, и осуждения разрешшеся, весело радовахуся: се избавление пришел еси, Господи, взывающе.

Слава твоему востанию, Cпасе наш, яко нас от ада, тли и смерти избавил еси, яко всесилен, и воспевающе глаголем: несть свят разве тебе, Господи человеколюбче.

отцем:

Юже по образу славу, и по подобию божию верно соблюдающе, златаго образа пламень огнем духовным страдальчески угасиша отроцы, поюще: единаго Господа знаем.

Мудростию обложени и духа силою отроцы, мудрецы вавилонския пленении посрамиша, и дерзостне взываху: несть свят разве тебе, Господи, человеколюбче.

Радуется и сликовствует с детьми и пророки закон, и пред\ъиграет господню божественному пришествию днесь, и авраам радуется, яко от семене его виде Господа воплощаема.

Богородичен: Зачатие без\ страсти, приятие паче слова пройде, рождества твоего Богородице: пророки бо проповеданное паче естества таинство, нам явися слово божие, сый Бог.

Ин.

Ирмос: Прежде век от отца рожденному:

Иже прежде век из\ отца рождься паче мысли, из\ Девы напоследок воплотися якоже весть сам, хотя человечество обновити, истлевшее лукаваго змия советом.

Иже в вышних соседяй отцу и духу, смирившееся естество человеческое видев, сын божий безначальный начало приемлет, и хощет плотию родитися яко человек.

Богородичен: Святейши ангел, и всея твари, совета великаго ныне ангела без\ семене раждает плотию, на воззвание всем поющым непрестанно ему: свят еси, Господи.

Впакои, глас и~.

Ангел отроков ороси пещь, ныне же жен плачь разреши, глаголя: что приносите мира; кого ищете во гробе; воста Христос и Бог: есть бо жизнь и спасение рода человеческаго. [Единожды.]

Песнь д~.

Ирмос: На кресте твое божественное истощание провидя аввакум, ужасся вопияше: ты сильных пресекл еси державу блаже, приобщаяся сущым во аде, яко всесилен.

Во ад божественное низшествие твое, Христе Боже, мертвым жизнь явися: ты бо врага связал еси державу доле благий, и небесную стезю человеком отверзл еси.

Не истле во гробе пречистое тело избавителя лежащо: но яко силен сокруши адовы вереи, и воскресе в славе, Христе, тридневно.

отцев:

отцев начаток, авраама, исаака и иакова почтим, яко из\ тех семене возсия Христос, воплощься из\ Девы яко всесилен.

Прописуяй будущая сошествию Христову даниил, звери яко овцы показа всем яве: провиде бо будущее, яко пророк божий.

Греховным не привлечени ядом, от пламене избавистеся дети. злата бо чистейше суще мудрии, в пещи прелести не слияшася.

Богородичен: Велегласно проповедуется ожидание языков, и спасение мира, паче естества рождество твое, пречистая честная, егоже поет отеческая память.

Ин

Ирмос: Жезл из\ корене иессеова:

Жезл из\ корене иессеова Дево прозябла еси, цвет процветшая неувядаемый всех содетеля землю цветами всю яко Бога украшающаго, вопиющую ему: слава силе твоей, Господи.

Снедию мя окрадена лукавою, и разумом поползшася, и уподобльшася безсловесным, слове божий, пришел еси назидая, младенц быв, и во яслех безсловесных возлег: слава силе твоей, Господи.

Богородичен: Из\ горы приосененныя, Иисусе, Девы тя воплощеннаго аввакум провиде, горы злыя и холмы сокрушающаго, и исчезновению предающа возношения лукаваго, и демонская возвышения.

Песнь е~.

Ирмос: Богоявления твоего, Христе, к нам милостивно бывшаго, исаиа свет видев невечерний, из\ нощи утреневав взываше: воскреснут мертвии, и востанут сущии во гробех, и вси земнороднии возрадуются.

Блистаяйся радость воображая явственне ангел, во гробе светлоносец показуется, женам проповедая востание: и оставльше плачь радовахуся, Христу воскресшу, от негоже и непрестанну радость прияша.

За милосердие благий, иже по нам прием зрак, волею на кресте пригвоздился еси мене ради, первее отвергша святую твою заповедь снеди ради в раи, и умираеши человеколепно, живот подая мне.

отцев.

отцев начаток, яко началовожда закона и благодати, от рода авраамля днесь даниила божественнаго почтим: яко пророк бо божий предвозвести Христа от Девы, и сего пред\ъусретает божественное рождение.

Прописавше ясно к нам господне пришествие, ангеловым сошествием угасиша авраамстии отроцы пещь: и тучеросен огнь соделавше, в сем верою образа златаго славу изнуриша.

Загради уста зверей даниил в рове духом: огненную же крепость угасиша авраамстии отроцы благодатию: и спасшеся сии от тли, предвозвещают Христа из\ Девы, моляще яко избавителя спасение нашего.

Богородичен: Божественным духом являя от нас безстрастно твое приятие, исаиа вопияше, Господи, бодрствуя законом благодати: от рода убо авраамля, от племене же иудова по плоти Дева без\ семене грядет раждающи.

Ин.

Ирмос: Бог сый мира:

Естеством Владыка, в рабех совершенне, сын божий всесовершенный, благоволив за милосердие зватися и сын человеческий, всещедрый. темже в вертепе волею обнищав, грядеши родитися, преблаже.

Невместимый естеством, Христе царю, како малый тя приимет вертеп; како ясли возмогут тя вместити, нас ради от матере неискусомужныя плотию приходяща во своя: яко да устраншыяся спасеши, Господи;

Богородичен: Агница пастыря прииде родити, готовися, святый вертепе: пастырие, спешите, пастыря и агнца рождшагося видети; волсви с дары уготовитеся, сему яко царю поклонитися плотию.

Песнь з~.

Ирмос: Житейское море, воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Смерти умерщвление и ада, блаже, соделал еси разрешение, тридневным погребением твоим: жизнь же источил еси, боголепно воскрес, сущым в мире, Иисусе благий. [Дважды.]

отцев:

Нрав страннолюбив, вера же высока авраама суща праотца: темже божественное таинство образне прием радовашеся, пред\ Христом же текий ныне веселится.

Тварь повину ныне вера отроком, даром зиждителя: огнь бо всеядец и безстудный, устыдеся чтущих огня делателя Иисуса Христа.

Мира свирепство пришествием Христовым сочислятися из\ъяви, к миру глубокому боголепно, заградив уста львов даниил пророк в рове иногда.

Богородичен: Из\ ложесн родила еси девственных Христа, Марие Мати безмужная: егоже пророцы видевше духовне, того предликовствуют ныне отцы рождественная.

Ин.

Ирмос: Из\ утробы иону:

Новое небо сущи, владычце, из\ утробы твоея яко из\ облака Христа, славы солнца, возсияти грядеши в вертепе плотию: яко хотяща сияньми своими, светло вся земная исполнения озарити за милосердие безмерное.

Видел еси нашу болезнь и озлобление, щедрый Христе, и не презрил еси нас, но истощил еси тебе самаго, не отступив родителя, и вселился еси во утробу неискусобрачную, яже неболезненно родити тя плотию в вертепе предгрядет.

Богородичен: Горы и холми, и поля и дебри, людие и колена, языцы и всякое дыхание воскликните, веселия божественнаго исполняеми: прииде и приспе всех избавление слово божие безлетное, под\ летом за милосердие бывшее.

Аще вне к~-го, кондак глаголем отцев, глас з~:

Рукописаннаго образа не почетше, но неописанным существом защитившеся, треблаженнии, в подвизе огня прославистеся: среде же пламене нестерпимаго стояще, Бога призвасте: ускори, о щедрый! и потщися яко милостив в помощь нашу, яко можеши хотяй.

Икос: Простри твою руку, еюже древле прияша искушение египтяне борющии, и и, и евреи боримии. не остави нас, да не пожрет нас смерть жаждущая нас, и сатана ненавидяй нас: но приближися нам, и пощади душы нашя, якоже пощадил еси иногда отроки твоя сущыя в вавилоне, непрестанно славящыя тя, и вверженныя тебе ради в пещь, и от сея вопиющыя ти: ускори, щедрый, и потщися яко милостив на помощь нашу, яко можеши хотяй.

Аще же внутрь предпразднства: кондак, глас а~.

Подобен: Лик ангельский:

Веселися, вифлееме, евфрафо готовися: се бо агница пастыря великаго во утробе носящи, еже родити тщится. егоже зрящи богоноснии отцы веселятся, с пастырьми поюще Деву доящую.

Икос: Твоего рождества, Дево, светлость зряще сияющую, авраам боголюбивый, исаак приснопамятный, иаков, и весь богособранный лик святых радуется: и тварь приведоша к твоему сретению радостными речении. радости бо ходатаица всем явилася еси во утробе заченшая, иногда в вавилоне виденнаго, и отроки в пещь неправедне вверженныя неопальны соблюдшаго, и тя показавшаго паче всякаго разума. тем и воспевают зримаго в руках юницы, поюще Деву доящую.

Песнь з~.

Ирмос: Неизреченное чудо! в пещи избавивый преподобныя отроки из\ пламене, во гробе мертв бездыханен полагается, во спасение нас поющих: избавителю Боже, благословен еси.

О страннаго чудесе! в вышних седяй на престоле Господь, тойже приятием плоти смерть претерпе: но воскресе божества крепостию, совоскресив мертвыя сущыя от века.

Ты смертную крепость сотрясе, и воскресе, востание дая тебе воистинну Господа славящым, и православною верою тебе вопиющым: избавителю Боже, благословен еси.

отцев:

Христа родив по плоти, верою, родоначальниче отче аврааме, явился еси языков духом отец яве, во спасение нас поющих: избавителю Боже, благословен еси.

Бездушнаго шума вотще восклицающаго одушевленных посрами песнь: пещь бо огнем горящую телесы попирающе отроцы невредно, избавителю поют: Боже, благословен еси.

Видением воззрев духовным, пророк древле даниил, Христово яви второе пришествие, и яже в нем страшная предвозвещает, вопия: избавителю Боже, благословен еси.

Богородичен: Странное чудо во пророцех повествуемое, и отцем древле явленно, Дева чистая родити хотящи прииде, на спасение нас песнопоющих: избавителю Боже, благословен еси.

Ин.

Ирмос: отроцы благочестию:

Лоза божественная нетленный грозд узреливши, ближащися идет родити, веселия вино точащаго, и напаяющаго нас ему вопиющих: отцев наших Боже, благословен еси.

Божественная мироположница, благовонное миро внутрь носящи, в вертепе вифлееми истощити сие грядет, благовония таинственнаго исполняющее поющыя: отцев Боже, благословен еси.

Богородичен: Клеща юже исаиа пророк древле виде, божественный угль Христа во чреве приходит имущи, всяку вещь греховную попаляющий, верных же душы просвещающий.

Песнь и~.

Ирмос: ужаснися бояйся небо, и да подвижатся основания земли: се бо в мертвецех вменяется, в вышних живый, и во гроб мал странноприемлется. егоже отроцы благословите, священницы воспойте, людие превозносите во вся веки.

О неизреченнаго твоего, Христе, снизхождения, нас ради смиренных! се бо смерти вкусив Бог безсмертен сый, во гробе яко человек положился еси: но воскресл еси, слове, совоскресив дольняя, тебе превозносящыя во вся веки.

ужасеся всяк слух, како вышний волею прииде на землю, адову крепость разорити крестом и погребением, и вся совозстави взывати: отроцы благословите, священницы воспойте, людие превозносите во вся веки.

отцев:

Твое заколение пред\ъиз\ъобразуя авраам, Христе, егоже роди сына, на горе повинуяся тебе, Владыко, якоже овча взыде пожрети хотяй верою: но возвратися радуяся с ним, и славя и превознося тя избавителя мира.

Пламенем неутружденным, Христе, облечену ти яко ризою божественною, огнь святых отрок твоих угаси зело, и роса твоим низхождением поющым шумяше: священницы пойте, и превозносите его во веки.

Дается львом в снедь, судом неправедным, пророк даниил, но имяше повелением воздержания, спостники благочестно звери, во глубине ровища: того молитвами, авраама же и отроков, спаси в мире, Христе, поющыя тя.

Богородичен: Егоже провозвестиша верно пророчестии гласи и отча, сына же и собезначальное слово, от духа святаго Дева Мариа раждает неискусомужно, в вифлееме граде.

Ин.

Ирмос: Чуда преестественнаго:

Слава в вышних Богу, со ангелы возопиим в веселии, Спас раждается, Владыка приходит, егоже звезда показует, волсви тщатся его в яслех видети: да благословит тварь вся Господа, и превозносит во вся веки.

С рабы написался еси вольно, Владыко, кесареву повинуяся закону: яко да человечество от работы лукаваго, Боже, свободиши, многомилостиве. темже радующеся воспеваем: да благословит тварь вся Господа, и превозносит во вся веки.

Богородичен: Младенца нова ношу тя, безначальне слове, искуса же мужеска отнюд не познах, Дева глаголаше недоумевающися, кого на земли воз\ъименую твоего отца; не вем. темже со всеми воспеваю ти: да благословит тварь вся Господа, и превозносит во вся веки.

Песнь ф~.

Ирмос: Не рыдай мене Мати, зрящи во гробе, егоже во чреве без\ семене зачала еси сына: востану бо и прославлюся, и вознесу со славою непрестанно яко Бог, верою и любовию тя величающыя.

Что рыдаеши, тваре, на кресте видящи и во гробе жизни дателя, яко землена; востанет бо обновляяй тя светло, тридневным воскреснием ад низложив, и мертвыя совоздвиг восхваляющыя его.

Аще и во гроб снизшел еси яко мертв, жизнодавче, но адову крепость разорил еси, Христе, совоздвигнув мертвыя, яже прежде пожре: и воскресние подал еси яко Бог, верою и любовию тя величающым.

отцев:

Сущих прежде закона отцев праздник совершающе, от них боголепно почтим Христа: авраам бо купно и исаак, и иаков, пророков и закона явишася основание, и благодати верою духа проповедницы.

огнем показавый моисею в купине, паче ума боговидне таинство Бог, во огнь к детем снизшед тойже, огнем естественным божества его пещный пламень росу показа.

Со авраамом сошедшеся пресвятии дети, и даниил дивный пророк божий, исаак и иаков, с моисеем и аарон, Христова прежде рождества ликовствуют верно, молящеся непрестанно, во еже спастися нам.

Богородичен: Срадуется вся тварь твоему рождеству, Дево, едема бо вифлеем отверзе нам. и се древа жизни вси наслаждающеся верно, вопием прилежно: молитвы нашя, владычце, исполни.

Ин.

Ирмос: Таинство странное:

Таинства странная, страшная и преславная, славы Господь прииде на землю и в вертеп обнищав вниде плотию, адама воззвати ищя, и еву болезней избавити.

Пеленами твоими решиши пленицы грехопадений, многою же нищетою вся обогащаеши, щедре: безсловесныя злобы, положся в ясли безсловесных, человеки изменяеши, божий слове пребезначальне.

Богородичен: Проповеди пророческия конец прияша: егоже бо прорекоша приити в скончание лет, прииде и явися из\ чистыя Девы воплощаемь. того мыслию чистою приимем.

Аще внутрь к~-го дне: светилен воскресн не глаголем, но отцев.

Подобен: Духом прииде:

От семене вводится авраамля, и божественнаго Давида богоотца пребезначальное слово: иже отроки равночисленныя первее Троице, чудно ангела сшествием из\ пламене спасый, и рыдание в радость преложивый жен.

Слава, другий светилен.

Подобен: ученком:

Патриархов избраннии, и прежде закона отцы верою предвозсияша, авраам, исаак же и иаков, яко светильницы: вси бо пророцы и праведницы возсияша от них яко свещи световидныя, и тварь всю лучами просветиша честнаго пророчества и прилежно молятся к Богу о мире.

И ныне, предпразднства.

Подобен: ученком:

Веселися вифлееме, и ты евфрафо готовися: Богородица бо приходит в вертепе и яслех родити Бога неизреченно. О страшнаго таинства! егоже ныне божественное рождество авраам, исаак же и иаков, патриарси вси и пророцы светло предпразднуют, и человецы со ангелы.

Аще вне к~-го дне декемвриа, светилен воскресн.

Слава, отцев: Патриархо избраннии:

И ныне, Богородичен:

Агница нескверная, агнца рождшая слова пребезначальнаго в последняя времена, бяше сие чудно: адамова внука и Давидова по достоянию, еяже несказанное рождество отцев множество предпразднствует достойно.

На хвалитех стихиры, воскресны, д~: и отцев, д~.

Стихиры отцев, глас е~.

Подобен: Радуйся постников:

Возвыси твой глас истинно, сионе божественный граде, и проповеждь отцев божественную память, со авраамом исаака и иакова почитающи приснославнаго: се со иудою и левием величаем моисеа великаго, и аарона чуднаго, и почитаем с Давидом иисуса, и самуила вси, предпразднеству Христову божественную похвалу, песньми божественными плещуще, яже от него благодать улучити просим, и миру даровати велию милость. [Дважды.]

Стих: Благословен еси, Господи Боже отец наших, и хвально и прославлено имя твое во веки.

Гряди на огненную иногда возседый илие божественную колесницу: и богомудре елиссее, со езекиею во едино, осие купно срадуйтеся: честная же двоенадесятице пророков богодохновенная, рождеству Христову сликовствуйте. и в песнех вси праведнии воспойте отроцы всеблаженнии, росою духа угасившии пламень пещный, о нас молите Христа, низпослати душам нашым велию милость.

Стих: Яко праведн еси о всех, яже сотворил еси нам.

Явися яже от века на земли проповедаемая пророки в вещаниих, Дева Богородица: юже патриарси мудрии, и праведных собор возвещают. с нимиже сликовствует и жен благолепие: сарра, ревекка, рахиль и анна же, и славная мариам моисеева купно. с ними срадуются и мира концы, вся тварь почитает, яко зиждитель всех и Бог приходит плотию родитися, и даровати нам велию милость.

Слава, глас и~:

Законных учений сословие, во плоти являет Христово божественное рождество, прежде закона благодать благовествующыя, яко паче закона в вере сущыя. темже тления изменению сущу ходатайственно, во аде держимых душам предпроповедяху воскресния ради, Господи, слава тебе.

Ины стихиры, егда воскресно не поется, глас д~:

Подобен: Званный свыше:

Исаии глас исполняется: се бо Дева необ\ъятнаго, описуемаго плотию во утробе носит, и преславно родити приходит. богоприятный вертепе украсися, вифлееме уготовися: царь бо тя изволи во обителище. приимите ясли повиваема младенца Христа, хотяща решити пленицы согрешений человеков, благостию.

Написався с рабы Владыка, прегрешений рукописание раздрати хотя, и написати вся в книзе живущих, умерщвленныя украдением змиа: Дева же носит тя вся носящаго, плотию мертвенною обложена, и вселитися в малый вертеп благоволившаго. егоже рождшася чини горнии ангельстии восхвалиша, с божественными пастыри, дивящеся державе твоей.

Светлый же и одушевленный облак, дождь носящи небесный, сей на землю ныне предгрядет пролияти, яко да напоит земли лице. весна благодати, мысленная ластовица, внутрь во утробе держащи, неизглаголанным словом раждает, зиму безбожную разоряющи: палата чистая и нескверная, царя в вертеп привношает воплощаемаго.

Слава: Законных учений:

И ныне: Преблагословена еси, Богородице Дево:

Славословие великое. По трисвятом тропарь воскресн точию. И отпуст. Стихира евангельская. И час а~. И конечный отпуст. На часех тропарь воскресн гласа. Слава, отцев: И ныне, Богородичен часов. На г~-м часе тропарь воскресн. Слава, предпразднства: И ныне, Богородичен часов. Кондак предпразднства, и отцев, глаголи пременяя.

На литургии:

Блаженна воскресна гласа, на д~: и отцев песнь г~-я, на д~: и предпразднства песнь з~-я, на д~. А в к~д оставляется гласа, и глаголется отцев песнь г~-я: и предпразднства песнь з~-я. А вне к~-го, предпразднства оставляется, и поется гласа и отцев. По входе тропари: воскресн, и отцев, и предпразднства. Слава, кондак отцев. И ныне, предпразднства. Прокимен гласа, и отцев, глас д~. Песнь отцев: Благословен еси, Господи Боже отец наших, и хвально и прославлено имя твое во веки. Стих: Яко праведн еси о всех, яже сотворил еси нам. Апостол ко евреом, зачало тк~и. Братие, верою прииде авраам: Посем ряд недели. Аллилуиа, глас д~. Стих: Боже, ушима нашима услышахом, и отцы наши возвестиша нам. Стих: Спасл еси нас от стужающих нам. Евангелие от матфеа, зачало а~: Книга родства Иисуса Христа: Посем ряд недели. Причастен: Хвалите Господа с небес: Другий: Радуйтеся праведнии о Господе:

Подобает ведати: Аще случится вне к~-го декемвриа месяца, сиречь во и~и, или в ф~и день: поется воскресна служба, и святых отцев, сице: В субботу вечера, на малей вечерни: Стихиры воскресны, и Богородицы, по обычаю.

На велицей вечерни: На Господи воззвах, стихиры воскресны г~: и анатолиевы г~: и святых отцев д~, глас з~. Подобен: Всю отложивше: Слава, отцев, глас з~: Даниил муж желаний: И ныне, Богородичен первый гласа, и чтения г~: а~- е Бытия: Слышав аврам: в~-е, Втораго закона: Рече моисей к сыном Исраилевым: г~-е, Втораго закона: Рече моисей к сыном Исраилевым: се Господа Бога твоего небо: На литии: Стихира храма, и отцев, глас а~: Лучами облиставшеся: Слава, глас г~: Праотцев собор: И ныне, Богородичен: Без\ семене от божественнаго духа: На стиховне стихиры воскресны по алфавиту. Слава, святых, глас в~: Радуйтеся пророцы честнии: И ныне: о чудесе новаго! На благословении хлебов тропарь: Богородице Дево, дважды: и отцев, глас в~: Велия веры исправления: единожды, и Буди имя господне: трижды. псалом л~г: Благословлю Господа: до: Не лишатся всякаго блага. и чтение в толковании посланий апостольских.

На утрени: На Бог Господь, тропарь воскресн дважды: Слава, отцев: Велия веры: И ныне: Богородичен: Вся паче смысла: По кафисмах седальны воскресны, с Богородичны. и чтение во евангелии толковом: Неделя пред\ рождеством Христовым, еже от матфеа: Книга родства Иисуса Христа: Полиелей, и тропари: Ангельский собор: Ектениа, и седален отцев, глас и~: Авраама, исаака же и иакова: Слава, и ныне, Богородичен. Благодарственное: И чтем евангелие воскресно, ряд. Степенна и прокимен гласа, Всякое дыхание: Евангелие воскресное. и Воскресение Христово: По н~-м псалме стихира воскресна. Канон воскресн со ирмосом на д~: и крестовоскресн на в~: и Богородицы на в~: и отцев на з~, глас з~. Катавасиа, Христос раждается: По г~-й песни впакои, глас и~, и чтение. По з~-й песни кондак, глас з~: Рукописаннаго образа. По ф~-й песни светилен воскресн. Слава, отцев: и ныне, Богородичен. На хвалитех, стихиры воскресны г~, и анатолиев а~: и отцев на д~, глас е~. Подобен: Радуйся: С припевы их. а~-й, Благословен еси, Господи Боже отец наших: в~-й, Яко праведн еси: Слава, отцев, глас и~: Законных учений сословие: И ныне, Преблагословенна еси: Славословие великое. По трисвятом тропарь воскресн: ектении и отпуст. Стихиру же евангельскую поем в притворе: и час первый. И совершенный отпуст.

На литургии: Блаженна гласа на з~: и отцев песнь г~-я, на д~. По входе тропарь воскресн, и отцев: Слава, и ныне, кондак отцев. Прокимен, глас д~, песнь отцев: Благословен еси, Господи Боже отец наших: Апостол ко евреем, зачало тк~и. Евангелие матфеа, зачало а~: ряд же недели оставляется. Причастен: Хвалите Господа с небес: Другий: Радуйтеся:

Аще случится неделя святых отец в предпразднство, внутрь к~-го дне: Сиречь в к~, к~а, к~в, и в к~г день, бывает служба сице:

На малей вечерни: Стихиры воскресны, и Богородицы, по обычаю.

На велицей вечерни: На Господи воззвах стихиры воскресны г~ и анатолиев а~: и предпразднства г~, глас з~. Подобен: Всю отложивше: И отцев г~, глас и подобен тойже. Слава, глас з~: Даниил муж желаний. И ныне, предпразднства, глас тойже. Вертепе благоукрасися: Вход, прокимен дне, и чтения г~ отцев: На литии: Стихиры предпразднства на ряду, коего дне неделя сия поется, стиховныя: И отцев, глас а~: Лучами облиставшеся: Слава, глас г~: Праотцев собор: И ныне, предпразднства, глас тойже: Благоукрасися вифлееме: На стиховне стихиры воскресны. Слава, глас в~: Радуйтеся пророцы: И ныне, предпразднства, глас тойже: Се время приближися: На благословении хлебов: тропарь, Богородице Дево, дважды: и отцев: Велия веры: единожды. Буди имя господне: трижды, и чтение в толкованиих апостольских.

На утрени: На Бог Господь, тропарь воскресн дважды: Слава, отцев, глас в~: Велия веры: И ныне, предпразднства, глас д~: Готовися вифлееме: обычныя кафисмы, и седальны воскресны, и Богородичны их, и чтение во евангелии толковом, еже от матфеа, в самом начале: Книга родства Иисуса Христа: По непорочнах тропари их: Ангельский собор. впакои, и чтение во евангелии толковом, еже на ряду. Степенна гласа. Прокимен, Всякое дыхание: Евангелие воскресно. и Воскресение Христово: По н~-м псалме стихира воскресна. Канон воскресн со ирмосом на д~: и предпразднства, на д~: и отцев на з~. Катавасиа, Христос раждается: По г~-й песни впакои отцев, глас и~, Ангел отроком ороси пещь: и чтение. По з~-й песни, Кондак, глас а~. Подобен: Лик ангельский: Веселися вифлееме, евфрафо готовися, се бо агница пастыря великаго во утробе носящи, еже родити тщится: егоже зряще богоноснии отцы веселятся, с пастырьми поюще Деву доящую. И икос. И чтем пролог. По ф~-й песни: Свят Господь Бог наш. Светилен воскресн. Слава, отцев: и ныне, предпразднства. На хвалитех стихиры воскресны д~, и отцев д~, глас е~. Подобен: Радуйся: Слава, отцев, глас и~: Законных учений: И ныне, Преблагословенна еси, Богородице Дево: Славословие великое. Тропарь воскресн. ектении и отпуст. Стихира евангельская, в притворе, и час а~. и конечный отпуст.

На литургии: Блаженна гласа, на д~: и отцев от канона песнь г~, на д~: и предпразднства песнь з~, на д~. По входе тропарь воскресн, и отцев, и предпразднства: Слава, кондак отцев. И ныне, предпразднства. Прокимен, песнь отцев, глас д~: Благословен еси, Господи Боже отец наших, и хвально и прославлено имя твое во веки. Апостол ко евреем, зачало тк~и. Аллилуиа, глас д~: Боже ушима нашима: Евангелие матфеа, зачало а~: ряд же недели оставляется. Причастен: Хвалите Господа: Другий: Радуйтеся:

Подобает ведати, аще случится неделя пред\ рождеством Христовым, святых отец, декемвриа в к~д день:

В субботу на малей вечерни: Стихиры воскресны, д~: Слава и ныне, предпразднства, глас з~: Вертепе благоукрасися: На стиховне стихира воскресна, и Богородицы, по обычаю. Слава, и ныне Богородичен. По трисвятом тропарь воскресн. Слава, и ныне, предпразднства. Таже ектениа малая, и отпуст.

На велицей вечерни: По обычном псалме, поем Блажен муж: кафисму всю. На Господи воззвах стихиры на и~: отцев на з~, глас з~. Подобен: Всю отложивше: и предпразднства на д~, глас и подобен тойже. Слава, отцев, глас тойже: Даниил муж желаний. И ныне, предпразднства, глас тойже. Вертепе благоукрасися: Таже вход, прокимен дне: и чтения отцев г~. На литии стихиры предпразднства, писаны на ряду, на Господи воззвах, в к~д день, глас е~. Подобен: Радуйся: Слава, отцев глас г~. Праотцев собор: И ныне, глас тойже: Благоукрасися вифлееме: На стиховне стихиры предпразднства, глас в~: Самоподобен: Доме евфрафов: Припев Бог от юга приидет: Таже два самогласна: Вифлееме земле иудова: Припев: Господи услышах слух твой и убояхся: Приидите вси Христово рождество: Слава, глас тойже: Радуйтеся пророцы: И ныне, предпразднства, глас тойже: Се время приближися: На благословении хлебов: тропарь отцев, глас в~: Велия веры исправления: дважды. и предпразднства, единожды. и чтение в посланиих апостольских.

На утрени: На Бог Господь, тропарь воскресн дважды: Слава, отцев: Велия веры: И ныне, предпразднства: Написовашеся иногда: По а~-й кафисме седален отцев, глас д~. Подобен: удивися: Во отцех Боже: Слава, и ныне тойже. И чтение во евангелии толковом от матфеа: Книга родства Иисуса Христа: По в~-й кафисме седален, глас и~. Подобен, Премудрости: Праздник празднуем вернии: Слава, и ныне, тойже. чтение. По непорочнах тропари их. и ектениа, и седален отцев, глас и~. Подобен: Премудрости: Авраама и исаака же и иакова: Слава, и ныне, глас и подобен тойже: Из\ недр отеческих: и чтение. Степенна гласа, прокимен, и евангелие воскресное. Воскресение Христово: псалом н~. Стихира воскресна. Канон отцев, глас з~, на и~. зри Ирмос: Волною морскою: по дважды. тропари на з~. [В сем бо каноне по в~ стиха воскресна: сего ради канон воскресн не поется.] И другий канон предпразднства на з~, глас а~. Катавасиа, Христос раждается: оба лика вкупе. По г~-й песни впакои отцев, глас и~: Ангел отроков ороси пещи: И чтение в богослове. По з~-й песни кондак отцев, глас а~. Веселися вифлееме: И икос: И чтем пролог. По ф~-й песни поем Честнейшую: Светилен отцев: От семене вводится авраамля: Слава: Патриархов избраннии: И ныне: Веселися вифлееме: На хвалитех стихиры отцев г~, глас е~. Подобен: Радуйся: Возвыси твой глас: И предпразднства г~, глас д~. Подобен: Званный свыше: Исаиин глас совершается: Слава, отцев, глас и~: Законных учений: И ныне, Преблагословенна еси, Богородице Дево: Славословие великое. Тропарь воскресн и прочее. и отпуст: и обычное исхождение. Слава, и ныне, стихира евангельская: и час а~, в притворе. На часех, тропарь воскресн. Слава, отцев: И ныне, Богородичен часов. По трисвятом кондак отцев, и предпразднства, глаголем пременяюще.

На литургии: Блаженна от канона отцев песнь г~, на д~: и предпразднства песнь з~, на д~. По входе тропарь воскресн, и отцев, и предпразднства. Слава, кондак отцев. И ныне, предпразднства. Прокимен, песнь отцев, глас д~: Благословен еси Господи Боже отец наших, и хвально и прославлено имя твое во веки. Стих: Яко праведн еси о всех: Апостол ко евреем, зачало тк~и. Аллилуиа, глас д~: Боже ушима нашима: Евангелие матфеа, зачало а~: ряд же недели оставляется. Причастен: Хвалите Господа: Другий: Радуйтеся:

