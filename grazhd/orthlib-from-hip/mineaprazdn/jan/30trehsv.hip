<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

Месяца ианнуариа в л~ день.

[глава к~а] Иже во святых отцев наших, и великих иерархов, василиа великаго, григориа богослова и иоанна златоустаго.

На малей вечерни стихиры на д~, глас д~:

Подобен: Яко добля:

На высоту василие Христовы любве возшед, узрел еси неизреченныя его и божественныя тайны, яже открыв из\ъяснил еси людем, яко благочестия проповедник мудрый. темже моли от тли и бед избавитися, верно возследующым твоим учением, преподобне.

Связания разрешил еси ересей, преподобне, мудростию словес и учений твоих: и во единомыслие собрал еси православныя веры, в благоразумии Христа хвалящыя, григорие. егоже моли от тли и бед избавитися, верно приемлющым твоя боговещанная учения.

Неразоримо тя основание Христос утверди, своей церкви отче преподобне, соблюдающа сию непозыблему и необориму вражиими прилоги, богоглаголиве златоусте, и молящася от страстей душетленных избавитися, жаждущым твоих словес, и пучины разумений.

Троицы избрание, нетленнаго же злачника цвети мировоннии, и зело краснейшии, мысленнаго же яко суще солнца лучы, просвещающыя землю, своими божественными осиянии: да восхвалим иоанна великаго, с божественным богословом григорием, и высокоумнаго василиа.

Слава, глас з~:

Человецы божии, и вернии раби, служителие господни, мужие желаний, сосуди избраннии, столпи и утверждения церкве, царствия наследницы, не премолчите еже вопити о нас ко Господу.

И ныне: Богородице, ты еси лоза:

На стиховне стихиры, глас з~:

Подобен: Тридневен:

Благодать превозможе, вера преукрепися, исполнишася вся разума божия, апостолов и учителей ради, и спасением обогатихомся.

Стих: Восхвалятся преподобнии во славе, и возрадуются на ложах своих.

Небесных таинств, и человеческих учений, благодатей стечение всеразличных, со исправленьми побеждающими всяко еретическое слово, три святыя твоя удивил еси, Господи.

Стих: Священницы твои облекутся в правду, и преподобнии твои возрадуются.

Василий божественный ум, григорий божественный глас, иоанн всекрасный светильник, трие высочайшии угодницы Троицы, и служителие да спрославятся.

Слава, глас з~:

Добрии раби блазии и вернии, блазии делателие винограда Христова, иже и тяготу дневную понесшии, и данный вам талант возрастившии, и по вас пришедшым незавидевшии: темже и врата вам небесныя отверзошася. вшедше убо в радость Владыки Христа, молите о нас, святии учителие.

И ныне, Богородичен: Никтоже притекаяй к тебе:

Тропарь, глас д~:

Яко апостолов единонравнии, и вселенныя учителие, Владыку всех молите, мир вселенней даровати, и душам нашым велию милость.

Слава, и ныне, Богородичен:

На велицей вечерни,

Блажен муж, а~-й антифон.

На Господи воззвах, стихиры на и~, глас д~:

Подобен: Яко добля:

Благодати органы, гусли духа, благознаменитыя трубы проповедания, страшныя и достослышанныя, с высоты шумящыя громы, и славу божию сказующыя концем, три проповедники великия Троицы, иоанна и василиа достойно с григорием прославим.

Троицы поборницы, благочестия забрала, иже по дванадесятих трие апостоли, из\ едема точащыя воду живущую реки, и лице земли животочными напаяющыя божественными струями, великия стихии, веру якоже тварь составльшыя, достодолжно да почтутся.

Не суть речи, глаголет, ниже словеса глаголема, ихже не слышатся гласи их: во всю землю бо и море вещание протече божественных и мудрых учителей твари. отонудуже изряднейшыя, тех божественными законы содержатся, и собираются во едино православие концы.

органы духа святаго, истинныя трубы, риторы слова, восхвалим песненными гласы, догматом их возследующии, молящеся им яко дерзновение имущым ко Господу, даровати мир крепкий убо присно вселенней, нам же всем прощение.

Ины стихиры, глас в~:

Подобен Киими:

Киими похвальными венцы венчаем учители, разделенныя телесы и совокупленныя духом, богоносныя предстатели Троицы единочисленныя и служители, светила вселенную просвещающая, церковныя столпы, яже венцы славы, яко победившыя венчает Христос Бог наш, имеяй велию милость;

Киими песненными добротами венчаем богоносныя небесныя таинники и проповедники, православия сущыя зело изряднейшыя богословы: великаго священноявленнаго василиа, божественнаго и богоглаголиваго григориа, и иоанна зело златаго языком, яже прослави Троица достойно, Господь, имеяй велию милость;

Киими похвальными глаголы похвалим святители, равноапостольныя благодатию, и единочестныя дарованьми: нечестия разорители, спасители и наставники словом и делом, пастыри Христоподобныя верою, земныя ангелы, небесныя человеки, яже почествова Христос славы Господь, имеяй велию милость;

Киими похвальными венцы венчаем златослова, вкупе с василием григориа, честная приятелища духа, твердыя веры поборники, столпы церковныя, верных утверждение, всех согрешающих утешение, источники точащыя воду, от неяже почерпающе услаждаемся душами, просяще прощения прегрешений, и велия милости;

Слава, глас з~:

Тайныя днесь духа трубы, богоносныя отцы да восхвалим, воспевшыя посреде церкве песнь сличную богословия, Троицу едину непременную, существо же и божество, низложители ариевы, и православных поборники, молящыяся всегда Господу помиловатися душам нашым.

И ныне, Богородичен: Кто тебе не ублажит:

Вход. Прокимен дне. И чтения.

Втораго закона чтение. [Глава а~.]

Во днех онех, рече моисей к сыном Исраилевым: видите, предах пред\ лицем вашим землю, вшедше наследуйте ю, юже клятся Господь отцем вашым, аврааму, и исааку, и иакову, дати им, и семени их по них. И рекох к вам во время оно, глаголя: не возмогу един водити вас. Господь Бог ваш умножил вы есть, и се есте днесь яко звезды небесныя множеством. Господь Бог отец наших да приложит вам, яко да будете тысящами сугубо, и да благословит вас, якоже глагола вам. И взях от вас мужи мудры, и художны, и смысленны, и поставих их владети над\ вами, тысященачальники, и стоначальники, и пятьдесятоначальники, и десятоначальники, и писмовводители судиям вашым, и заповедах судиям вашым во время оно, глаголя: разслушайте посреде братий ваших, и судите праведно, посреде мужа, и посреде брата его, и посреде пришельца его. Да не познаете лица в суде, малому и великому судиши, и не устыдишися лица человеческа, яко суд божий есть.

Втораго закона чтение. [Глава и~.]

В днех онех, рече моисей к сыном Исраилевым: се Господа Бога твоего небо, и небо небесе, земля и вся елика суть на ней. обаче отцы вашя произволи Господь любити их: и избра семя их по них, вас, паче всех язык, в день сей. И обрежите жестосердие ваше, и выя вашя не ожесточите ктому. Ибо Господь Бог ваш, сей Бог богов, и Господь господей: Бог великий, и крепкий и страшный, иже не дивится лицу, ниже вземлет дар. Творяй суд пришельцу, и сиру, и вдовице, и любит пришельца, дати ему хлеб и ризу. И возлюбите пришельца, пришельцы бо бесте в земли египетстей. Господа Бога твоего да убоишися, и тому единому послужиши, и к нему прилепишися, и именем его кленешися. Той хвала твоя, и той Бог твой, иже сотворил ти есть великая и славная сия, яже видесте очи твои.

Премудрости соломоновы чтение. [Глава г~.]

Праведных душы в руце божией, и не прикоснется их мука: Непщевани быша во очесех безумных умрети, и вменися озлобление исход их: И еже от нас шествие сокрушение: они же суть в мире. Ибо пред\ лицем человеческим, аще и муку приимут, упование их безсмертия исполнено: И вмале наказани бывше, великими благодетельствовани будут, яко Бог искуси я, и обрете их достойны себе. Яко злато в горниле искуси их, и яко всеплодие жертвенное прият я. И во время посещения их возсияют: и яко искры по стеблию потекут: Судят языком, и обладают людьми, и воцарится Господь в них во веки. Надеющиися нань разумеют истину, и вернии в любви пребудут ему. Яко благодать и милость в преподобных его, и посещение во избранных его.

На литии стихиры, глас в~. [Нила ксанфопула:]

Приидите небесныя Троицы служителие: земную троицу святых иерархов да восхвалим, василиа царствия тезоименнаго, григориа богословии наименовнаго, и иоанна воистинну благодатноименовнаго, глубины мудрости духа испытавших: струи океановы, источники приснотекущыя, воду живу скачущую прозарныя бисеры, земная светила, церковная кормила, светоплодовитая древеса, строители благодати, Христа моего уста, и Троицы поборницы, от нея несредственно осияваемыя, и молящыяся непрестанно о душах наших.

Возжженая углия от нестерпимаго огня, иже теми просветившеся, верно да восхвалим: тии бо еже к нему соединением разжегшеся, светильницы мира быша, животная нищым показавшеся сила: отца и сына и святаго духа благочестно яве проповедаша. имже и мы да прирцем: радуйся, Троицы троице богомудрая.

Глас з~: Троице святая и покланяемая, слава мудрому промышлению твоему: яко три великия светильники человеком от человек даровала еси, светом просвещающыя твоего познания, и зарею осиявающыя спасительных твоих и честных хотений, имиже вселенная светом разума обогащающися, твоею славою осияваема есть, и к блаженному твоему царствию тщится. тех нас божественных послушати увещающи учений, и сама Троице святая, молитв тех, яже о нас услыши, яко Бог всещедрый, и душы нашя спаси, человеколюбче.

Слава, глас з~:

Святители Христовы, и отцев славу, столпы веры, и верных учители, и хранители, сошедшеся, о празднолюбцы, песненными похвалами воспоим глаголюще: радуйся, церковное светило, василие премудре, и столпе непревратный: радуйся, уме небесный, архиерею превеличайший, богослове григорие: радуйся, о златослове, всезлатый иоанне, покаяния ясный проповедниче, но о отцы требогатии! не престайте присно молитися Христу, о верою и любовию совершающих ваше всесвященное и божественное торжество.

И ныне. Богородичен, глас тойже:

Девственную доброту, и умное веселие, едину Богородицу, и верных твердую ограду сошедшеся, о празднолюбцы, песненными похвалами воспоим глаголюще: радуйся, Мати Дево чистая, светильниче светозарный, и дверь небесная: радуйся, скиние священия, Бога вмещшая во утробе твоей всечистая: радуйся, всех небесных чинов превышшая без\ разсуждения: темже Мати безмужная, владычце, не престай хранящи рабы твоя, верою и любовию воспевающыя тя присно, и рождеству твоему покланяющыяся безсеменному.

На стиховне стихиры, глас а~:

Подобен: Всехвальнии мученцы:

Таинники духовныя вкупе, словесныя трубы божия, божественная зерцала восхвалим днесь достойно: великаго василиа, божественнаго и огнедохновеннаго григориа, точащаго златоструйная учения нам иоанна, истинно златоустаго.

Стих: Восхвалятся преподобнии во славе, и возрадуются на ложах своих.

Степень веры, ум божественный и бодрый, река златоструйная, всесветлейшии и честнии светильницы, Троицы поборницы, приятелища благодатей духа, столпи непоколебленнии, церкве утверждения, достойно песньми да восхвалим.

Стих: Священницы твои облекутся в правду, и преподобнии твои возрадуются.

Духа органы, грома божественнаго трубы, молнии проповедания, свещницы всесветлии, златии и светоноснии о Бозе, треблаженне василие, григорие всемудре, всезлате и всечестне иоанне, чествующыя вас спасти Христа молите.

Слава, глас з~:

Днесь душы земнородных возносятся от земных, днесь небесныя бывают в памяти святых: ибо врата небесная вземлются, и нам владычняя сказуема бывают, слова словеса проповедают, и языки чудеса поют, мы же ко спасу возопием: слава тебе, Христе Боже: верным бо мир теми бысть.

И ныне, праздника:

Днесь Христос во святилище приносится яко младенц: днесь под\ законом бывает, иже моисею закон давый. ангельская удивишася воинства на руку старческу держиму, иже всяческая содержащаго зряще. симеон говения исполнен быв, и радостне вопияше: ныне отпусти мя, Cпасе, от привременнаго живота к нестареющемуся покою: видех бо тя, и возвеселихся.

На благословении хлебов, тропарь, глас д~: Яко апостолов единонравнии: [писан на малей вечерни.] дважды, и Богородице Дево, радуйся: единожды.

На утрени,

на Бог Господь, тропарь святых дважды.

Слава, и ныне, Богородичен:

По а~-й кафисме седален, глас е~:

Подобен: Собезначальное:

Яко царское украшение церкве, василиа вси восхвалим, догматов сокровище неоскудеемо: сими бо сам наказа нас Троицу чествовати святую, соединену убо существом, разделену же впостасьми.

Слава, глас д~:

Подобен: Скоро предвари:

Светильницы пресветлии церкве Христовы, мир просветисте ученьми вашими отцы богомудрии, изсушивше ереси всех злославных, и угасивше пламеновидная хульных смущения. темже яко святителие Христовы, молитеся спастися нам.

И ныне, Богородичен:

Дево всепетая Мати Христа Бога, Марие богоневесто и неискусобрачная, верных предстательство, избави от всякия беды, и всякия нужды, владычце Богородице, верою и любовию покрову твоему прибегающыя, едина богоневестная.

По в~-й кафисме седален, глас г~:

Подобен: Божественныя веры:

Столп был еси церкве, богатство некрадомое благочестия явился еси, богослове григорие, в безстрастии осиял еси житие твое, и троическия из\ъяснил еси догматы, отче преподобне, Христа Бога моли о спасении душ наших.

Слава, глас д~:

Подобен: удивися иосиф:

Во цветнице писаний, якоже пчелы мудрыя прилетающе вы об\ъясте добре, и от цветов изряднейшая, и мед всем верным учений ваших представисте вкупе во всенаслаждение их: и сего ради всяк наслаждаяйся с веселием зовет: предстаните паки и по смерти, иже вас восхваляющым блаженнии.

И ныне, Богородичен:

Треволнении страстей безсовестный аз обуреваемь пречистая, призываю тя тепле, да не презриши мя окаяннаго погибнути, бездну милости рождшая: разве бо тебе иныя надежды не имам, да не убо врагом обрадование, и смех надеявся на тя явлюся: ибо можеши елика и хощеши, яко Мати сущи всех Бога.

По полиелеи седален, глас д~:

Подобен: Явился еси:

Премудрии учителие вселенныя, иже Бога прославльшии делы и словесы на земли, да возвеличатся днесь, яко спасения нам суще ходатаи.

Слава:

Празднует днесь церковь честное торжество учителей триех: ибо тии утвердиша церковь божественными своими догматы.

И ныне, Богородичен:

Предстательнице необоримая оскорбляемых, и теплое заступление уповающих на тя, от бед мя избави: ты бо еси всех помощница.

Таже степенна, а~-й антифон д~-го гласа.

Прокимен, глас д~: Священницы твои облекутся в правду, и преподобнии твой возрадуются.Стих: уста моя возглаголют премудрость, и поучение сердца моего разум. Всякое дыхание: Евангелие иоанна, зачало л~в:

По н~-м псалме стихира, глас з~:

Излияся благодать во устнах ваших, преподобнии отцы, и бысте пастырие Христовы церкве, учаще словесныя овцы, веровати в Троицу единосущную, во едином божестве.

Канон Богородицы со ирмосом на з~. И святых два на и~:

Канон Богородицы. Глас в~. [Иоанна евхаита.]

Песнь а~.

Ирмос: Грядите людие, поим песнь Христу Богу раздельшему море, и наставльшему люди, яже изведе из\ работы египетския, яко прославися.

Благочестно тя чистую Богородицу, истинно исповедающаго пречистая, душею и телом, от лютых бед, и недугов, и прегрешений ты мя спаси.

Всю в тебе дарований бездну лежащу уведехом: темже прибегающе, Богородице, усердно к покрову твоему божественному, спасаемся.

О нас тя поющих пречистая, моли воплощеннаго из\ пречистых и честных твоих кровей, избавитися от прегрешений и болезней горьких.

Канон первый святых, егоже краестрочие: Трисолнечнаго света, три возвышаю солнца. Творение тогоже иоанна.

Песнь а~. Глас, и ирмос тойже.

Кое благодарение, кое противовоздаяние подобающее нашым, человецы, принесется от нас благодетелем, имиже ко еже добре быти наставляемся;

Витийстии языцы, и хитрости, и коварства, и вся словес сила, ныне в вину да сподвигнутся едину, и чествующе взаим да почтут.

Свойственнаго убо им не терпяху, дабы что стяжати на земли, небомудреннии, хранителие же явишася общества и предстателие: общих убо и похвал да сподобятся.

Богородичен: Тя общее любочестие, всенепорочная, нашего естества вси славим, уста едины бывше, и едино согласие совершивше.

Другий канон святых. Творение тогожде. Глас и~:

Песнь а~.

Ирмос: Колесницегонителя фараоня погрузи, чудотворяй иногда моисейский жезл, крестообразно поразив, и разделив море: Исраиля же беглеца, пешеходца спасе, песнь Богови воспевающа.

Не человеческаго тщания исправление, сие начинание: но твоему престолу приседящая, человеколюбче, премудрость да споспешествует ми, слова благодать дающи, еюже прославити возмогу, ихже сама добре предпрослави.

Якоже чаша преисполняется, Владыко, благодать твоя, и многое богатство человеколюбия твоего излияется, и потече, якоже и ины ангелы, в составе плоти показати, ныне подлежащыя в похвалу.

С небесе небесным подобаше быти и похвалам, ангельское пение божественным приличное: бози во причастием, иже естеством и единаго истиннаго Бога имуще в себе живуща и вещающа.

Богородичен: Память праведных, богомудрое сословие с похвалами совершает: с нимиже и божия матерь, яко тех глава, в лепоту спрославляется, конечный и первый и средний чин содержащи, и благохваления причащающися.

Катавасиа: Сушу глубородительную землю:

Песнь г~.

Ирмос: утверди нас в тебе, Господи, древом умерщвей грех, и страх твой всади в сердца нас поющих тя.

Молитвами твоими, чистая, Бога егоже родила еси, подаждь благопремененна твоим рабом, притекающым к покрову твоему и верно покланяющымся твоему рождеству.

Всю мою жизнь окорми, Дево, упование мое и предстательнице, искушений и обстояний избавляющи лютых мя, приснодево.

Премудрость божию впостасную на об\ъятиих яко понесши, Богородице, от неведения и заблуждения избавитися поющым тя моли.

Ин.

Ирмос: На камени мя веры утвердив разширил еси уста моя на враги моя, возвесели бо ся дух мой внегда пети: несть свят якоже Бог наш, и несть праведн паче тебе Господи.

Труба великая церкве, светильник просвещаяй вселенную, проповедник вещанием об\ъемляй вся концы, великоименитый василий сподвизает собрание сие.

Светел от жития и вещей, светел от словес и учений, во всех пресиявая паче всех, якоже другое паче звезд солнце, многопетый богослов днесь блажится.

Се свет мира миру светит, се земли соль землю услаждает: се древо жизни безсмертия плоды предлагает, златоустый святый. иже умрети не хотящии, приидите наслаждайтеся.

Богородичен: Вся от небытия в бытие сотворивый, и естество давый коемуждо бывших, тойже и данная естества прелагати весть, якоже хощет. отонудуже и слышимо есть, яко и Дева рождши, кто не удивится;

Ин.

Ирмос: утверждей в начале небеса разумом, и землю на водах основавый, на камени мя, Христе, заповедей твоих утверди: яко несть свят, паче тебе, едине человеколюбче.

Иже нравов исправителие, и душ строителие, спасителие общии всех, иже и деяний нам и словес образы показавше, наказателие жития светлии, светле да восхвалятся.

Дух божий исполни василиа художества: огненных же имяше языков един григорий, и огнем высокоречия дхне: Христова же уста во иоанне глаголаху.

Нынешняго века мудрость, буйство проповеди яве упражняемую имать, повинующуюся ему, и рабски служащую: проповедники бо благодать мудрыя предлагает риторы.

Богородичен: Во утробе чистыя Девы вселивыйся, душы богоносных святых жилище творит, и оных устнами еже о матери сказует таинство.

Катавасиа: утверждение на тя надеющихся.

Седален, глас и~:

Подобен: Премудрости:

Великия светильники светозарныя, церкве столпы неразоримыя согласно да восхвалим, иже добрых наслаждающиися, и словес тех, купно и благодати, премудраго златоглаголива, и великаго василиа, с григорием светлым богословом: к нимже и возопиим от сердца зовуще: святителие тревеличайшии, молитеся Христу Богу, прегрешений оставление даровати празднующым любовию святую память вашу.

Слава:

Премудрость приемше от Бога, яко апостоли инии трие Христовы, словом разума составляете догматы, яже прежде словесы простыми низлагаху, рыбарие в разуме силою духа: подобаше бо тако простей нашей вере составление стяжати. отнюдуже вси вопием вам: молитеся Христу Богу, прегрешений оставление даровати празднующым любовию святую память вашу.

И ныне, Богородичен:

Душу мою Дево смиренную, бурею жития искушений, ныне яко кроме управления бывшую, потопляемую волнами, грехов бременем явльшуся преисполнену, и во дно адово приити бедствующу, предвари, Богородице, молитв твоих милостию, тишину подающи, и бед из\ъимающи. пристанище бо ты еси небурное, молящися сыну твоему и Богу, прегрешений оставление даровати ми: тя бо имам надежду недостойный раб твой.

Песнь д~.

Ирмос: услышах, Господи, слух твоего смотрения, и прославих тя, едине человеколюбче.

Язв моих душевных владычце, и плотских недугов, Бога рождшая, разрешение подаждь ми.

От обстояния избави мя, Мати божия, и бури и бед, твоими молитвами, едина всепетая.

Обуреваема волнами житейскими, исхити Дево, ко твоему пристанищу наставляющи мя.

Ин

Ирмос: Пришел еси от Девы, не ходатай, ни ангел, но сам Господи, воплощься, и спасл еси всего мя человека. тем зову ти: слава силе твоей, Господи.

Разумливы от нижния мудрости бывше, правление преславнии от божественныя стяжасте: темже яко рабыню сию оной всемудре покористе.

Любомудрии, мудрыя аще любите, умудритеся, и глаголати научитеся вси иже словесем чудящиися, деяния опасству и видения оттуду обучающеся.

Богородичен: Яко позден дождь напоследи бывый, утренний, вод и веков содетель, во чрево твое уканув, всенепорочная, во время прохлаждаяй оскудевающыя.

Ин.

Ирмос: Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей, слава, человеколюбче.

Столп огнен людем верным предваряющий, и опаляющий враги веры, племена же спасаяй известно последующыя, великий явися василий: да дерзает и побеждает Христова церковь, толиким обогатившися поборником.

Языка сладость, и слуха всякаго услаждение, твое слово бысть григорие, манна жизни, роса сладкости, мед иже из\ камене, ангельский хлеб небесный, несытно насыщатися услаждения его увещевая и исполняяй сладости причащающыяся.

Река дарований духовных наполнися даже и до разлития, и доброе лице земли яко сладостный поток, от златых напаяет уст, веселящи и утучняющи Христов всякий град, божественных волн струями.

Богородичен: Естество просто стерпевшее сложению, и явльшееся вышше слития в твоем, владычце, сыне, трие богоноснии учителие исповедаша, от двою волю и сугубаго действа, сугуба по естеству проповедавше.

Катавасиа: Покрыла есть небеса:

Песнь е~.

Ирмос: Света подателю, и веков творче, Господи, во свете твоих повелений настави нас: разве бо тебе иного Бога не знаем.

оружие непобедимое на различная искушения вражия имуще, всякаго враждебных озлобления избавляемся присно, иже тя Богородицу чистую ведущии.

Закона исполнение, яже вышшая херувимов, родила еси божия из\ тебе воплощенна сына единородна, егоже о рабех твоих умоли.

Всяческих творца на руку твоею понесши, сего нам твоими молитвами благопременна давай, ныне от сердца к тебе прибегающым.

Ин.

Ирмос: Просвещение во тьме лежащих, спасение отчаянных, Христе Cпасе мой, к тебе утренюю царю мира, просвети мя сиянием твоим: иного бо разве тебе Бога не знаю.

Ты источник твоих дарований испити весма, человеколюбче, дал еси святым, умален никакоже истощанием, мир же весь упоив, иже от чрева их божественными потоки.

Что ми злато; что ми богатство, и слава, и могутство; дымове расходящиися по воздуху: вся да исчезнут, вся да преносит ветр. мне богатство едино многорачительно, учителей троица витийствующая.

Точит река нетленную пищу, и божественное питие! точит алчущым безсмертное брашно, и жаждущым нетленное питие: вода жива во веки, и содержащая живы пиющыя: вси многотекущия жизни насытитеся.

Богородичен: Имеяше крепость на ны злоба, но не в конец: изнеможе бо по Деве, в крепости сильнаго рождшей, под\ъемшаго плотскую немощь, и сильнаго в злобе умертвивша.

Ин.

Ирмос: Вскую мя отринул еси от лица твоего, свете незаходимый, и покрыла мя есть чуждая тьма окаяннаго; но обрати мя, и к свету заповедей твоих пути моя направи, молюся.

Иже божественных вещей и человеческих мудрыя хитрецы, иже сущих естества любоистинне яве нам известившыя, и зиждителя тех всем сказавшыя яко лепо, благодарными гласы восхвалим.

Горькое и терпкое яже ко спасению лечеб, усладиша мудрыми словес ученьми же и хитростьми, и благодатьми душ божественнии лечителие: наслаждайтеся вси благочестивии, и красуеми спасайтеся.

Молчит всяко слово, богопроповедником глаголющым божественная: и удержавает над\ ветхим заветом новый, предлагающии честныя скрижали иже в нем законополагающих, к нимже причитается все верных сословие.

Богородичен: Безсмертное естество смертное претече во святыню, и Дева отроковица безплотныя ангелы превзыде, яко Бога рождшая, царя ангельскаго, на негоже зрети онем невозможно.

Катавасиа: Яко виде исаиа:

Песнь з~.

Ирмос: В бездне греховней валяяся, неизследную милосердия твоего призываю бездну: от тли, Боже, мя возведи.

Спасения пристанище ведый тя, плавая многопечальнаго жития пучину, призываю тя, владычце, кормчая души моей буди.

Чистаго жития отпадох леностьми окаянный, но возведи благословенная, всечистая, повелением сына твоего сочетавши.

Милости твоея, Богородице, сподоби мя, премилостиваго слова порождшая, иже своею кровию от тли человеки избавльшаго.

Ин.

Ирмос: Бездна мя многа греховная окружает, и вопию ти пророка подражаяй: от тли мя, Господи, возведи.

Свойства в Троице три сбогословите: нерождение отца, слова же рождение, и духа исхождение самаго.

Днесь дому сему светоявленное спасение: два бо и три собранныя Христос во имя свое почествуяй, посреде присутствует сих.

Неиспытанна земная глубина к небесной высоте: но от земли святыя вознесе вышше небес, небесное желание.

Богородичен: Нов тя источник Дево, и вину таин имуще, трие богоглагольницы, новыми предложеньми новолепное приличествуют наречение.

Ин.

Ирмос: Очисти мя, Cпасе, многа бо беззакония моя, и из\ глубины зол возведи, молюся: к тебе во возопих, и услыши мя, Боже, спасения моего.

Троицу единственную богословити научихомся, единицу троичную пети прияхом: покланятися навыкохом от отцев единому естеству триипостасному.

Слово бе в начале ко отцу собезначальное, и дух божий Бог бе пребезначальный, просто, единосущно, соестественно божество, яко божественнии глаголют проповедницы.

Совокупляю и разделяю, яже совокупленне разделяемая, едино нераздельно помышляю, и три мню: учители приемлю три богоносныя, тако увещевающыя мя веровати.

Богородичен: Безматерний прежде плоти, без\ъоч~ий же по воплощении, сын, отчий и матерний, иже сия нарицаяй, паче ума обоя: Богу бо подобают чудес преславная.

Катавасиа: Возопи к тебе:

Кондак, глас в~:

Подобен: Твердыя:

Священныя и боговещанныя проповедники, верх учителей, Господи, приял еси, в наслаждение благих твоих и упокоение: труды бо онех и смерть приял еси паче всякаго всеплодия, едине прославляяй святыя твоя.

Икос: Кто доволен своя устне разверсти, и подвигнути язык к дышущым огнем силою слова и духа; обаче толико рещи дерзну: яко все преидоша человеческое естество сии трие, многими и великими дарованьми, деянием же и видением, по обоему светлы превозшедше. темже зело великих даров тыя сподобил еси, яко верныя твоя служители, едине прославляяй святыя твоя.

Песнь з~.

Ирмос: Образу златому на поле деире служиму, трие твои отроцы небрегоша безбожнаго веления, посреде же огня ввержени, орошаеми пояху: благословен еси Боже отец наших.

На кресте пригвождься, иже из\ тебе воплотивыйся, богородительнице, адамово раздра рукописание: егоже ныне моли, всенепорочная, всех бед избавитися верою зовущым: благословен еси Боже отец наших.

Надежда благая, заступница же верных еси, владычце: и ныне молимся тебе, даровати сострадательства пучину всем на тя уповающым, и сыну твоему зовущым: благословен еси Боже отец наших.

Красною одеждею спасительных заповедей, крещением одеявся, оскверних леностию окаянный: ныне же ти притекаю, Дево, одеждею прося веселия тобою паки облещися.

Ин.

Ирмос: Богопротивное веление беззаконнующаго мучителя, высок пламень вознесло есть: Христос же простре богочестивым отроком росу духовную, сый благословен и препрославлен.

Побеждается, блаженнии, и отбегает яже прежде непостоянная дерзость ересей: воск же растаяваемый от лица огня: любодеичное всякое учение показуется, вашым приражающееся огнедохновенным вещанием.

Лживых убо уклонишася еллинских буесловий, увещание же томительство еже в человецех едино избраша: под\ нимже истину сии трие утвердивше, сице весь сонм верных побеждают словесы, и увещевают.

Богородичен: В тебе всяко проречение воспочи, и конец прияше удивляющее глаголющыя: из\ тебе же светлее и проречений чудеса точат, чистая, мудрыя являюща сказатели.

Ин.

Ирмос: Божия снизхождения огнь устыдеся в вавилоне иногда. сего ради отроцы в пещи радованною ногою, яко во цветнице ликующе, пояху: благословен еси Боже отец наших.

Молчащии и зовущии, видимии же и слышимии добродетели и мудрости, богоглаголивии столпы быша, делом и словом вопити повелевающе: благословен Бог отец наших.

Божия гласы свыше возгремевшыя нам пречудно, молнии же лучы, иже ваша вещания приемлюще всемудрии, купно убо поем с вами: благословен Бог отец наших.

Испущени будут гради от каменопращных языков, сокрушающии гнилая учений, аще кто посреде дерзнет суесловников, правая не вещая: благословен Бог отец наших.

Богородичен: В тя Дево вселися, и по рождестве Деву остави, иже устрояяй стихии, и претворяяй естества якоже хощет, богородительнице Марие. к немуже вопием с тобою всенепорочная: благословен Бог отец наших.

Катавасиа: Тебе во огни:

Песнь и~.

Ирмос: В пещь огненную ко отроком еврейским снизшедшаго, и пламень в росу преложшаго Бога, пойте дела яко Господа, и превозносите во вся веки.

Столп крепости тверд, и степень, и хранительницу, и предстательницу стяжавше тя верою, спасаемся ныне: поем рождество твое, пречистая, и превозносим во вся веки.

Безсмертия прозарный вемы тя источник, Богородице, яко рождшую слово безсмертнаго отца: еже вся от смерти избавляющее, превозносящыя его во веки.

Струю исцелений нам всегда верным точиши: еяже независтную благодать вземлюще, ныне воспеваем рождество твое, пречистая, и превозносим во вся веки.

Ин. Ирмос тойже:

Разумеваем благочестно, и прославляем единочестно едино естество, безмерномощную единицу же и Троицу, вся сия словесы правящую лучшими: тако бо славити трие богоноснии предаша, с нимиже покланяемся ей во веки.

Соединишася трие богопроповедницы, соединившии Троицу, и нераздельное во всех соблюдшии, божественным естеством, едину от тоя восприяша нераздельную славу, в похваление едино созывающую превозносящыя ю во веки.

Богородичен: Прием еже по нам, воздав же свое благодетель, содея токмо, не пострада же Дево: творит бо, но не в тление устрояет: паче же и стражда волею, страстию страсти решит, якоже трие отцы нас тайноучат.

Ин.

Ирмос: Седмерицею пещь, халдейский мучитель, богочестивым неистовно разжже, силою же лучшею спасены сия видев, творцу и избавителю вопияше: отроцы благословите, священницы воспойте, людие превозносите во вся веки.

Яже Бог соедини в единочестнем единении, похвалитель да не разлучает человек, но равны непщуя в техже дарованиих, равных и пений песнопояй да сподобит: отроцы благословите, священницы воспойте, людие превозносите во вся веки.

Сильнии и непоборимии божества споборницы, и истины нелживии споспешницы, глубины духа добре испытавше, боголепная о Бозе разумения оттуду составляют, и учат пети: людие превозносите Христа во вся веки.

С небесе убо величайшая два светила просвещают, по преемству друг друга, подсолнечную: от земли же светлее всю вселенную озаряют три по томужде превеликая светила, светяще с друг другом, и поюще купно: людие превозносите Христа во веки.

Богородичен: Нас ради воплощение и страсти честныя, нас ради Бог с мертвыми бысть, смерти убо невкусен, яко страстей свободен: к плоти же смертней общением, глаголемый, и страсти причастися и смерти, с неюже превозносим Христа во веки.

Катавасиа: Нестерпимому огню:

На ф~-й песни Честнейшую не поем, но поем припев:

Величай душе моя, честнейшую небесных воинств, Деву пречистую Богородицу.

Таже ирмос. Посем тойже припев поем и к прочым богородичным тропарем.

Песнь ф~.

Ирмос: От Бога Бога слова, неизреченною мудростию, пришедшаго обновити адама, ядию в тление падшаго люте, от святыя Девы неизреченно воплотившагося нас ради, вернии единомудренно песньми величаем.

Богоблаженная отроковице, надежду мою всю усердно возлагаю на тя: спаси мя Мати истинныя жизни, и сладости присносущныя насытитися моли, чистая, верою и любовию тя песньми величающа.

Явльшися, Дево, дверь божественнаго света, души моея мрак света твоего невещественными блистании озари, и вечнаго огня избавитися мне умоли, чистая, верою и любовию тя песньми величающему.

Во чрево твое вселися, егоже из\ чрева прежде веков отец роди сына, совершен бысть человек, и источник дарований тя Богомати показа нам, верно покланяющымся несказанному твоему рождеству.

Ин.

Ирмос: Безначальна родителя сын, Бог и Господь, воплощься от Девы нам явися, омраченная просветити, собрати расточенная. тем всепетую Богородицу величаем.

К каноном же святых, на кийждо тропарь поем припевы сии:

Величай душе моя, во иерарсех светила три великая.

Се ваше делание и паства, за юже величайшыя болезни претерпесте, во едино сошедшеся: купно же три вы соприемше, общую имать похвалу ваше сладчайшее соединение.

Величай душе моя, трисиятельныя Христовы церкве.

Не обоюдоострый мечь благодать, но треострый на ратников тоя предлагает: един небокованен мечь треми крепостьми из\ъощрен, присно поборствуяй по трисиянном едином божестве.

Величай душе моя, просвещающыя Христову церковь.

Ваше жительство на небесех бяше, преславнии, и плоть носящих во веки нескверну: в нихже всесовершенне ныне живуще, сущым на земли нам пребывающым вышняя молите и мыслити и деяти.

Величай душе моя, честнейшую небесных воинств, Деву пречистую Богородицу.

Богородичен: Теснит мя широта твоих величий, владычце, подавляющи слово от частости, и преславно ми случается еже недоумеватися, от благомощества: темже толико тя возвеличившаго славим.

Ин.

Ирмос: ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу, ангелов и человек чиноначалия величают.

Величай душе моя, пресвятыя Троицы три пастыри.

Возвысися троичная добродетель, и всяческая славы исполни, иную лучу нам возсиявши трисветлу, яко свое осияние, небесныя тайноводители, имиже на божественное оныя видение, благочествующе наставляемся.

Величай душе моя, от трисолнечнаго светила три великая.

Не есть вторство в триех сих, старейшинство бо кийждо их носит, первый не сый и единочестныя превышшая: присвояют же паче друг друга победу прерадостно, не вмещается бо зде зависти дерзость, растлевающия единомыслие.

Величай душе моя, триипостаснаго и нераздельнаго божества державу.

отцев благочестие своя первородныя сыны показавшее, чада возраждает свету присная и непорочная теми, совершаемая духом, жизнь глаголавшим в них, и цел соблюдати испрошает до конца мир, егоже от них наследствова.

Величай душе моя, честнейшую небесных воинств, Деву пречистую Богородицу.

Сына Бога живаго мудрых учителей верх проповеда твоего сына, от откровения отча, не от плоти и крове сие тайноуведав матер божия. темже тя и Деву прославив, матерь и Богородицу возвеличи.

Катавасиа: В законе сени и писаний:

Светилен:

Подобен: Свете неизменный:

Три светозарныя светильники, паче солнечных лучь, от светоначальныя Троицы, и трисолнечныя единицы, преестественно смешены, богоносныя восхвалим отцы.

Слава:

Подобен: Небо звездами:

Света приятелища, светолучныя молнии, василиа ныне великаго, григориа богослова, златоустаго иоанна, да восхвалим вси.

И ныне:

Единственное божество, отче, сыне и душе, мольбами василиа, григориа и иоанна, и пречистыя Богородицы, да не отлучуся твоея славы.

На хвалитех стихиры, глас е~. [Нила ксанфопула.]

Подобен: Радуйся:

Радуйся святителей троица, церкве великая забрала, столпи благочестия, верных утверждение, еретичествующих низпадение, Христовы упасшии люди божественными учении, и различными добродетельми воспитавшии, благодати яснии проповедницы, законы произложившии Христову исполнению, вожди к вышним, райстии входы, Христа умолите низпослати душам нашым велию милость. [Дважды.]

Радуйся святителей троица, небошественнии земнии ангели, мира спасение, человеков радость, и вселенныя учителие слова поборницы, врачеве премудрии недугов душевных и телесных, приснотекущыя реки духовныя, словесы напаяющии земное все лице, богословнии степени, златослови божественнии, Христа умолите низпослати душам нашым велию милость.

Радуйся святителей троица, земныя тверди солнца, лучи и светила от трисолнечнаго озарения, помраченных прозрение, цвети благовоннии рая краснейшии, богослове, мудрый же василие, златоусте, дщицы духа, скрижали богоначертанныя, сосцы источающии спасения млеко, мудрости украшение, Христа умолите душам нашым даровати велию милость.

Слава, глас е~:

Вострубим трубою песней, да ликовствуим празднственная, и взыграем радующеся в пречистное торжество учителей наших. царие и князи да стекутся, и святителие да восплещут в песнех: яко учений источившыя реки превеликия три, доброточныя присноживотныя духа пастырие и учителие, пречестныя Троицы трегубыя священнотаинники, сошедшеся да восхвалим: философи, мудрыя: иереи, пастыри: грешницы, предстатели: нищии, обогатители: сущии в скорбех, утешители: путницы, спутешественники: иже в мори, кормчии, и вси иже везде тепле предваряющыя, божественныя архиерархи похваляюще, тако рцем: пресвятии учителие, потщитеся из\ъяти верныя от житейских соблазнов, и избавити вечных мук молитвами вашими.

И ныне, Богородичен.

[Германа патриарха:] Вострубим трубою песней, преклоншися бо свыше всецарица Мати Дева, благословеньми венчавает воспевающыя ю. цари и князи да стекутся, и царицу да восплещут в песнех царя рождшую, смертию одержимыя первее разрешити человеколюбно благоизволившаго. пастырие и учителие, добраго пастыря, пречистую матерь сошедшеся да восхвалим, свещник златозарный, светоносный облак, небес пространнейшу, одушевленный же кивот, огнезрачный владычнь престол, манноприемную златую стамну, заключенную слова дверь, всех Христиан прибежище, песньми богоглаголивыми похваляюще, сице рцем: палато слова, сподоби смиренных нас небеснаго царствия, ничтоже бо невозможно ходатайству твоему.

Славословие великое и отпуст.

На литургии:

Блаженна от канона а~-го песнь г~-я: и от канона другаго песнь з~-я. Прокимен, глас и~: Во всю землю изыде вещание их: Стих: Небса поведают славу божию: Апостол ко евреем, зачало тл~д. Аллилуиа, глас д~: Исповедят небеса чудеса твоя Господи. Евангелие матфеа, зачало а~и: Вы есте свет мира: Причастен: Радуйтеся праведнии:

Подобает ведати, аще случится триех святителей: василиа великаго, григориа богослова и иоанна златоустаго, в неделю мытареву, или блуднаго, или мясопустную:

На малей вечерни: Стихиры воскресны д~. Слава, святителей: И ныне, Богородичен гласа, малыя вечерни. На стиховне стихира воскресна едина, и святителей стиховна великия вечерни со стихи своими. Слава, святителей: И ныне, Богородичен в тойже глас. По Ныне отпущаеши, и по отче наш, тропарь воскресн. Слава, святых: И ныне, Богородичен. Ектениа малая, и отпуст.

На велицей вечерни: По кафисме, на Господи воззвах, стихиры воскресны г~, и триоди г~, и святых д~.

[зри] [Аще ли неделя мясопустная: Стихиры воскресны г~, и триоди д~, и святых г~. Слава, триоди: И ныне, Богородичен а~-й, гласа. На литии стихира храма, таже триоди хвалитныя. Слава, святых: И ныне, триоди. На стиховне стихиры воскресны. Слава, святых: И ныне, триоди. На благословении хлебов тропарь, Богородице Дево: дважды, и святых единожды, и чтение.

На утрени: На Бог Господь, тропарь воскресн дважды: Слава, святых: И ныне, Богородичен а~-й, в тойже глас. По кафисмах седальны воскресны, с Богородичны их: и чтение во евангелии толковом: и полиелей святых.

[зри] [Аще ли неделя блуднаго, или мясопустная: Прилагаем и третий псалом: На реках вавилонских: Таже, седальны святых оба по единожды, без\ Богородичнов: Слава, седален полиелейный: И ныне, Богородичен: и чтение святых.] Степенна: и прокимен гласа. Всякое дыхание: Евангелие воскресно. Воскресние Христово: и прочая. Канон воскресн со ирмосом на д~: и Богородицы на два: и триоди на д~: и святых на д~. Катавасиа: Сушу глубородительную землю:

[зри] [Аще ли неделя мясопустная: Канон воскресн на д~, и триоди на з~, и святых на д~. Катавасиа триоди.] По г~-й песни кондак святых, и икос, и седален их: И ныне, триоди, и чтение. По з~-й песни кондак триоди, и икос, и чтем пролог. На ф~-й песни поем Честнейшую: Светилен воскресн: Слава, святых: И ныне, триоди. На хвалитех стихиры воскресны д~: и святых со Славным д~, с припевы их.

[зри] [Аще ли неделя мясопустная: Тогда по стихирах святителей глаголем стих: Воскресни Господи Боже мой: и поем стихиру самогласну, триоди: Слава, туюжде: И ныне, Преблагословенна еси:]

[зри] [Аще ли несть неделя мясопустная: Тогда в триоди стиха не глаголем. По по стихирах святых: Слава, триоди: И ныне, Преблагословенна еси Богородице: Славословие великое. По трисвятом тропарь воскресн точию, и ектении, и отпуст. И исхождение обычное в притвор. Слава, и ныне, стихира евангельская, и час а~-й. На часех тропарь воскресн: Слава, святых: И ныне, Богородичен часов. По отче наш: кондаки, воскресн, триоди и святых, пременяюще глаголем.

На литургии: Блаженна гласа на д~, и триоди песнь г~-я на д~, и святых з~-я на д~. По входе тропарь воскресн, и святых. Таже, кондак воскресн: Слава, святых: И ныне, триоди. Прокимен, апостол, аллилуиа, евангелие и причастен дне и святых.

Аще ли случится триех святителей в субботу мясопустную: и поем службу их в пяток, прежде, во всем непременно.

[зри] Аще ли случится триех святителей в понедельник, или во вторник, или в четверток сырныя недели: В неделю вечера: Поем Блажен муж, а~-й антифон: [в прочыя же дни сырныя седмицы, глаголем кафисму рядовую.] На Господи воззвах, стихиры святых на з~: Слава, святых: И ныне, Богородичен а~-й, по гласу самогласна святых. Вход, прокимен дне, и чтение святых, и ектении. На стиховне триоди самогласен дне дважды, и мученчен: припевы же глаголем обычныя: К тебе возведох: Слава, святых: И ныне, Богородичен воскресн. По Ныне отпущаеши, и по трисвятом, тропарь святых. Слава, и ныне, Богородичен: и отпуст. На повечерии по Достойно: и по трисвятом, кондак святых.

[зри] Аще же память сих триех святителей случится в четверток сырныя недели, тогда в среду на часех: По Ослаби, остави: и по поклонех бывает звон во вся по обычаю, и абие глаголем: Приидите поклонимся: трижды, и псалом обычный, и ектениа, и стихиры по предписанному. По входе прокимен паремии дне, и паремиа триоди, и по ней прокимен: Да уповает Исраиль на Господа: Таже паремии святых. Потом, Сподоби Господи: На стиховне триоди самогласен дне дважды: и мученичен: Слава, святых: И ныне, Богородичен. По Ныне отпущаеши, по отче наш, тропарь святых, и ектениа, и три великия поклоны. Таже, Всесвятая Троице: и Буди имя господне: трижды, и псалом л~г. Достойно есть: И отпуст. И входим в трапезу, и разрешаем на сыр и яица.

На утрени: На Бог Господь, тропарь святых дважды. Слава, и ныне, Богородичен. По а~-й кафисме седален триоди дважды, писан по в~-й кафисме: Слава, и ныне, Богородичен его и чтение дне. По в~-й кафисме седальны святых оба по единожды: Слава, и ныне, Богородичен втораго седальна. Перваго же седальна Богородичен оставляется, и чтение дне. Таже полиелей святых: и седальны их, и Богородичен, и чтение. Посем степенна а~-й антифон, д~-го гласа. Прокимен, евангелие, и стихира, святых. Канон Богородице со ирмосом на з~, ирмосы по дважды: и святых два канона на и~, Катавасиа: Сушу глубородительную землю: оба лика вкупе. А идеже трипесно, поем каноны святых со ирмосом на з~, и трипесно на и~. Катавасиа триоди. По г~-й песни седальны святых, и Богородичен их: и чтение святых. По з~-й песни кондак и икос святых, и чтем пролог. По ф~-й песни светилен святых дважды: Слава, и ныне, Богородичен. На хвалитех стихиры святых на д~, и Слава, и ныне: Таже псаломщик глаголет: Слава тебе показавшему нам свет. и Слава в вышних Богу: Посем ектениа: Исполним утреннюю молитву нашу: И поем на стиховне триоди самогласен дне дважды, и мученчен. Припевы же глаголем обычныя: Исполнихомся заутра милости твоея Господи: Слава, святых, глас з~: Святители Христовы: И ныне, Богородичен: Девственную доброту: писаны на литии. Таже, Благо есть, и трисвятое, по отче наш, тропарь святых: Слава, и ныне, Богородичен воскресн. Посем ектениа: Помилуй нас Боже: и возглас. Таже иерей глаголет: Сый благословен: клирицы же, аминь. утверди Боже: и час а~-й. На часех, тропарь и кондак святых.

На литургии: Блаженна от канонов, а~-го, песнь г~-я со ирмосом на д~: и другаго песнь з~-я, на д~. По входе тропари храма Христова, или Богородицы, и святых: Таже кондак храма Христова: Слава, святых: И ныне, храма Богородицы, или Предстательство Христиан: Прокимен, апостол, аллилуиа, евангелие, и причастен дне, и святых.

Аще ли случится триех святителей в среду, или в пяток сырныя недели: поем службу всю, вечер, и утро, во вторник, или в четверток тояже сырныя седмицы.

