<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

Месяца иулия в е~и-й день.

[глава л~а] Служба святому равноапостольному великому князю владимиру, нареченному во святом крещении василию.

На малей вечерни, на Господи воззвах, поставим стихов д~, и поем стихиры, глас а~.

Подобен: Небесных чинов:

Десницею всевышняго укреплен великий княже владимире, идольскую прелесть отринул еси, славне, и святым крещением просветився, светом познания Христова землю русскую озарил еси. [Дважды.]

Начальника нашего во благочестии Христианстем, приидите восхвалим, людие российстии, приснославнаго великаго князя владимира, идолы поправшаго, и святым крещением землю русскую просветившаго.

Светоносная твоя память, равноапостоле, днесь возсия нам всерадостно, веселящи душы и сердца, твоего богоразумия добротою, великий княже владимире.

Слава, глас з~ Самогласен:

Днесь страна российская, яко новаго царя константина тя стяжавши, светло ликовствует, великий княже владимире, радостно память твою торжествующи. мы же, чада твоя, молебно вопием ти: молися, равноапостоле, ко Господу, спасти и просветити душы нашя.

И ныне, Богородичен, глас тойже:

Никтоже притекаяй к тебе, посрамлен от тебе исходит, пречистая Богородице Дево: но просит благодати, и приемлет дарование к полезному прошению.

На стиховне стихиры, глас в~:

Подобен: Доме евфрафов:

От земных к нб~есным прешел еси радуяся, великий княже владимире, и почесть восприем от Христа Бога, тому молися, спастися душам нашым.

Стих: Вознесох избраннаго от людей моих.

Лучами богоразумия просветився, идолы попрал еси, равноапостоле, Христову же веру во отечествии твоем насадил еси.

Стих: Елеем святым моим помазах его.

Стадо твое соблюди, егоже ко Христову познанию привел еси, великий княже владимире, и державу российскую в мире сохраняй присно.

Слава, и ныне, глас и~. Самогласен:

Приидите возрадуемся, заступницу рода нашего воспевающе днесь. пречистую Деву Богородицу, ейже великий князь владимир храм пречестен созда, и десятину тому от имений своих даяше, емуже подражающе, вместо десятины, песни хвалебныя ей принесем, зовуще и глаголюще: палато слова, и светлый чертоже всех царя, сподоби нас смиренных покрова твоего, и буди нам помощнице, во спасении душ наших.

На велицей вечерни.

На Господи воззвах, стихиры на и~, глас д~:

Подобен: Яко добля:

Вторый ты был еси константин, словом и делом: он во Христианское время родися, и многа лета во еллинстве сотворил есть. ты же от язык родився, но возлюбил еси возлюбившаго тя Христа, к немуже возшел еси радуяся. егоже моля не престай, о чтущих память твою.

Веселится вечно светло сияющи гора синайская, моисейским освятившися законом, невидимаго видевши. светло же сияя веселится и радуется великий град твой, владимире: не яко во мраце, но яко в дусе сына со отцем видя в себе славима. егоже моли, спасти и просветити душы нашя.

Якоже отец духовно, царь же чувственно, российским людем был еси, владимире: истинный же проповедатель, яко апостол Христов, провозвестил еси спасительное крещение, и тем светло просветив, освятил еси люди твоя во всех странах царствия твоего, блаженне.

Корень правоверия ты был еси, владимире, напоен же духом пресвятым, возрастивый нам ветви богосажденнеи, цвет благоухания источающии, бориса чуднаго, и глеба ревнителя благочестию, кипящии всем верным обильно чудесы. с нимаже предстоя Христу, молися спасти и просветити душы нашя.

Слава, глас и~:

Приидите стецемся вси в честней памяти отца русскаго, наставника нашего владимира: сей бо от язык родися, и возлюби возлюбльшаго и Христа, к немуже взыде радуяся, с праматерию своею ольгою. вся бо люди своя научи веровати, и покланятися в Троице единому Богу, идолы же разрушив попра, и израсти нам свои честнеи леторасли, бориса и глеба. темже и мы светло ныне песньми память их верно чтуще, любовию празднуем: да молятся о нас ко Господу: императору нашему подати победы на поганыя врази, и умирити весь мир, и спасти душы нашя.

И ныне, Богородичен: Царь небесный:

Вход, прокимен дне. И чтения три, писаны маиа в к~а день, лист ти~и на обороте.

На литии стихира храма. Таже святаго, глас в~:

Днесь возсия благочестиваго князя владимира память, яко миро излиянное: Христа бо возлюбив, идолы преобидев, церкви распеншемуся нас ради на земли воздвиже, и на небесех прият царство и венец.

Слава, глас з~:

Приидите, стецемся вси верно к честней памяти отца русскаго, наставника нашего владимира: сей бо от язык родися, и возлюби возлюбльшаго и Христа: к немуже и взыде радуяся с праматерию ольгою. тем и мы любезно празднуем, молящеся молитися о нас ко Господу, умирити мир, и спасти душы нашя.

И ныне, Богородичен. Творец и избавитель:

На стиховне стихиры, глас и~:

Подобен: О преславнаго чудесе!

О преславнаго чудесе! величавый разум погубляется днесь, и рыдают вся лукавая воинства, видяще ветвь сущу вседичну, силою божиею богонасажденну и прославляему, и светло венчаваему от Бога, великаго владимира, нашего вернаго начальника.

Стих: Вознесох избраннаго от людей моих.

Дивная чудес пучина, жестосерднии бо разумом, иже вотще шатахуся, от лица днесь владимирова. веселятся в честней церкви: и царствует Христос Бог, обрет его яко павла прежде, и постави князя верна на земли своей, просветившаго люди своя честным крещением.

Стих: Елеем святым моим помазах его.

Радуйся, русская похвало. радуйся, верным правителю. радуйся, божественный владимире, начальниче наш. радуйся, веры забрало. радуйся, чудо чудесем преславное, и притекающым пристанище тихое. радуйся, всесвятый кореню веры, и молебниче о поющих тя, и величающих верно.

Слава, глас и~:

Начальника благочестия и проповедника веры, и князей русских верховнаго, днесь русстии собори сошедшеся, восхвалим великаго владимира: апостолом равнаго, хвалами и песньми духовными венчаим его, глаголюще: радуйся, Христов воине прехрабрый, яко томителя врага до конца погубив, и нас от лести его избавив, привел еси царю Христу Богу. но, о преблаженне и всехвальне! мир и здравие, и твердую державу моли подати императору нашему, и на поганыя победы, и душам нашым велию милость.

И ныне, Богородичен: Владычце, приими молитвы раб твоих:

Тропарь, глас д~:

уподобился еси купцу, ищущему добраго бисера, славнодержавный владимире, на высоте стола седя матере градов богоспасаемаго киева: испытуя же и посылая к царскому граду уведети православную веру, обрел еси безценный бисер, Христа, избравшаго тя яко втораго павла, и отрясшаго слепоту во святей купели душевную, вкупе и телесную: темже празднуем твое успение людие твои суще. моли спастися державы твоея российския начальником, Христолюбивому императору, и множеству владомых.

Слава, и ныне:

Богородичен: Еже от века утаеное:

На утрени

на Бог Господь, тропарь дважды: и Богородичен.

По а~-м стихословии седален, глас а~.

Яко начальнику и кореню веры, и идолов разрушителю, блаженне княже, равноапостольне владимире, вопием ти: моли Христа Бога грехов оставление даровати, празднующым любовию святую память твою. [Дважды.]

Слава, и ныне, Богородичен:

Настави нас на путь покаяния, уклоньшыяся присно к безпутием зол, и преблагаго прогневавшыя Господа, неискусобрачная благословенная Марие, прибежище отчаянных человеков, божие жилище.

По в~-м стихословии седальны, глас и~:

Научився неизреченною от Бога вышнею мудростию, богатно к разуму веры его достигл еси, и к доброте его скоро притекл еси. темже из\ъяснил еси умныя твоя очи, и к разуму возвел еси благочестия веры. того ради празднующе глаголем: благословен Бог, просветивый светом разумным сердце твое, светильниче светлый владимире: моли Христа Бога, грехов оставление даровати, чтущым любовию святую память твою. [Дважды.]

Слава, и ныне, Богородичен:

Греховный мрак покрывает мя, и студная моя дела без\ воздержания выну, и совестное томление непрестанно мучит мя: увы мне, где убо ныне скрыюся; к кому ли притек паки обрящу помощь; токмо к тебе Богоматри припадаю, и молюся ти: моли выну спастися душам нашым.

Полиелей, таже величание:

Величаем тя, святый равноапостольный княже владимире, и чтим святую память твою, идолы поправшаго и всю российскую землю святым крещением просветившаго.

Седален полиелейный, глас д~:

Скорое и твердое стяжал еси тщание ко истинней вере Христове: и обрет купель богомысленную и духовную, скоро притекл еси любовию: скверну прегрешений очистив, люди своя освятил еси: молися Христу Богу, спастися душам нашым.

Слава: Скоро предвари, княже, верных наставниче: врази бо хулят и претят нам, Христов угодниче. погуби верою твоею борющыяся с нами, да навыкнут и тии славити твою память: нас же поющих тя спасай от всякаго гнева.

И ныне, Богородичен:

Слово отчее, Христа Бога нашего, от тебе воплотившагося познахом, Богородице Дево, едина чистая, едина благословенная: тем непрестанно тя воспевающе величаем.

Таже степенна, а~-й антифон д~-го гласа.

Прокимен, глас д~: Вознесох избраннаго от людей моих. Стих: Ибо рука моя заступит его и мышца моя укрепит его. Всякое дыхание: Евангелие иоанна, зачало л~з.

По н~-м псалме стихира, глас и~:

Апостолом ревнителя владимира, преблаженнаго отца и учителя сошедшеся восхвалим. имже Христа Бога познахом, и от тьмы к свету приближающеся, очи и сердца просвещаем: в память его ликовствующе, купно веселимся, обретше его вожда правоверна в царствие небесное.

Канон Богородицы, параклисис на з~: [емуже ирмос: Воду прошед: тропарь же: Многими содержимь напастьми.] и святаго канона два, на и~.

Канон первый, глас и~.

Песнь а~.

Ирмос: Посеченый несекомаго пресече, и виде солнце землю, юже не виде, лютаго врага вода потопи, и непроходимое пройде Исраиль, песнь же воспевашеся: Господеви поим, славно бо прославися.

Собезначальное слово божие, иже древле четырем стихиам творец, и теми весь мир связавый, связанную страстьми душу мою разреши, яко да воспою ликуя славнаго князя владимира.

От выспрь сошед, Владыко, невещественно на духовную гору, свыше посли просящым от тебе обильну светлость душам, достодолжно похвалити чуднаго князя владимира.

Богородичен: Матерем и девам похвала ты, владычце, рождшая жизнь творца мирови, матерских же болезней не ощутила еси, но Мати убо, и Дева пребыла еси. темже хваляще тя, радуйся, вопием ти.

Другий канон, глас з~.

Песнь а~.

Ирмос: Яко по суху пешешествовав Исраиль, по бездне стопами, гонителя фараона видя потопляема, Богу победную песнь, поим, вопияше.

Приидите, вернии, песнь духовную возопиим, и прославим Христа, иже светло прославил есть честнаго владимира, великаго князя.

Иже семя сеющему даруяй, ты и мне даруй слово, дателю благих, разрешая ми соуз языка, и обнови, Cпасе, к славословлению верно.

Иже волею, а не нуждею к тебе всех призываеши, якоже древле моисеа и исаию: такожде и ныне в сердце возгласил еси вернаго, и достохвальнаго князя.

Богородичен: украшена добротою добродетелей, Богомати чистая, Бога истиннаго зачала еси, нас божественными добродетельми просветившаго.

Катавасиа: Отверзу уста моя:

Песнь г~.

Ирмос: утвердися сердце мое во Господе, вознесеся рог мой в Бозе моем, разширишася на враги моя уста моя, возвеселихся о спасении твоем.

Яко труба богогласная, возгласи язык твой, блаженне, духовный, провозглашая всем концем земли российския Христово правоверное крещение, имже просвещен быв, мир весь просветил еси.

Сияет днесь, владимире, преславная память твоя, юже празднует Христоименитый император, тебе похваляя своего праотца, купно же и людие, ихже к свету разумному привел еси.

Богородичен: Сень закона прейде рождеством твоим, Богородице, благодати пришедши, отчу слову Христу Богу нашему: егоже познав славный князь, церковь твою светло украсил есть.

Ин.

Ирмос: Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Иже павла просветивый, и избранна сотворивый, тако и владимира ныне, отца российскаго, очный недуг отторгнул еси, милостиве, твоим крещением.

Константина вернаго подобник явился еси, Христа в сердцы твоем приим, и его заповедем, якоже апостол, всю землю российскую научил еси.

Божественною силою ты возмогая, безбожнаго перуна, кущу бесовскую сокрушил еси, и ко опаши констей того привязав, повелел еси воином бити идола.

Богородичен: Сень святую обрет Марию Деву божий сосуд владимир князь великий, апостола павла ревнитель, сей церковь божественную в тоя имя воздвигл есть.

Седален, глас в~.

В молитвах бдяй присно радостною душею, владимире, того ради почерпл еси духа премудрости от источника сходящаго свыше. тем верою просияв яко солнце, моляся Христу непрестанно: ускори, щедрый, и потщися спасти от прегрешений мир. [Дважды.]

Слава, и ныне, Богородичен:

Богородице безневестная, чистая, яже без\ семене рождшая всех Владыку, того со ангелы моли избавитися нам от всякаго недоумения, и дати умиление и свет душам нашым, и согрешений очищение, яже едина вскоре заступающая.

Песнь д~.

Ирмос: Пророк аввакум умныма очима провиде, Господи, пришествие твое, тем и вопияше: от юга приидет Бог. слава силе твоей, слава снизхождению твоему.

Светло бысть и сладко по облаце, имже покрывашеся, небесное солнце: весела же и радостна весна по зимней скорби: ты же по облаце идольскаго мрака, крещением яко солнце светлое возсиял еси нам, владимире.

Савл фарисей к дамаску грядый, малым блещанием великаго света ослеплен, крещением же просветися: емуже ты подобник был еси, славне, корсуня дошед очный мрак отгнал еси.

Богородичен: Ты явилася еси, Дево, корень ненапоен прозябая отпущение, плод светоносный рождши Христа Бога нашего: дряхлующую страстьми душу мою просвети и испроси грехов оставление.

Ин.

Ирмос: Христос моя сила, Бог и Господь, честная церковь боголепно поет взывающи, от смысла чиста о Господе празднующи.

Чудо страшное и преславное и неизглаголанное совершает Владыка Христос: обновляет бо божественным крещением всю российскую землю, и просвещает князя владимира.

Светло приидите, и достолепно возгласите, сынове российстии, ко отцу нашему владимиру, и память его верно вси да празднуем светло.

отчее нечестие отгнал еси, всечестныя же твоея праматере правоверную веру возлюбил еси, равне апостолом Христовым, княже великий владимире.

Богородичен: Яко дверь приводящую к божественному входу рая светлаго, яко мысленное место священия, яко доброту иаковлю, Деву ублажаем.

Песнь е~.

Ирмос: Господи Боже наш, мир даждь нам, Господи Боже наш, стяжи ны, Господи, разве тебе инаго не вемы, имя твое именуем.

Радуйся и красуйся духом, великий княже владимире, изряднеи бо ветви богосаднеи ко Христу принесл еси, богоизрядный твой плод, бориса славнаго, и глеба благочестиваго: с нимаже предстоя Христу, о нас молися.

Дивная прорече исаиа на иерусалим: будет яве гора господня, и дом на версе гор. праведне же на тебе разумехом благодать духа: дом бо владыце создал еси на версе гор.

Богородичен: Проповедует чудная о тебе исаиа духом, Девою хотящу родити Христа без\ семене: Давид же твой прадед дивно провозвести твоя величествия: спасе бо нас яко милостив.

Ин.

Ирмос: Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Днесь ангели божии радуются светло на небесех в память твою святую: спасл бо еси нас от всякаго лукавства, и жертв бесовских люди многи избавил еси, и всю землю российскую.

Рыдает бесовское множество и темное соборище, видяще на земли попираемы идолы, иже на погибель воздвиженныя человеком: ихже божиим повелением, владимире, сокрушил еси.

Радуйся и веселися, рабе Христов, княже великий и мудрый, молебниче о душах наших: тобою бо мы вси избавлени есмы бесовския лести. темже радуйся, вопием ти.

Богородичен: Чистотою сияющи издалеча божественное уготование владычне, всепетая, бывши: ты бо едина показалася еси Мати сущи Богу, и руками яко младенца того носивши.

Песнь з~.

Ирмос: Яко воды морския, человеколюбче, волнами житейскими обуреваюся. темже яко иона, тако вопию ти: возведи от тли живот мой, благоутробне Господи.

Благочестия ревнитель славнаго царя константина ты был еси, владимире, просветившаго крещением еллинский род: ты же духовною банею люди твоя пресветло обновил еси.

Осладив любовию Христовою душу, и разумныя прием криле, прелетел еси идольский мрак, и разгнал еси тьму зловерия, блаженне, вселився в чертог Cпаса всех Бога.

Богородичен: Благодушствует правоверный император российский днесь, и правоверных собори, в память пресветлую владимира ублажающе твое безсеменное рождество, Дево, и прилежно сыну твоему молящеся зовут: тя величаем.

Ин.

Ирмос: Житейское море, воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Силою божиею попран есть сатана душегубец, и лестныя его жертвы: победника бо явил нам есть Христос, владимира вернаго князя, сокрушити и поврещи того под\ ноги нашя.

Спасе прежде Господь рукою моисеовою Исраиля от работы: тойже и ныне рукою владимира, вернаго князя, всех нас от лести идольския спасл есть.

Достойно ти взываем, и вопием вси: радуйся, всечестне преблаженне, тя бо избавителя с богом, владимире, имамы. не презри рабов твоих, но присно сохраняй нас.

Богородичен: Обретохом, пречистая, тобою спасение, Дево препетая: егоже желают ангели на небесех видети, сей ныне видится в недрех твоих младенц, Бог наш.

Кондак, глас и~:

Подобствовав великому апостолу павлу, в сединах, всеславне владимире, вся яко младенческая мудрования, яже о идолех тщания оставль, яко муж совершенный, украсился еси божественнаго крещения багряницею: и ныне спасу Христу в веселии предстоя, моли спастися державы российския начальником, и множеству владомых.

Икос: Просветивый древле Исраиля моисейским законом, просветил еси мир явлением твоего пришествия, Христе Боже, богогласныя твоя ученики послал еси проповедати по странам, еже от Девы безсеменное рождество твое: и тем повелел еси крестити, во имя отца и сына и святаго духа. обветшавшу же видя страну русскую грехом, дух твой послал еси, в крепкоразумнаго душу славнаго владимира, познати тебе единаго от Троицы Христа Бога, и твоим крещением просветити избранныя твоя, и от тебе порученныя ему люди и привести к тебе верою вопиющыя: избави от сопротивных поган твое достояние, Христолюбиваго императора, и множество владомых.

Песнь з~.

Ирмос: Халдейския пещи всепагубную силу угасивше, образом ангела снизшедшаго, зиждителю юноши взываху: благословен еси и хвальный Боже отец наших.

Праотчи богоистканныя мя ризы, враг душегубец обнажил есть: Иисус же безначальный явлейся плотию, очистив водою духа, паки мне подаде ю. егоже познав, славне владимире, веселишися вопия: благословен Бог отец наших.

Моисейский сохранив закон, даниил боговидения сподобися: праотеческия же ты поправ идолы, не яко во мраце, но в большей славе, разумно узрел еси Христа со отцем и духом, крещением же просвещен, веселишися вопия: благословен Бог отец наших.

Богородичен: Божественныя обнажи одежды враг, прельстив первозданнаго прадеда твоего, Дево, из\ боку же твоею чистою и неискусобрачною прошед, Cпасе сладкий мой Иисус: на негоже потек аки на адама. но Богу приразися, и сокрушися люте. Мы же сыну твоему зовем: благословен Бог отец наших.

Ин.

Ирмос: Росодательну убо пещь содела ангел преподобным отроком, халдеи же опаляющее веление божие, мучителя увеща вопити: благословен еси, Боже отец наших.

Елены ты новыя любовию известился еси, внук быв преблаженныя ольги: константин же великий новый явился еси, Христу, владимире, вопия: благословен еси Боже отец наших.

Лютый льстец двизаше тя на Христианы воевати: превеликий же Господь в корсуне тя просвещает, и крещению божественному сподобляет: и царствие небесное тебе даровал есть.

Обетшавшую лесть бесовскую прогнал еси, яко великий Христов ученик, обновив просветил еси всех нас, вопити Господеви немолчно: благословен Бог отец наших.

Богородичен: От родов тя всех избрал есть Бог превечный прежде век, и в последняя дни плоть прием от тебе, совершен вкупе явися Бог и человек, приснодево.

Песнь и~.

Ирмос: Покрываяй водами превыспренняя своя, полагаяй морю предел песок, и содержай вся, тя поет солнце, тя славит луна, тебе приносит песнь вся тварь, яко содетелю всех во веки.

Род праведных благословится, божественная вещаша уста, еже на тебе сбыстся, блаженне: семя бо святолепное и богоизбранное принесл еси Христу непобедимая мученка имаже просветил еси землю российскую: ихже похваляюще с тобою, превозносим Христа во веки.

Мати всех градов воистинну царства твоего град явися киев, в немже Христос прежде со отцем и духом прославися твоею праматерию и тобою, блаженне, идеже мужественное твое тело лежит светло в церкви владычцы: мы же, людие твои, хваляще поем Христа во веки.

Богородичен: Безначальное сияние и слово отчее проповедаша неложно пророчестии гласи, из\ тебе хотящаго без\ тли родитися еммануила, Бога же и человека, крепкое языков чаяние: емуже яко Мати молися спастися нам.

Ин.

Ирмос: Из\ пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. тя превозносим во вся веки.

От безбожных идолов всех нас избавил еси: ко Христу же Богу привел еси, отче верных князей, наказателю стад твоих, Христа поющих во веки.

Константин новый ты известился еси во всей русстей земли, блаженне владимире: ты бо имя Христово из\ъяснил еси, егоже превозносим во веки.

Царю вечному ныне ты предстоиши, и десницею его венчан еси: молися ему за недостойныя рабы твоя, яко да поем его, и превозносим во веки.

Богородичен: облак слова ты еси, препетая, и свеща солнечная, колесница многоценная, девическое возвышение, горо тучная и усыренная, пребываеши пречистая Дево господоименитая.

Песнь ф~

Ирмос: ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес. тем тя Богородицу ангелов и человек чиноначалия величают.

Давид обретеся прежде Исраилю державный царь, и люди Cпасе, боги иноязычныя низложив, духом божия сына проповеда: ты же в Троице познал еси Бога, блаженне владимире, егоже величаем.

Да торжествуют днесь весело память твою, святолепно в церкви божия матере, богоизбраннии людие, юже любезно украсил еси, в память вечную твоего преставления, небо земное: в немже почивая, ожидаеши всестрашныя трубы архангеловы, блаженне. тем тя присно величаем.

Богородичен: Духом божественным распаляеми вси роди, любовию блажим тя, Богородице: ты бо клятву праматере разрушила еси. прилежно же поем божия слова: того бо неопально во чреве твоем приемши, родила еси плотию. к немуже молися избавитися верному твоему стаду от всякия нужды и печали.

Ин.

Ирмос: Бога человеком не возможно видети, на негоже не смеют чини ангельстии взирати: тобою же, всечистая, явися человеком слово воплощенно, егоже величающе, с небесными вои тя ублажаем.

Сладок якоже финикс, высок изращаемь, и цвет творя масличный, ветви многоплодныя, ты бываеши винное изращение, кисти две созреле, мученка принося, бориса и глеба честная.

Лицы князей ныне благородных предстоят, от тебе благочестие носяще, с людьми верными хваляще тя: наставниче и скорый заступниче, поминай всех нас, яко да в мире тобою живот обрящем.

Людие российстии, приидите снидитеся в честней церкви владимира святаго, нареченнаго василиа, преблаженнаго, великаго князя, угодника Христова преславнаго, и приимите живот и спасение, благодать и велию милость.

Богородичен: Бога, Дево, ты родила еси на земли, во плоти соединение бысть безплотное, во единей впостаси, и во двою естеству: да спасет всех нас, кланяющихся верно, яко Богородице пречистей.

Светилен: Подобен: Жены услышите:

Светильницы, просветивше вселенную всю благочестием и верою, вы явистеся воистинну, боговенчанне владимире, с праматерию ольгою славною. иже вас возлюбившаго Христа и мы славословим, дивнаго во святых. [Дважды.]

Слава, и ныне, Богородичен:

Во двою волю и естеству. пренепорочная, во единей же впостаси раждаеши Бога неизреченно, нас ради обнищавшаго до распятия хотением, и даровавшаго нам богатство божественное, Богомати Дево.

На хвалитех стихиры, на д~, глас д~:

Подобен: Дал еси знамение:

Оружие крепое князю нашему дал еси, Господи, крест твой честный, имже поживе на земли праведно, просияв благочестием, и царству небесному сподобися милосердием твоим. темже твое человеколюбное смотрение славим, Иисусе всесильне, Cпасе душ наших.[Дважды.]

Дал еси человеколюбче, благочестивому твоему угоднику, соломонову мудрость, Давидову кротость, и апостольское православие, яко царей царь, и господствующих всех Господь. темже твое человеколюбное смотрение славим, Иисусе всесильне, Cпасе душ наших.

Первый повинул еси багряницу, приснопомнимый княже, волею Христу, того познав Бога, и яко царя всех благодетеля, победы творя всякому началу, и власти належащым. отсюду тебе Христолюбче царство исправил есть, Иисус человеколюбец, Спас душ наших.

Слава, глас в~:

Не от человек звание приял еси, но яко чудный павел: приял же паче славне сие свыше владимире апостоле от Христа Бога. ибо знамением креста оградився, и тем уловлен быв, яко предобрая ловитва, сим победитель на видимыя и невидимыя враги явился еси непобедимь. темже молим тя, яко молитвенника тепла земнороднии, по достоянию память твою почитающе, со дерзновением просити нам просвещение, и очищение, и велию милость.

И ныне, Богородичен:

Славословие великое. И отпуст.

На литургии:

Блаженна от обою канонов: а~-го песнь г~-я, и в~-го песнь з~-я. Прокимен, глас г~: Пойте Богу нашему, пойте: пойте цареви нашему, пойте. Стих: Вси языцы восплещите руками, воскликните Богу гласом радования. Апостол к галатом, зачало с~. Аллилуиа, глас з~: Вознесох избраннаго от людей моих. Стих: Ибо рука моя заступит его, и мышца моя укрепит его. Евангелие иоанна, зачало л~е, от полу. Причастен: В память вечную будет праведник, от слуха зла не убоится.

