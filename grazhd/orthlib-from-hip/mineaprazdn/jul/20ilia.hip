<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

Месяца иулиа в к~ день,

[глава л~в] Святаго славнаго пророка илии.

На малей вечерни, на Господи воззвах, стихиры на д~, глас а~:

Подобен: Небесных чинов:

Трисолнечным светом божественнаго сияния, ума чистотою нечестиваго царя, яко законопреступника, праведным судом обличил еси: и небеса заключил еси, и вдовицу с сыном препитал еси. моли пророче, спастися душам нашым. [Дважды.]

Божественным боговидением достойно пророческим саном, и разумом почтен быв, божественный пророче, прорицаеши дальная яко близ сущая: царя яко неправедна обличил еси, и студныя священники ножем заклал еси. моли Христа Бога, спастися душам нашым.

Нечестивый царь не терпя твоего обличения, тебе божественный пророче, глаголет: ты ли еси томя и развращая Исраиля; ты же рекл еси: не аз, о царю, но ты и дом отца твоего: понеже Бога твоего сотворшаго тя оставил еси, и чуждыя ввел еси. но молитвами, Христе, твоего пророка, от таковыя прелести избави нас, и спаси душы нашя.

Слава, глас з~.

Божественный пророче, илие, ты неправдовавша царя о навуфееве убийстве, и о восхищении винограда обличив, дерзновенно рекл еси: понеже без\ правды убил еси мужа Исраильтянина, сице и сам убиен будеши, и пси кровь твою полижут, и блудницы в крови твоей измыются. но молитвами, Христе, твоего пророка, купно и угодника, таковаго прещения избави нас, и душы нашя спаси, яко человеколюбец.

И ныне, Богородичен:

На стиховне стихиры, глас в~:

Подобен: Доме евфрафов:

Божественный пророче, ты ревнуя по Господе вседержители, молитвою небеса заключил еси, рек: дождь и роса да не снидет на землю, токмо глаголом уст моих.

Стих: Моисей и аарон во иереех его: и самуил в призывающих имя его.

Божественный пророче, ты молитвою и милованием, паки небеса отверзаеши, и дождь жаждущым людем, богатно даруеши.

Стих: Ты иерей во век по чину мелхиседекову.

Божественный пророче, ты вдовицу с сыном препитал еси, и молитвою горсть муки и чванец масла умножив, по глаголу господню, горсть муки, и чванец масла не умалися.

Слава, глас и~: подобен тойже:

Божественный пророче, ты молитвою твоею огнь с небесе свел еси, и царя уверил еси глаголати: воистинну един Бог, иже илиею проповедаемый.

И ныне, Богородичен:

Владычце благая, святии твои руце, к сыну твоему воздежи душелюбивому содетелю, ущедрити рабы твоя.

На велицей вечерни

На Господи воззвах, стихиры на и~. Глас а~.

Подобен: Небесных чинов:

Иже фесвитянина илию, колесницею огненною, от земли, щедре, преложивый, слове: сего молитвами спаси нас верно тя славящих, и того творящих радостно божественную память и спасеную.

В трусе и вихре тонце, видел еси божие пришествие, илие богоблаженне, просвещающее тя древле: на колеснице же седя четвероконней, небо прееждал еси страннолепно, удивляемь богодухновенне.

Иереи студныя ножем заклал еси, небо языком на землю не дождити удержал еси, ревностию божественною разжегся: елиссеа же исполнил еси, милоти поданием сугубым, мудре илие, божественныя благодати.

Ины стихиры, глас в~, самогласны.

[Иоанна архиепископа:] Светильники возсияша вселенней два, всесветлый илиа и елиссей. ов убо божественным словом небесныя капли затвори, и царя обличи, на колеснице же огненней на небеса вознесеся: ов же безчадныя воды исцели и сугубу благодать прият, иорданския струи раздели. и ныне со ангелы ликующе, о нас молят, спастися душам нашым.

Яже на воздусе колесница тя под\ъемши огненосна, яко в трусе на небеса, огнедохновенную благодать тебе чудес подаде, илие фесвитянине, нетленна тя сотворши, еже не видети смерти, дондеже убо проповеси всяческим кончину. темже прииди, подая нам твоих исправлений наказание.

Светильниче невечерний церквей, божественною ревностию разжигаемь, илие пророче, небесныя капли затворил еси: и враном питан быв, царя обличил еси, и священники уморил еси: огнь с небесе свел еси: и пятьдесятника два уморив, напитал еси вдовицу елеем, и муки малою горстию: и сына ея молитвою воскресил еси, огнь разжегл еси в воде: иорданския струи пеш прешел еси: колесницею же огненною на небеса вознеслся еси, елиссею благодать сугубую подал еси. молися непрестанно Богу, спастися душам нашым.

Слава, глас з~.

[Византиево:] Приидите православных совокупление, сошедшеся днесь в пречистнем храме богоглаголивых пророк, псаломски воспоем сличную песнь сих прославльшему Христу Богу нашему, и веселием и радостию возопием: радуйся, земный ангеле, и небесный человече, илие великоимените. радуйся, иже сугубую благодать от Бога приемый, елиссее всечестне. радуйтеся заступницы теплии, и предстатели и врачеве душ и телес, Христолюбивых людей, от всякаго прилога сопротивна и обстояния, и всяких бед избавите верно совершающыя всепразднственную память вашу.

И ныне, Богородичен: Кто тебе не ублажит:

Царств третиих чтение. [Глава з~и.]

Бысть слово господне ко илии пророку, и рече ко ахаву: жив Господь Бог сил, Бог Исраилев, емуже предстою днесь пред\ ним, аще будет в лета сия роса, или дождь, аще не словесы уст моих. И бысть глагол господень ко илии глаголя: иди отсюду на восток, и скрыйся в потоце хорафове, при реце иорданове. и будет вода от потока и пиеши ю, и враном повелю питати тя тамо. И иде илиа, и сотвори по глаголу господню, и седе при потоце хорафове, пред\ лицем иордановым: и вранове приношаху ему хлебы заутра, и мяса к вечеру, и от потока пияше воду. И бысть по днех изсше поток, яко не бе дождя на землю. И бысть глагол господень ко илии глаголя: Востани и иди в сареффу сидонскую, и пребуди тамо: се бо заповедах жене вдовице препитати тя. И востав и иде в сареффу сидонскую, и прииде во врата града, и се тамо жена вдова собираше дрова, и возопи илиа во след ея, и рече ей: принеси ми убо мало воды в сосуде да пию. И иде взяти воды. и возопи илиа в след ея, и . рече ей: приими убо мне и укрух хлеба в руце твоей, и да ям. И рече жена: жив Господь Бог мой, аще есть у мене опреснок, но разве елико горсть муки в водоносе, и мало елеа в чванце. и се аз собираю два поленца, и вниду и сотворю себе и чадом моим, и снемы, и умрем. И рече к ней илиа: дерзай и вниди, и не сотвори по глаголу твоему: но сотвори мне оттуду опреснок мал прежде, и изнесеши ми: себе же и чадом твоим сотвориши последи. Яко тако глаголет Господь Бог Исраилев: водонос муки не оскудеет, и чванец елеа не умалится, до дне, дондеже даст Господь дождь на землю. И иде жена, и сотвори по глаголу илиину: и даде ему, и ядяше той, и та, и чада ея. И от того дне водонос муки не оскуде, и чванец елеа не умалися, по глаголу господню, иже глагола рукою илииною. И бысть по глаголех сих, и разболеся сын жены, госпожи дому, и бе болезнь его крепка зело, дондеже не оста в нем дух. И рече жена ко илии: что мне и тебе человече божий; вшел еси ко мне воспомянути грехи моя, и уморити сына моего. И рече илиа к жене: даждь ми сына твоего. и взят его от лона ея, и вознесе его в горницу, в нейже сам почиваше, и положи его на одре своем. и возопи илиа ко Господу, и рече: увы мне, Господи, свидетелю вдовы, у неяже аз пребываю, ты озлобил еси еже уморити сына ея. И дуну на отрочища трикраты, и призва Господа, и рече: Господи Боже мой, да возвратится убо душа отрочища сего вонь. и бысть тако. И возопи илиа, и услыша Господь глас илиин: и возвратися душа отрочища и оживе. И поят илиа отрочища, и сведе и от горницы в дом, и даде и матере его. И рече илиа к ней: виждь, яко жив есть сын твой. И рече жена ко илии: се разумех, яко человек божий еси ты, и глагол господень во устех твоих истинен.

Царств третиих чтение. [Главы и~и и~ ф~и.]

Бысть глагол божий ко илии фесвитянину, в третие лето царства ахавля, глаголя: иди и явися ахаву, дам бо дождь на лице земли. И бысть яко виде ахав илию, и рече к нему: аще ты еси развращаяй Исраиля; И рече илиа: не развращаю аз Исраиля, но ты, и дом отца твоего, внегда остависте вы Господа Бога своего, и идосте в след ваала. И ныне посли, и собери ко мне весь Исраиль на гору кармильскую, и пророки студныя вааловы, ихже триста и пятьдесят, и пророк мерзких четыреста, ядущих трапезу иезавелину. И по глаголу илиину посла ахав в весь Исраиль, и собра вся пророки на гору кармильскую, и приведе ко всем им илию. И рече им илиа: доколе вы храмлете на оба колена ваша; аще есть Господь Бог, идите в след его: аще ли ваал есть, то идите за ним. и не отвещаша ему людие словесе. И рече илиа к людем: аз есмь остах пророк господень един, и пророцы вааловы, ихже триста и пятьдесят мужей, и пророков мерзких четыреста. И рече илиа: дадите ми два юнца, да изберете себе единаго, и растешите и на уды, и возложите и на дрова, да не приложите огня. и аз растешу юнца другаго, и возложу на дрова, и огня не возгнещу. И да призовете имена богов ваших, и аз призову имя Господа Бога моего: и будет Бог, иже аще послушает огнем, той есть Бог. И отвещаша вси людие, и реша: добр глагол илиин, иже глагола, да будет тако. И рече илиа пророком студным: изберите себе юнца единаго, и сотворите вы прежде, яко вас есть множество, и призовите имена богов ваших, и огня не пригнещайте. И пояша юнца, и сотвориша тако. и призываху имя ваалово от утра и до полудне, и реша: послушай нас, ваале, послушай нас. и не бе гласа ни послушания: и рыскаху около жертвенника, иже сотвориша сии. И бысть полудне, и поругася им илиа фесвитянин, и рече: зовите гласом великим, яко богу вашему непразднство есть: да еда что иное строит, или уснул есть, да убудите его. И зовяху гласом великим, и крояхуся по обычаю своему ножи, и мнози биша себе бичьми до пролития крове своея, И прорицаху: и бысть до вечера, яко быти время взыти жертве, и не бе гласа. И глагола илиа к пророком студным, глаголя: отступите ныне, да и аз сотворю жертву мою. и отступиша тии, и умолкнуша. И рече илиа к людем: приступите ко мне: и приступиша к нему вси людие. И прият илиа дванадесять камений, по числу колен сынов Исраилевых, якоже глагола ему Господь: Исраиль будет имя твое. И созда камение во имя господне, и исцели олтарь раскопанный. и сотвори море вмещающее две мере семене окрест олтаря: и воскладе полена на олтарь, иже сотвори, и растеса на уды всесожегаемое, и возложи на полена, и обыде олтарь. И рече илиа: принесите ми четыри водоносы воды, и возливайте на всесожжение и на полена, и сотвориша тако. И рече: удвойте, и удвоиша. и рече: утройте, и утроиша. и прохождаше вода окрест олтаря, и море исполнися воды. И возопи илиа на небо, и рече: Господи Боже авраамов и исааков и иаковль, послушай мене, Господи, послушай мене днесь огнем: да разумеют вси людие сии, яко ты еси един Господь Бог Исраилев, и аз раб твой, и тебе ради сотворих дела сия вся: и ты обрати сердца людей сих в след тебе. И паде огнь от Господа с небесе, и пояде всесожжения и полена, и камение и персть, и воду яже бе в мори, вся полиза огнь. И падоша вси людие на лицы своем, и реша: воистинну Господь Бог, той есть Бог. И рече илиа к людем: поимайте пророки вааловы, да ни един скрыется от них. и яша их и веде я илиа на поток киссов, и ту их закла. И рече илиа посем ахавови: се глас хождения дождевнаго, впрязи колесницу твою, и сниди, да не постигнет тебе дождь. И взыде илиа на кармильскую гору, и преклонися на землю, и положи лице свое между коленома своима, и помолися ко Господу. И небо помрачися облаки и духом, и бысть дождь велий: и плачяся ахав, иде до иезраеля. И рука господня бысть на илии: и стягнув чресла своя, тече пред\ ахавом до иезраеля. И возвести ахав жене своей иезавели вся, елика сотвори илиа: и яко закла пророки ножем. И посла иезавель ко илии глаголя: утро в сей же час положу душу твою, якоже душу единаго от сих. И слыша и убояся илиа, востав иде души ради своея, и прииде в вирсавию землю иудову, и остави отрочища своего тамо, и иде в пустыню дне путь. И пришед седе под\ смерчием, и проси души своей смерти, и рече: довлеет ми, Господи, приими убо душу мою от мене, яко несмь аз паче отец моих. и ляже, и успе под\ садом. И се ангел господень коснуся ему, и рече ему: востани, яждь и пий. И воззрев илиа, и се при возглавии его опреснок ячменный, и корчаг воды: и воста, и яде и пит, и обращься успе. И обращься ангел господень вторицею, и коснуся ему, и рече ему: востани, яждь и пий, яко мног от тебе путь. И воста, и яде и пит: и иде в крепости яди тоя четыредесять дней, и четыредесять нощей, до горы хоривския. И вниде тамо в пещеру, и вселися в ней. и се глагол господень к нему, и рече ему Господь: что ты зде илие; И рече илиа: ревнуя поревновах по Господе Бозе вседержители, яко оставиши тя сынове Исраилевы, и олтари твоя раскопаша, и пророки твоя оружием избиша, и остах аз един, и ищут души моея из\ъяти ю. И рече ангел: изыди утро, и стани в горе пред\ Господем: и се мимоидет Господь, и дух велий и крепок и разоряя горы, и сокрушая камение пред\ Господем: не в дусе Господь. и по дусе вихр, и не в вихре Господь. И по вихре огнь, и не во огни Господь: и по огни глас хлада тонка, и тамо Господь. И бысть яко услыша илиа, покры лице свое милотию своею, и изыде, и ста при пещере. И се к нему бысть глас, и рече: что зде ты илие; И рече илиа: ревнуя поревновах по Господе Бозе вседержители, яко оставиша завет твой сынове Исраилевы, и олтари твоя раскопаша, и пророки твоя избиша оружием, и остах аз един, и ищут души моея из\ъяти ю. И рече Господь к нему: иди, возвратися путем твоим, и пойдеши в путь пустыни дамасковы, и помажеши азаила на царство во ассирии: И ииуа сына амессиина помажеши в царя Исраилю, и елиссеа сына асафатова помажеши вместо себе пророка.

Царств четвертых чтение. [Глава в~.]

Бысть во дни оны, обрете илиа елиссеа сына асафатова, и той ораше волами. И иде илиа к нему: и поверже илиа милоть свою на нем, и остави елиссей волы, и тече созади илии, и служаше ему. И бысть егда взяту быти илии Господем в вихре яко на небо: и идоста илиа и елиссей в галгалы. Рече же илиа к елиссею: седи убо зде, яко Господь посла мя до иордана. и рече елиссей: жив Господь, и жива душа твоя, аще оставлю тебе. И поидоста оба, и пятьдесят мужей от сынов пророческих приидоша, и сташа прямо издалеча: оба же стаста при иордане. И прият илиа милоть свою, и свит ю, и порази ею воды: и разделися вода сюду и сюду, и преидоста ова по суху. И бысть яко преидоста и рече илиа елиссею: проси, что сотворю тебе, прежде даже не взят буду от тебе. И рече елиссей: да будет убо дух иже к тебе, сугуб во мне. И рече илиа: ожесточил еси просити: обаче аще увидиши мя вземлема от тебе, будет ти тако, аще ли же не увидиши, не будет. И бысть идущым им, и глаголющым, и се колесница огненна, и кони огненни, и раздели между обема. и взятся илиа трусом, яко на небо. И елиссей зряше, и той вопияше: отче, отче, колесница Исраилева, и кони его, и не виде его ктому. И ятся елиссей за ризы своя, и раздра я на двое. и взят милоть илиину елиссей, падшую верху его. И обратися елиссей, и ста на брезе иордана. И прият елиссей милоть илиину, падшую верху его, и удари воды, и не разделишася. И рече елиссей: где убо есть Бог илиин апфо; и удари елиссей воды второе, и разделишася воды, и прейде по суху.

На литии стихира храма. И святаго самогласны. Глас д~:

Нетленнаго соединения причастник, блаженне пророче был еси: о Бозе спасе моем, молитвою иордан разделив, по суху прешел еси, и на огненней колеснице, яко на небеса восхищен был еси, сугубую благодать елиссею оставль. темже молим тя, аще и телом восхищен был еси, но духом от нас не разлучайся, и всегда Христу молися, спастися душам нашым.

Светозарен облак божественный, пророче, явился еси, искапая тучу богоразумия всем верным, напаяя богатно вином веселия всех, верою притичущих к божественнейшему храму твоему. темже молим тя божественный пророче, и боговидче, илие, победы на враги императору нашему даруй, и душам нашым велию милость.

Самодержцу уму плоть покорил еси, божественный илие пророче, усердно восхождения яко по степенем в сердцы твоем полагая. темже и неправдовавша царя обличив, гнева божия запрещение изрек. и студныя священники яко неправедны ножем погубил еси, и всех научил еси ясно вопити: воистинну един есть Бог, егоже илиа проповеда.

Слава, глас з~.

О нечестива царя повеления! о поста исполнена крове и беззакония! заповеда пост да убийство сотворит, и абие убиен бысть навуфей Исраильтянин. что же, пророче, к сим рекл еси; яко тако глаголет Господь: понеже без\ правды мужа Исраильтянина убил еси, такожде и твоя кровь пролиена будет, и блудницы в крови твоей измыются. но молитвами, Христе, твоего пророка и проповедника, таковаго безчеловечества избави душы нашя, яко человеколюбец.

И ныне, Богородице, ты еси лоза:

На стиховне стихиры, глас и~:

Подобен: О преславнаго чудесе!

Илиа пророк предивный, зарею ум просветив, весь бысть божествен: и царя нечестива суд неправедный зря негодует, темже и судом божиим отречение посылает на него: такожде и царицу яко немилостиву, и златолюбиву, суду божию предаде. но молитвами, Христе, твоего пророка илии спаси всех нас, яко милосерд.

Стих: Моисей и аарон во иереех его, и самуил в призывающих имя его.

Доколе, Господи, путь нечестивых спеется, пророче рекл еси ты насадил еси, и вкоренишася, и сотвориша плод беззакония. воистинну и сами зле погибоша нечестием своим. возопиют к тебе, и не услышиши. вскую ми показал еси нечестие судей законопреступных;

Стих: Ты еси иерей во век, но чину мелхиседекову.

Иже честное твое восхождение, честный во пророцех, великий илие, празднующих, твоими молитвами, от бед избавляй и скорбей, и лютых нахождений. да всегда тебе, преславный пророче, Христоименитии людие, почитаем и ублажаем.

Слава, глас з~:

Пророче, проповедниче Христов, престола величествия никогдаже отступаеши, и коемуждо болящу присно предстоиши, в вышних служя, вселенную благословляеши, всюду прославляемь, проси очищения душам нашым.

И ныне, Богородичен: Творец и избавитель:

Тропарь, глас д~:

Во плоти ангел, пророков основание, вторый предтеча пришествия Христова, илиа славный, свыше пославый елиссееви благодать, недуги отгоняти, и прокаженныя очищати. темже и почитающым его точит исцеления.

Слава, и ныне, Богородичен: Еже от века утаеное:

На утрени

на Бог Господь, тропарь дважды.

Слава, и ныне, Богородичен.

По а~-м стихословии седален, глас а~:

На огненную колесницу. яко на крилу ветренню возшед божественный пророче, к небесем преславно шествие днесь твориши, свыше сугубую благодать и милоть елиссееви оставль. [Дважды.]

Слава, и ныне, Богородичен.

Матрь тя божию молим вси, Деву воистинну и по рождестве явльшуюся, любовию прибегающии к твоей благости. тебе бо имамы грешнии предстательницу, тебе стяжахом в напастех спасение, едину всенепорочную.

По в~-м стихословии седален, глас г~.

Храм твой божественный всем исцеления независтно источает, пророче пречудне, с елиссеем предивным, Христу вкупе молящеся, низпослати мир мирови, и людем чтущым вас велию милость. [Дважды.]

Слава, и ныне, Богородичен:

Кийждо идеже спасается, тамо праведно и притекает, и кое иное таковое прибежище, яко ты, Богородице, покрывающее душы нашя.

По полиелеи седален, глас и~:

Премудрости яко рачитель быв, пророче всечестне, неправедна царя неправдующа яве обличив, и уверил еси вопити: воистинну Бог един есть, иже илиею проповедуемый. отсюду же иезавель о восхищении, и о златолюбии обличил еси, пророче и предтече пришествия Христова, илие великоимените, моли Христа Бога, грехов оставление даровати, восхождение твое верно славящым.

Слава, и ныне, Богородичен:

Яко Деву и едину в женах, тя без\ семене рождшую Бога плотию, вси ублажаем роди человечестии: огнь бо вселися в тя божества, и яко младенца млеком питаеши зиждителя и Господа. тем ангельский и человеческий род, достойно славим пресвятое рождество твое, и согласно вопием ти: моли Христа Бога согрешений оставление даровати, покланяющымся верою пресвятому рождеству твоему.

Таже степенна, а~-й антифон, д~-го гласа.

Прокимен, глас д~: Ты иерей во век, по чину мелхиседекову. Стих: Рече Господь Господеви моему: седи одесную мене, дондеже положу враги твоя подножие ног твоих. Всякое дыхание: Евангелие луки, зачало д~и. По н~-м псалме стихира, глас д~:

На огненней колеснице на облак взялся еси, и во страну световидну преложился еси, о фесвитянине илие, студныя пророки посрамив: иже небо словом связавый, тако разреши и наша согрешения, ко Господу молитвами твоими, и спаси душы нашя.

Канон Богородицы, со ирмосом на з~, глас и~: Воду прошед:

И пророка два канона, на и~.

Первый канон, глас в~.

Песнь а~.

Ирмос: Поим Господеви, в мори древле люди наставльшему, и в нем фараона со всевоинством погрузившему, песнь победную, яко прославися.

Видети желающии илии чудес огнедохновенную силу, огнезрачнаго и честнаго языка, духа крепость, по достоянию собрахомся.

устне, богоносе, и недоуменнаго языка, тесноту же и худогласие, действом еже в тебе духа отверзи, и уясни к пению чудес твоих.

Даеши паче естества повинувшымся, слове, честным твоим повелением, и покаряеши дождю двери духом, утверждаемо слово содевая.

Богородичен: Поем Господеви от Девы рожденному, и мир обновльшему, и тоя ради нам жизнь божественную даровавшему, песнь победную, яко прославися.

Другий канон, [творение иеромонаха пахомиа,] егоже краестрочие: Пою хвалу великому илии. Глас и~.

Песнь а~.

Ирмос: Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

орган явился еси, ударяемь божественным бряцалом, пророче пречудный, всеведца Бога воспевая, отмщение праведно всем дающа по делом их.

Иже не терпя прелести, пророче чудный, царя обличил еси неправдующа о беззаконии: темже суд божий полн гнева, тому нанесл еси осуждения.

Пророче и предтече благодати, божественный илие, ахава нечестиваго царя, ты яко законопреступника обличив, студныя священники яко непреподобны погубил еси.

Богородичен: Христову матерь в песнех воспети достойно вернии потщимся, яко Cпаса всех рождшую, животом и смертию владычествующаго.

Катавасиа: Отверзу уста моя.

Песнь г~.

Ирмос: На камени мя веры утвердив разширил еси уста моя на враги моя, возвесели бо ся дух мой, внегда пети: несть свят, якоже Бог наш и несть праведен, паче тебе, Господи.

Яко изряден пророче учреждитель, иже враном творя тебе гощение, единый насыщаяй всяко животно благоволения. емуже вси зовем: ты еси Бог наш, и несть свята паче тебе, Господи.

Благодать благодетелю и строителю, вдовицу и пророка напитавшему, неизреченным промышлением. емуже вси зовем: ты еси Бог наш, и несть свята паче тебе, Господи.

Затворивый тученосныя облаки одождити, пищи лишаеме сареффе, останок брашна непрестанно росити сотвори. ты же взывал еси: несть свята паче тебе, Господи.

Богородичен: Ты едина паче всех от века, великим сподобилася еси, и паче естества: Бога бо невместимаго всею тварию, во чреве прияла еси, и воплотила еси. темже Богородицу тя вси почитаем.

Ин.

Ирмос: Небеснаго круга верхотворче, Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Всех милостивно пророче наказуеши, и всех милуеши, к тебе верою притекающих во храм твой, и помощи от тебе просящии, никакоже погрешиша.

Ахава нечестиваго царя, ты, божественный пророче, обличил еси: и яко преступника закона, судом божиим осудил еси.

Безстудная царица иезавель, тебе божественнейший пророче искаше убити, яко на тоя несвященныя священники, по достоянию суд смертный навел еси.

Богородичен: Место священия славы, и мысленную чистая трапезу, хлеб Христа жизнь всех приемшую, поем тя, владычце.

Седален, глас и~:

Подобен: Премудрости:

Источника чудес, пророков удобрение, вси песненно, вернии, восхвалим, фесвитянина илию: с плотию бо еще сый безсмертен, яко мертв уверяет мертвых востание. темже дерзновение к Богу имея, подавает исцеления верою просящым, и молится Христу прилежно, согрешений оставление подати, празднующым любовию святую память его. [Дважды.]

Слава, и ныне, Богородичен:

В напасти многоплетенныя впад от враг видимых и невидимых, бурею одержимь безчисленных согрешений моих: и яко к теплому заступлению и покрову моему, чистая, ко пристанищу притекаю твоея благости. темже пречистая, из\ тебе воплощенному без\ семене, молися прилежно о всех рабех твоих, непрестанно молящих ти ся, Богородице пречистая, молящи его присно, согрешений оставление даровати воспевающым достойно славу твою.

Песнь д~.

Ирмос: услышах, Господи, слух твоего смотрения, и прославих тя, едине человеколюбче.

Кореносекатель убо явился еси злобы, мудре пророче, добродетели же насадитель. темже тя ублажаем.

укоряше тя словесы вдовица пищею смерти, пророче, отрока востание уверяющи.

Назнаменова славу троическую яве дуновением тричисленным, матери детища жива дарова.

Коль разжеглся еси, паля божественным огнем, и ревностию о пророче, царя обличая творяща беззакония.

Богородичен: Молим тя, чистая, Бога без\ семене заченшую, присно молитися за рабы твоя.

Ин.

Ирмос: услышах, Господи, слух твой и убояхся, яко неизреченным советом, Бог сый присносущный, от Девы прошел еси воплощься. слава снизхождению твоему, Христе, силе твоей.

Венча тя Господь пророка премудре, и благодать тебе даруя прорицати будущая, яко настоящая. темже ныне словесем сбытие зряще, хвалами присно тя яко истиннаго пророка ублажаем.

Елико по премногу смиреномудрием украшена, пророка твоего душа, Христе Боже: толико паче огня ревностию распаляема, студныя священники погуби.

Лицем, яко зерцалом разрешшымся, лицу Христову предстоиши, пречудне пророче: отонудуже нас милостивно посещай, да вси тя хвалами яко пророка ублажаем.

Богородичен: Надежду и утверждение, и спасения стену нерушиму, тя стяжавше всепетая, злобы всякия избавляемся.

Песнь е~.

Ирмос: Света подателю, и веков творче, Господи, во свете твоих повелений настави нас: разве бо тебе иного Бога не знаем.

Закон отеческий тя, яко молитвенника всеистинна показа, чудодейственника, обращающа естества стихий, илие, и преподобну жертву попаляюща водами.

Посрамил еси изрядно, яко истины служитель, преподобне, сквернаго студа пророки, всеблаженне илие, яве начертав троическую силу.

Словом благодати священствуя, илие, заклал еси священники студныя неповинными твоими руками, якоже огнем ревностию опаляемь.

Богородичен: Тебе рождшей Христа всему содетеля взываем: радуйся, чистая, радуйся свет возсиявшая нам, радуйся, вместившая Бога невместимаго.

Ин.

Ирмос: Вскую мя отринул еси от лица твоего, свете незаходимый, и покрыла мя есть чуждая тьма окаяннаго; но обрати мя, и к свету заповедей твоих пути моя направи, молюся.

Иже божественныя благодати явлена незаходимая заря, и ум божественнейший, пророче илие, искренно стяжав благочестивых к пению возставляеши.

Кто не удивится божественней ревности твоей, пророче всечестне; кто ли не воспоет Христа, толику крепость тебе даровавшаго;

От Бога пророче украсился еси пророчеством, илие пречудне, отнюд Богу весь соединився, прелесть обличая, Исраильтяны к божию познанию привел еси.

Богородичен: Солнце рождши Богородице незаходимое, всего мя просвети омраченнаго страстьми и исполни мя божественнаго света.

Песнь з~.

Ирмос: Бездна согрешений обыде мя последняя, но яко пророка иону, Господи, Господи, возведи из\ истления живот мой.

Столп благочестия и жития чистаго, садитель чистоты был еси: ангелом же подобник, чудный илие богоносе.

Гнев тя пророкоубийцы жены устрашив, вязати и решити приимша дождев течение, чудный илие бегати творит.

Возвысил еси колена преклонив, ума превознесенное око, мольбою изрядною решение творя, и бразды земныя упоил еси тучами.

Богородичен: Купина тя в синаи, неопально приближившися огню, преднаписует матерь приснодеву, всепетая Богородице Марие.

Ин.

Ирмос: Очисти мя, Cпасе, многа во беззакония моя, и из\ глубины зол возведи, молюся: к тебе во возопих, и услыши мя, Боже спасения моего.

Молебное пение приноси к Богу, пророче всечестный, о всех в божественный храм твой притекающих, да тя всегда яко велика заступника почитаем.

ум человечь не достигнет житие твое, пророче, по достоинству похвалити: паче убо умных чинов возвеличился еси, зря Христово преображение.

Иже всяческих Господь и творец нам явися, по твоему пророчеству, блаженне илие, вся человеки призывая к познанию своему, яко человеколюбец.

Богородичен: Марие чистый девства сосуде, очисти мой ум от страстнаго омрачения, и исполни благодати и правды сердце мое, всенепорочная.

Кондак, глас в~:

Пророче и провидче великих дел Бога нашего, илие великоимените, вещанием твоим уставивый водоточныя облаки, моли о нас единаго человеколюбца.

Икос: Многое человеков беззаконие, божие же многое человеколюбие зря пророк смущашеся, илиа яряся, и словеса немилостивна, к милостивному подвиже, прогневайся возопив, на отмещущыяся тебе, судие праведный, но утробу благаго никакоже подвиже, еже мучити того отметающыяся: присно бо покаяния всех ждет единый человеколюбец.

Песнь з~.

Ирмос: Купина на горе огнеопальная, и росоносная пещь халдейская, яве предписа тя, богоневесто: божественный бо невещественный в вещественнем чреве, огнь неопально прияла еси. темже из\ тебе рождшемуся поем: благословен еси, Боже отец наших.

Преславно божественною ты воображенною силою облекся пищею четыредесятодневною, илие чудный, долгий шествовал еси путь. темже в хориве глаголал еси: благословен Бог отец наших.

Хлад кроток показа и тонок Господа тебе, илие, по Бозе ревнующу вседержители: не дух бурен, ни трус, ни огнь страшаяй. темже Иисусу кроткому пел еси: благословен еси, Боже, отец наших.

Богоявления сподобился еси и пророчества, якоже великий моисей, пророки помазуя духом, и цари, илие чудный, и славы на фаворе Христовы зритель быв, пел еси: благословен еси Боже отец наших.

Богородичен: Раждаеши без\ семене безначальнаго и превечнаго Господа, отча сына, мудрость же и силу, напоследок, пречистая, паче естества плотию, на обновление земных. темже из\ тебе рождшемуся зовем: благословен Бог отец наших.

Ин.

Ирмос: От иудеи дошедше отроцы, в вавилоне иногда, верою троическою пламень пещный попраша поюще: отцев Боже благословен еси.

Люди Исраилевы, с пятидесятоначальником к тебе божественный илие пришедшыя, огнем с небесе яко недостойныя попалил еси.

Иже боговидением осияемь, достойно божественнейший пророк был еси, илие всечестный, и вааловы жертвы отнюд упразднил еси.

Елико дух пресвятый подаде прорицати, всечестный пророче илие, прорекл еси о пришествии сына божия, и не погрешил всеблаженне. емуже поем: благословен Бог отец наших.

Студным священником трапезу иезавелину неправедно ядущым, воистинну судом божиим, и пророка рукою яд смерти по достоянию отрыгнуся.

Богородичен: Спаси мя, Мати божия, содержима глубиною согрешений, и всякия врагов исхити злобы, да твое спасаемь величаю заступление.

Песнь и~.

Ирмос: устрашися отроков благочестивых сообразнаго души, несквернаго тела, и устранися воспитанный в безмерном веществе, неутружден огнь, присноживущу же из\ъувядшу пламеню, вечнующая песнь воспевашеся: Господа вся дела пойте, и превозносите во вся веки.

Изрядно обрете ахав рода отражение всегубительное, пророка обличением сквернаго убийства мерзкое мучение. фесвитянин же от огнедохновенна ума жизнодателю песнь воспеваше: Господа вся дела пойте, и превозносите во вся веки.

Дождит тебе огнь с небесе, попаляя, илие, одержимых пятьдесят сугубо, яко божию изрядну служителю: держащему бо присноживотную жизнь, боголепно песнь взывал еси: Господа вся дела пойте, и превозносите во вся веки.

Таинника тя показа Христос, яко чистоты садителя, и девства пребожественное прозябение, на фаворе божественнаго воплощения, божества непостижимый свет во своей плоти показав тебе зовущу: Господа вся дела пойте, и превозносите во вся веки.

Богородичен: Всебогатна бысть утроба божия матере, яко приимши слово дебельством плоти, от нея смешена земнаго зрака по впостаси, явися град божий, в немже вышний жити благоволи. емуже поем: Господа вся дела пойте, и превозносите во вся веки.

Ин.

Ирмос: Царя небеснаго, егоже поют вои ангельстии, хвалите, и превозносите во вся веки.

Иже вся ведый яко Бог, будущих и быти хотящих разум, тебе, илие, яко верну сущу вверяет, и далече сущая яко близ показует.

Благочестивым дерзновением вжилив ум твой, блаженне пророче, прорицаеши разстоящаяся, яко близ сущая, всечестный пророче.

Очистив от всякия скверны, божественный пророче, твой ум, тем и весь свят был еси, к божественному свету всех наставляя.

Богородичен: Егоже родила еси слово паче слова, богородительнице чистая, о нас моли верно чтущих тя.

Песнь ф~.

Ирмос: Яже прежде солнца светильника Бога возсиявшаго, плотски к нам пришедшаго, из\ боку девичу, неизреченно воплотившая, благословенная всечистая, тя, Богородице, величаем.

Нетренное человеки шествие на земли пожив, милотию струю иорданскую фесвитянин прешед, оружник воздушный неботечное соверши странное шествие духом.

Благочестия ревностию фесвитянин опаляемь, на огнезрачней колеснице взимается. милоть же сверже, еюже утаитися не возможе, елиссей одеявся, приемлет божественную благодать.

Откровенне боговидец фесвитянин с моисеем зрит, яже око не виде, и ухо не слыша, и на сердце человек земнородных не взыде, воплощена Господа, на фаворе вседержителя.

Богородичен: Напраснаго древняго отятельницу осуждения, и праматере исправление, юже рода к Богу вину присвоения, к зиждителю мост, тя, Богородице, величаем.

Ин.

Ирмос: Воистинну Богородицу тя исповедуем спасеннии тобою, Дево чистая, с безплотными лики тя величающе.

Зарею невещественною живоначальныя Троицы, пророче илие обожаемь: тем тебе вси к Богу о мире молитвенника приводим, блаженне.

На земли тя ангела познахом, божественный пророче, и на небеси отнюд человека божия, якоже и сам Господь рече: понеже илиа человек жесток еси, согрешающу Исраилю терпети не можеши, взыди ты ко мне, да аз доле сниду.

На земли, божественный пророче, яко безплотен пожил еси: и ныне на небеса возносимь, со ангельскими лики ликовствуеши, нас свыше назирай, поющих тя блаженне.

Богородичен: Носиши на об\ъятиях Бога, носящаго всяческая, и питаеши питателя, чистая, нам уподобльшася: егоже моли, людем твоим даровати всех лютых избавление.

Светилен:

Подобен: Свете неизменный:

Свет на огненней четвероконной колеснице, небошественно тя показавый оружника илие, не пожре вконец: огнь бо языком огненным привлекл еси низу, и изсушил еси тучы.

Слава: На небесныя круги огненною колесницею вознеслся еси, ныне твою совершающыя память верно назирая, яко света близ сый, свет мысленный нам давай.

И ныне, Богородичен:

Иже от Бога мирови поданным благим, ты вина была еси, Богородице: но и ныне моли о общем спасении благопременнаго Бога.

На хвалитех стихиры на з~, глас и~:

Подобен: Что вас наречем:

Егда ты пророче чудный, Богу добродетелию и житием чистым, срастворився с ним, область прием, тварь по разуму измерил еси, и двери дождевныя волею затворил еси, и свыше огнь низвел еси, и враги погубил еси, моли спастися душам нашым.

Ревностию господнею распаляемь, беззаконныя цари ты из\ъобличил еси яве: студныя священники ты уморил еси тепле, вжег огнь в воде, блаженне: пищу же неделанную источил еси: и воды иорданския милотию твоею пресекл еси. моли спастися душам нашым.

Егда ты, пророче, показал еси, на земли яко воистинну юже на небеси жизнь, жизнию сущею в тебе составною обогатеяся, отрока мертва твоим вдохновением воскресил еси: смерти кроме на лета лучша пребываеши, на колесницу огненну всел еси, на высоту возвышаемь: моли спастися душам нашым.

Ины стихиры, глас а~, самогласны.

[Германа:] Илиа ревнивый, и страстей самодержец, на воздусе носимь бяше днесь, всемирнаго таинник спасения начинатель. о славы честныя ейже сподобися небопарный пророк, и пророков изрядное удобрение! сей бо во плоти ангел, и безплотен человек показася исправленьми, егоже хваляще рцем: заступи нас, мудре, в день судный.

Духовными песньми пророки Христовы вси восхвалим: илиа бо фесвитянин небошественник бысть, и милотию елиссей благодать прият сугубу от Бога: и светильницы светлии вселенней, явишася, моляще непрестанно о душах наших.

Давидски днесь вернии пророка господня песньми почтим, илию фесвитянина, и ревнителя пресветла: сей бо языком небо яко кожу затвори, и землю плодовитую неплодну сотвори. о преславнаго чудесе! землен человек, небесем одождити дождя не даде. о чудесе! тленен человек в нетление одеяся, и на небеса востече огненною колесницею: милотию же елиссею сугубу благодать даровав, царя обличая и люди непокоривыя гладом растлевает, иереи студныя вся посрами, и вдовича сына словом воскреси. того мольбами, Христе Боже наш, в мире сохрани православнаго императора нашего, и победы одоления на враги тому даруй.

Слава, глас и~:

Пророков верховники, и всесветлыя светильники вселенныя, в песнех почтим вернии, илию и елиссеа, и Христу возопием радостно: благоутробне Господи, подаждь людем твоим, мольбами пророк твоих, оставление грехов и велию милость.

И ныне, Богородичен: Владычце, приими молитвы раб твоих: Славословие великое. И отпуст.

На литургии

Блаженна перваго канона песнь г~-я, и втораго з~-я. Прокимен, глас д~: Ты иерей во век, по чину мелхиседекову. Стих: Рече Господь Господеви моему: седи одесную мене, дондеже положу враги твоя подножие ног твоих. Апостол, иаковля послания, зачало н~з. Аллилуиа, глас д~: Моисей и аарон во иереех его, и самуил в призывающих имя его. Евангелие луки, зачало д~и.

Причастен: В память вечную будет праведник:

