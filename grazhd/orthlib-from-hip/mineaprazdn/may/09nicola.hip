<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

Месяца маиа в ф~ день.

Служба пренесению мощей иже во святых отца нашего николаа архиепископа, мир ликийских чудотворца.

На вечерни поем: Блажен муж: а~-й антифон.

На Господи воззвах, стихиры праздника г~:

Таже стихиры святаго е~. Глас и~:

Подобен: На небо текущее:

На небо добродетелей возшед превысоких, чудотворец явился еси в мирех, славне: телом в баре почивая, духом везде верныя посещаеши, и вся от бед из\ъимаеши, достойно честь приемля, во святителех прославляешися, Христов угодниче, блаженне. тя ныне молебно призывающе, умильно глаголем: помолися, святителю николае, спасу всех, умирити мир, и спасти душы нашя.

Молебными песньми, сошедшеся празднолюбцы, нашего заступника честное пренесение радостно восхвалим: иже вся страны просвещает чудесы, и скорбящыя божественне утешает, обидимыя избавляет. иже милостынею Бога одолжи, и того ради прият стократное воздаяние, к немуже вси мы взываем: помолися, святителю николае, спасу всех, умирити мир, и спасти душы нашя.

Ангельская жилища достиг добродетельми, предстоиши владыце твоему Христу, емуже раб благопокорив был еси, и от раки миро точиши, верным пособствуя чудесы твоими, и к Богу приводя благочестивыя. не от бара ныне призываем тя, но от горняго иерусалима, идеже радостно ликуеши со апостолы, и пророки, и святители: помолися, богоносе николае, спасу всех, умирити мир, и спасти душы нашя.

Слава, глас з~:

Святителей удобрение, и отцев славу, источника чудес, и верных заступника великаго, сошедшеся, о празднолюбцы! песненными похвалами воспоем, глаголюще: радуйся, миряном хранителю, и первоседателю честный, и столпе неподвижимый. радуйся, светильниче всесветлый, иже мирския концы просвещая чудесы. радуйся, скорбящих божественная радосте, и обидимых теплый предстателю. и ныне, всеблаженне николае, не престай моляся Христу Богу, о верою и любовию чтущих приснорадостную, и всепразднственную память твою.

И ныне, праздника.

Вход, прокимен дне, и чтения три.

а~-я. Притчей чтение. [Главы г~ и и~]

Память праведнаго с похвалами, и благословение господне на главе его. Блажен человек, иже обрете премудрость: и смертен, иже уведе разум. Лучше бо сию куповати, нежели злата и сребра сокровища. Честнейшая же есть камений многоценных, все же честное недостойно ея есть. Долгота бо дней, и лета живота в деснице ея: в шуйце же ея богатство, и слава. от уст ея исходит правда, закон же и милость на языце носит. Послушайте убо мене, о чада! честная бо реку: и блажен человек, иже пути моя сохранит: исходи бо мои, исходи живота, уготовляется хотение от Господа. Сего ради молю вас, и предлагаю мой глас сыновом человеческим: яко аз премудрость устроих совет, и разум и смысл аз призвах. Мой совет и утверждение, мой разум, моя же крепость. Аз мене любящыя люблю, ищущии же мене обрящут благодать. Разумейте убо незлобивии коварство, ненаказаннии же прилагайте сердца. Послушайте мене и паки, честная бо реку, и отверзу от устен правая: яко истине поучится гортань мой, мерзки же предо мною устны лживыя. С правдою вси глаголы уст моих: ничтоже в них стропотно, ниже развращенно: Вся права суть разумевающым, и проста обретающым разум. Научу бо вас истине, да будет о Господе надежда ваша, и исполнитеся духа.

в~-я. Притчей чтение. [Главы и~ и а~и]

уста праведнаго каплют премудрость, язык же неправеднаго погибнет. устне мужей праведных каплют благодати, уста же нечестивых развращаются. Мерила льстивая мерзость пред\ Господем: вес же праведный приятен ему. Идеже аще внидет досаждение: тамо и безчестие: уста же смиренных поучаются премудрости. Совершение правых наставит их, и поползновение отрицающихся упасет их: Не пользуют имения в день ярости, правда же избавит от смерти. умер праведный, остави раскаяние: наручна же бывает и посмеятельна нечестивых пагуба. Правда непорочнаго исправляет пути, в нечестие же падает неправда. Правда мужей правых избавит их: безсоветием же пленяются беззаконнии. Скончавшуся мужу праведну, не погибнет надежда: похвала же нечестивых погибнет. Праведник от лова убегнет, вместо же его предается нечестивый. Во устех нечестивых сеть гражданом, чувство же праведных благопоспешное. Во благих праведных исправится град, и в погибели нечестивых радование: Во благословении правых возвысится град, усты же нечестивых раскопается. Ругается гражданом лишенный разума, муж же мудрый безмолвие водит.

г~-я. Премудрости соломоновы чтение. [Глава д~]

Праведник аще постигнет скончатися, в покои будет. Старость бо честна не многолетна: ниже в числе лет исчитается. Седина же есть мудрость человеком, и возраст старости, житие нескверное. Благоугоден Богови быв, возлюблен бысть, и живый посреде грешник, преставлен бысть. Восхищен бысть, да не злоба изменит разума его, или лесть прельстит душу его. Рачение бо злобы помрачает добрая, и парение похоти пременяет ум незлобив. Скончався вмале, исполни лета долга: угодна бо бе Господеви душа его. сего ради потщася от среды лукавствия. Людие же видевше, и не разумевше, ниже положше в помышлении таковое: яко благодать и милость в преподобных его, и посещение во избранных его.

На литии стихиры самогласны. Глас в~:

отче николае, аще и мирская страна молчит, но мир весь иже тобою просвещенный, мира же благоухании, и чудес множества, взывает благохвальными песньми: и спасшиися тобою осужденнии, с сущими в мирех, и мы поюще вопием: моли спастися душам нашым.

Глас д~: отче николае, пресвятаго духа мироположница сый, яко в мирех благоухаеши божественными ароматы. Христовым бо апостолом подобник быв вселенную обходиши словесы чудес твоих. темже и дальним яко близ\, во сне являяся от смерти избавляеши, иже неправедным судом умрети имущыя, спасая преславно от бед многих призывающыя тя. темже и нас от находящих лютых свободи твоими молитвами, присно восхваляющх тя.

Глас и~: Доблестей твоих, преподобне отче плод, просветил есть верных сердца: кто бо слыша безмерное твое смирение, терпению не удивися, яже к нищым тихости, к скорбящим утешению: вся боголепно научил еси, святителю николае. и ныне неувядаемым венцем увязлся еси: молися о душах наших.

На хвалу потекл еси господню, николае, во временней жизни, и той тя прослави на небесней и истинней жизни. темже дерзновение стяжав к нему, моли спасти душы нашя.

Слава, глас з~:

Благий рабе верный, делателю винограда Христова, ты и тяготу дневную понесл еси, ты и данный ти талант возрастил еси, и по тебе пришедшым не завидел еси. темже врата небесная отверзошася тебе, вниди в радость Господа твоего, и моли о нас, святе николае.

И ныне, праздника.

На стиховне стихиры, глас д~:

Подобен: Яко добля:

Звезду незаходимую, всесветлаго солнца, небо духовное поведающее славу божию спасительную, божественнаго проповедника, просвещника языком, реку изливающую воды разума, и напаяющую верных сердца, да ублажим николаа преславнаго святителя.

Стих: Честна пред\ Господем смерть преподобных его.

Морем святителю быша шествия твоя, из\ мир ликийских в бар град: взятся бо от гроба ковчег твой, и к западом дойде от востока, благочестно последовавшым монахом, иже при гробе твоем, честь ти творившым, мановением Владыки всех, николае преславне.

Стих: Священницы твои облекутся в правду и преподобнии твои возрадуются.

Кораблеплаванием ти воду блаженну, содея, и ко граду бару пришед, миро источил еси, славне, и страсти неисцельныя исцеляя, ту сущим был еси прибежище и заступник и избавитель, ко всех царю и спасу моляся, николае святителю.

Слава, глас з~, Самогласен:

Человече божий и верный рабе, слуго господень, мужу желаний, сосуде избранный, столпе и утверждение церкве, царствия наследниче, не премолчи вопия за ны ко Господу.

И ныне, праздника.

Тропарь, глас д~:

Приспе день светлаго торжества, град барский радуется, и с ним вселенная вся ликовствует песньми и пеньми духовными: днесь бо священное торжество, в пренесение честных и многоцелебных мощей святителя и чудотворца николаа, якоже солнце незаходимое возсия, светозарными лучами, разгоняя тьму искушений же и бед от вопиющих верно: спасай нас яко предстатель наш, великий николае.

Слава, и ныне, праздника.

На утрени,

на Бог Господь, тропарь праздника, и святаго.

По а~-м стихословии седален праздника, дважды.

По в~-м стихословии седален святителя, глас д~:

Подобен: удивися:

удивил еси, Владыко, святителя твоего во странах, подав ему чудес благодать, недуги различныя от человек отгоняти, и сущыя во узах избавляти, обидимыя же от лютых из\ъимати. емуже молебно вопием: святый николае, избави нас от враг наших. [Дважды.]

Слава, и ныне, праздника, или Богородичен:

Нечистых помышлений моих множества, и безместных мыслей обуревания, кто изрещи может пренепорочная; настояния же безплотных враг моих, и сих злобу кто исповесть; но твоею мольбою, благая, сих ми всех избавление даруй.

По полиелеи седален, глас а~.

Подобен: Гроб твой:

Освящь себе житием совершенным, явился еси святитель Бога вышняго, от негоже укрепляемь, еретичествующих уста заградил еси: тем твое пренесение светло празднуем, Христа Бога величающе. [Дважды.]

Слава, и ныне, праздника, или Богородичен:

Безневестная чистая Богородице Дево, едина верных предстательство и покрове, бед и скорбей, и лютых обстояний всех избави, на тя упование отроковице имущих, и душы нашя спаси божественными мольбами твоими.

Степенна, а~-й антифон д~-го гласа.

Прокимен, глас д~: Честна пред\ Господем смерть преподобных его. Стих: Что воздам Господеви о всех, яже воздаде ми;

Всякое дыхание: Евангелие иоанна, зачало л~е от полу.

По н~-м псалме стихира, глас з~:

Наследниче божий, сопричастниче Христов, служителю господень, святе николае, по имени твоему тако и житие твое: спросия бо седине разум, свидетельствоваше светлость лица твоего душевное незлобие, извествоваше кротость слова молчаливое. жизнь твоя славна, и успение со святыми: моли о душах наших.

Канон праздника со ирмосом на з~: И святаго на и~.

Канон святаго, глас и~.

Песнь а~.

Ирмос: Песнь возслем, людие, чудному Богу нашему, свободившему Исраиля от работы, песнь победную поюще и вопиюще: поим тебе единому владыце.

Песнь устен моих приими, благодателю Христе, и уясни ми язык, не поминая многих моих грехов: да воспою честное житие твоего святителя, в память пренесения мощей его.

Чудотворный дар прием, и терпения венцы, святительством украшаяся, Богу помолися отче, прегрешений прощение даровати нам, славящым твое пренесение.

Пастырь Христова стада отче, иным овцам посылаешися, к латинскому языку, да вся удивиши чудесы твоими, и ко Христу приведеши, блаженне, емуже и о нас молися непрестанно.

Богородичен: Далече бывше иногда язычестии народи, рождеством твоим, Богородице, к Богу приближихомся: ты бо мене обожившаго породила еси, и древния клятвы свобождшаго своею кровию.

Ин канон николаа, глас д~.

Песнь а~.

Ирмос: Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

Просвети душу и сердце, молю ти ся, светодавче, твари содетелю, дар подаждь ми, воспеванием пети твоего угодника пречистнаго: имже мир от скорби избави.

Небесную ты обрет премудрость, яко таланта врученнаго благоупотребил еси: тою бо разорив противобожную лесть, умудрил еси люди божественным учением.

Богородичен: Зачинается превечный, и совершенный обновляется, из\ отроковицы детищь раждается, егоже проповедал еси во двою существу, во единой же впостаси, богоблаженне.

Катавасия праздника.

Песнь г~.

Ирмос: Небеснаго круга верхотворче Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Незлобивый нравом, и кроткий образом, житие имея ангельское, богоблаженне николае, не престай о нас моляся единому человеколюбцу.

Кий град, блаженне, не имеет тебе помощника; кая ли душа не призывает твоего имене; или коего места не присещаеши духом, твоими чудесы удивляя вся, николае;

Барский убо град прият тело твое, но дух твой в вышнем иерусалиме, идеже ликуеши со пророки, и апостолы, и святители купно, моляся о нас единому человеколюбцу.

Богородичен: Просвещение ми испроси, пречистая владычце, омраченному грехи многими, порождшая свет всему миру: и страстную мглу далече отжени, едина богоблаженная.

Ин.

Ирмос: Твоя песнословцы, Богородице, живый и независтный источниче, лик себе совокупльшыя духовно утверди, в божественней твоей славе венцев славы сподоби.

Печальнии тя обретохом крепкое утешение, помраченнии свет, и злых изменение: иже скорбьми одержимии, священнейший отче.

Святителю николае, божия уста быв, из\ уст волка неприязненна люди избавил еси, славне, и привел еси творцу дар, даяй исцеление всем.

Богородичен: Един родитися изволи плотию из\ тебе быше слова сый слово, Богомати пречистая, избравый слугу себе, и учителя народом иерарха николаа.

Кондак праздника, и икос.

И седален святителя, глас а~:

Подобен: Гроб твой:

Пренесение твоих честных мощей, положение нам бысть празднества светла, святителю господень прехвальный, еже хвалим благочестно, и радостно чтуще тя света незаходимаго солнца, верным доброто, николае. [Дважды.]

Слава, и ныне, праздника.

Песнь д~.

Ирмос: Всел еси на кони, апостолы твоя, Господи, и приял еси рукама твоима узды их, и спасение бысть еждение твое, верно поющым: слава силе твоей Господи.

Светом вышняго озаряемь, святителю, мое сердце просвети, и тьму греховную отжени: да радуяся пою твое святое пренесение.

Возступль на лествицу добродетелей, блаженне, чудотворец явился еси по всей земли, николае, и сего ради от мир барстии людие приемлют святыя мощи твоя.

Иереи вернии о тебе хвалятся, и князи Христолюбивии призывают тя, во бранех помощника: и мы недостойнии подвизаем тя, к Богу за ны молитися, николае.

Богородичен: Чины ангельския удивляет, Богородице, тайны твоея глубина: бесы же смущает твоя икона, ейже мы кланяемся, чтуще тя божию матерь.

Ин.

Ирмос: неизследный божий совет, еже от Девы воплощения, тебе вышняго, пророк аввакум усмотряя зовяше: слава силе твоей, Господи.

Начальна, богогласе, света божия причастием, вторый явился еси сиянием просвещающь мрачныя, яко рачитель добродетели преизящен славою.

Избави стадо твое от греховныя бури, бед же и волн противных, вводя ны присно к пристанищем безволненным, спасительными твоими молитвами.

Богородичен: Естеством несказаннаго вышняго света, милосердием пребогатаго, рождшая неизреченно, обнищавшыя ны пречистая, божиими дары обогати.

Песнь е~.

Ирмос: Мрак души моея разжени, светодавче Христе Боже, началородную тьму изгнав бездны, и даруй ми свет повелений твоих, слове, да утренюя славлю тя.

В мирех престол имел еси, в бар тело преселил еси, и духом на небеси пребываеши, святителю николае, со апостолы яко преемник: с нимиже о нас моли, поющих твое пренесение.

Всех Христиан надеждо и обидимых велий заступниче, и болящих целителю, печальных утешителю, и к Богу от человек ходатаю, императору нашему мир испроси, и спасай ны от поганых нахождения.

Погруженную душу мою многими страстьми, николае, умерщвленную грехопадением, оживи твоими молитвами, и направи на покаяние: да с верными всеми твое славлю пренесение.

Богородичен: Егоже тьмы ангельския, и серафимская множества ужасаются, и разумная тварь трепещет, того яко младенца Дево питаеши. егоже образно на руку твоею видяще, всегда покланяемся.

Ин.

Ирмос: ужасошася всяческая	о божественней славе твоей: ты бо неискусобрачная Дево, имела еси во утробе над\ всеми Бога, и родила еси безлетнаго сына, всем воспевающым тя мир подавающая.

Многим чудотворением красне нозе стяжав, всем благая благовестил еси, от вражды ветхия свободны творя, божественным учением, спаси ны, священноначальниче.

Бога благоволением на хребет морский всед, и со благоговейными мужи многу пучину прешед, ко граду барску пришел еси, блаженне николае.

Богородичен: Щит верным, божия Мати Дево, тя воистинну славим, ангельски зовуще ти: радуйся, благословенная и благодатная, слышание и глаголание страшно, и дивно покоище владыце твари всякия.

Песнь з~.

Ирмос: Якоже пророка избавил еси из\ глубины преисподния, Христе Боже, и мене от грехов моих избави яко человеколюбец, и управи живот мой, молюся.

Яко от окрина от божественныя твоея церкве, нескудно приемлем здравие телесем, и душам очищение, святителю николае: чудеса бо точиши благодатию, несомненною верою уповающым на тя.

От напастей различных, и бед лютых, и скорбей одержащих ны, и от различных злых, отче, яко Христов угодник преславный, избави рабы твоя, достодолжно чтущыя твое святое пренесение.

Греховным мразом истерп, и житейским ветром пореваемь, яко другое солнце, отче, подобие твоего образа видев, твоими молитвами да согреюся, служителю Христов николае.

Богородичен: Земных ум, небесныя тайны не увесть ни тварь творца разума домыслится: преходит бо ум человечь, от Девы рождество господне. ейже молящеся верою, грехов прощение приимем.

Ин.

Ирмос: Божественное сие и всечестное совершающее празднество, богомудрии Богоматре, приидите руками восплещим, от нея рождшагося Бога славим.

Люди божия ко спасению устроивый, во плоти явльшагося многия ради благости, проповедниче николае, и язык учителю, спаси ны наставлением твоим.

Имевый путь море, и стези воды, умоли у Господа, еже нам море житейское преплыти без\ вреда, и стезею вод слезных достигнути царствие небесное.

Богородичен: Ты дверь царя небес, и храм славы его, Дево всепетая, отверзи нам двери милосердия, и введи ны молитвами твоими в жилища небесныя славы.

Кондак, глас г~:

Подобен: Дева днесь:

Взыде яко звезда от востока до запада, твоя мощи, святителю николае, море же освятися шествием твоим, и град барский приемлет тобою благодать: нас бо деля явился еси чудотворец изящный, предивный и милостивый.

Икос: Воспоим ныне святителя песньми, мирским людем пастыря и учителя, да молитвами его просветимся: сей бо явися чист весь, нетленен, духом Христу принося жертву непорочну, чисту, Богу благоприятну: яко святитель очищен, и душею и телом. темже сый истинно церкви предстатель и поборник сея, и чудотворец изящен, предивен и милостив.

Песнь з~.

Ирмос: На поле деире иногда мучитель пещь постави на мучение богоносных: в нейже три отроки песнословяху, единаго Бога, троично воспеваху глаголюще: отец Боже благословен еси.

Днесь радуются ангели божии, рыдает же демонское множество: спасл бо еси люди от напасти, и отгнал еси духи темныя, тем достойно одолевый нарицаешися. сего ради вопием Господеви: отец наших Боже, благословен еси.

Одержимии печалию немощи, различными недуги утруждени, с верою к раце твоей влекутся, и получивше твою милость, быстрообразно отходят, радостно Господеви поюще: отец наших Боже, благословен еси.

Предстоят ти блаженне, собори правоверных, людей, и хвалятся о тебе церковнии учители: прославляют же тя цари, яко заступника. мы же ти молимся, спаси ны, николае, поющыя Господеви: отец наших Боже, благословен еси.

Богородичен: О како Cпаса моего воспою, егоже трепетно хвалят ангели! но ты, Мати, настави мя, и милосердие сыновнее благоутробием твоим понуди, помиловати ны, на тя уповающыя, яко ты за ны молящи его, от муки избавиши.

Ин.

Ирмос: Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог, благословен еси.

Вещей суетством всему уму человеческому обуявшу, яко солию даждь цельбу словом твоим, и пети Господеви научи: препетый отцев Господь и Бог, благословен еси.

О преславная твоя чудеса, яже сотворил еси! недуги бо исцеляеши, и бед избавляеши, всем вопити повелевая Господеви: препетый отец наших Боже, благословен еси.

Богородичен: Нашему смирению заступница и стена, богородительнице чистая, ты еси. иже раби твои суще, всегда вопием Господеви: препетый отец наших Боже, благословен еси.

Песнь и~.

Ирмос: Ангели и небеса на престоле славы седящаго, и яко Бога непрестанно славимаго благословите, пойте, и превозносите его во веки.

Ангели небес яко служителя тя восприемлют, пророцы и апостоли яко клеврета сретают, сам Господь тебе восприемлет: мы же грешнии милости просим.

Велика власть от Бога вдана ти есть, николае: море повинуется, воздух слушает, и языцы покаряются, видяще преславная твоя чудеса.

Новому Исраилю, Христианскому народу, Cпасе, славнейши моисеа показал еси твоего святителя николаа, от всех зол нас избавляюща.

Богородичен: Очищение грехов, яко Мати божия испроси, и руку ми простри, госпоже, погруженному во глубине нечаяния: да надеждею востав, превозношаю тя во веки вся.

Ин.

Ирмос: отроки благочестивыя в пещи, рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

Возрасль еси яко цвет благоуханен мирския земли, славне, всем принося благоуханныя вони целебныя дары, хвалящым тя, и поющым: Господа воспевайте, дела, и превозносите его во вся веки.

Искапавый божия благодати сладость, яко гора масличная елей, море имел еси путь безбедствен благодатию Господа, емуже сладце зовем: Господа воспевайте, дела, и превозносите его во вся веки.

Богородичен: Ликов премирных со удивлением, раждаеши и пребываеши присно Дева: слово бо родила еси, человека бывша непреложна божеством, емуже вси поем: Господа воспевайте, дела, и превозносите его во вся веки.

Песнь ф~.

Ирмос: Благословен Господь Бог Исраилев, воздвигнувый рог спасения нам в дому Давидове отрока своего, в нихже посети нас восток с высоты, и направил ны есть на путь мира.

Благословен Господь Бог наш, яко прослави святителя во странах, чудес струи испущающа, в мирех и в латинех вся исцеляюща, и в россии милостивно посещающа.

Честным сном уснул еси, и тело в бар пользы ради пустил еси, неусыпный быв заступник всем верою призывающым тя, молитвами твоими, николае.

Благословен небесе и земли творец, Бог вседержитель, отец безначальный и всесильный, и сын, прежде век от недр отрыгновенное слово, имже вся быша яже о нас, и дух исходяй святый: Троице святая, слава тебе.

Богородичен: Извитием словес по достоянию тя похвалити не достизаю, небесных сил пребольшу, и твари всея честнейшу, Бога и творца порождшую плотию: егоже моли, Богородице, да помилует ны в день судный.

Ин.

Ирмос: Всяк земнородный да взыграется духом просвещаемь, да торжествует же безплотных умов естество, почитающее священное торжество Богоматре, и да вопиет: радуйся, всеблаженная Богородице, чистая приснодево.

Память твоя днесь приносит празднество, апостольский лик и мученческий собор радуется, и праведнии дуси, вернии же тя песньми славим, вопиюще: от всех скорбей, святителю Христов, избави ны.

Преславная память твоя нам возсия, светло просвещающи верныя, святителю Христов николае мудре. темже молим тя: помяни всех нас, и от противныя напасти всякия молитвами твоими избави.

Богородичен: умертви нашя плотския страсти и похоти, богородительнице чистая, устави и страстей наших бурю: утоли волнение помыслов, укрепи благословенная пречистая, сердца верно чтущих тя заступницу.

Светилен:

Подобен: Жены услышите:

Велика чудеса твоя, пресвятый николае: яко явился еси во сне богомудрому константину, и три воины спасл еси, без\ вины на смерть осужденныя: тако и нас спаси от напрасныя и вечныя смерти, пресвятый николае, святителю господень. [Дважды.]

Слава, и ныне, праздника.

На хвалитех стихиры на д~, глас а~. Самогласны:

Воззрев неуклонно на высоту разума, и узрев неявленныя премудрости глубину, твоими ученьми мир обогатил еси, отче. о нас присно молися Христу, святителю николае.

Человече божий, и верный угодниче, и строителю того таин и мужу желаний духовных, столпе одушевленный, и вдохновенный образ: яко божественное бо сокровище тя мирская церковь чудящися прияла есть, и молитвенника о душах наших.

Глас в~: Правило веры, и образ кротости, яви тебе стаду твоему Христос Бог, святителю николае: в мирех убо благоухающу ти, всюду сияют светло божественная твоя исправления, сирых и вдовиц предстателю. темже молися непрестанно, спасти душы нашя.

отче николае, мироположница мощей твоих миры обогащает, в нихже и связанныя неправедно осужденныя, во сне царю явлься, твоим явлением свободил еси от смерти, и уз и темницы: но и ныне, якоже тогда и присно, явлением твоим явися моляй о душах наших.

Слава, глас е~:

Вострубим трубою песней, взыграем празднственная, и ликовствуем радующеся в молебное торжество богноснаго отца. цари и князи да стекутся, и иже сонным страшным явлением царя препирающа, неповинно держимыя три отпустити воеводы, да воспоют. пастырие и учители, доброму пастырю, подобноревнительна пастыря, сошедшеся восхвалим. иже в недузех врача, в бедах избавителя, грешнии заступника, нищии сокровище, и иже в скорбех утешителя, спутника путешествующии, на мори сущии правителя, и вси везде тепле предваряюща, великаго святителя восхваляюще, сице рцем: пресвятый николае, предвари и избави нас от настоящия беды, и спаси стадо твое молитвами твоими.

И ныне, праздника.

По трисвятом тропарь святаго. Слава, и ныне, праздника,

Славословие великое. Ектении, и отпуст.

Знаменуется же братия святым елеем от кандила святаго.

И час а~-й, и конечный отпуст.

На литургии:

Блаженна от канона праздника, песнь рядовая: и святаго песнь г~-я на д~. Прокимен, глас з~: Восхвалятся преподобнии во славе, и возрадуются на ложах своих. Стих: Воспойте Господеви песнь нову, яко дивна сотвори Господь. Апостол ко евреем, зачало тл~е. Аллилуиа, глас в~: Священницы твои облекутся в правду, и преподобнии твои возрадуются. Евангелие луки, зачало к~д.

Причастен: В память вечную:

