<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

Месяца септемвриа в а~-й день.

Начало индикта, сиречь новаго лета.

[глава а~] И память преподобнаго отца нашего симеона столпника и архимандрита:

И матере его марфы:

И собор пресвятыя Богородицы, иже в миасинех:

И святаго мученка аифала:

И святых мученц, м~ жен:

И святаго аммуна диакона и учителя их:

И святых мученк, каллисты, и евода, и ермогена, самобратий:

И память праведнаго иисуса сына навина.

Вечер, Блажен муж, а~-й антифон: аще же в субботу, стихологисуем кафисму всю.

На Господи воззвах, поставим стихов и~: и поем стихиры индикта, г~, глас а~: и преподобнаго, з~.

Стихиры индикта, глас а~:

Подобен: Небесных чинов:

Самословнаго и божественнаго учения Христова молитве научившеся, на всяк день возопиим зиждителю: отче наш, иже на небесех обитаяй, насущный хлеб подавай нам, презирая наша прегрешения.

Иже на синайстей горе скрижали написав иногда, сам и ныне во граде назарете по плоти, книгу приял еси пророческую почести, Христе Боже, и сию согнув, учил еси люди, исполнитися писанию о тебе.

Якоже евреев телеса в пустыни иногда, не покорившихся истинно тебе всех владыце, достойно падоша: тако и ныне кости разсыпли злочестивых и неверных агарян, псаломски, при аде, Христе.

Таже стихиры преподобнаго, писаны во общей службе. Слава, преподобнаго: И ныне, индикта, глас з~. [Византиево:]

Иже со духом святым соединен, безначальне слове и сыне, всех видимых и невидимых содетелю и зиждителю, венец лета благослови, сохраняя в мире православных множества, молитвами Богородицы и всех святых твоих.

Таже вход, прокимен дне, и чтения три.

Пророчества исаиина чтение. [Глава кс~а.]

Дух господень на мне, егоже ради помаза мя: благовестити нищым посла мя, исцелити сокрушенныя сердцем, проповедати пленником отпущение, и слепым прозрение: Проповедати лето господне приятно, и день воздаяния Бога нашего, утешити вся плачущыя: Дати плачущым сион, славу вместо пепела, помазание веселия плачущым, одеяние славы вместо духа уныния: и нарекутся роди правды, насаждение господне в славу. И созиждут пустыни вечныя, запустевшыя прежде воздвигнут, и обновят грады пустыя, запустевшыя от рода в род. И приидут инороднии, пасуще овцы твоя, и иноплеменницы ратаи, и виноградари ваши. Вы же священницы господни наречетеся, служителие Бога вашего. речется вам: крепость языков поясте, и в богатстве их чудни будете. Вместо стыдения вашего сугубаго, и вместо срамоты, возрадуется часть их. Сего ради землю свою вторицею наследят, и веселие вечное над\ главою их. Аз бо есмь Господь любяй правду, и ненавидяй хищения от неправды: и дам труд их праведником, и завет вечен завещаю им. И познается во языцех семя их, и внуцы их посреде людей: всяк видяй их, познает я, яко сии суть семя благословенное от Бога, и веселием возвеселятся о Господе.

Левитских книг чтение: [Глава к~з.]

Глагола Господь сыном Исраилевым глаголя: аще в повелениих моих ходите, и заповеди моя сохраните, и сотворите я: И дам вам Дождь во время его, и земля даст рождения своя, и древа польная отдадят плод свой. И постигнет вас млачение, обрание вина, и вина обрание постигнет сеятву, и снесте хлеб ваш в сытость, и вселитеся с твердостию на земли вашей. И дам мир в земли вашей, и успнете, и не будет вас устрашаяй. и погублю звери лютыя от земли вашея, и брань не пройдет сквозе землю вашу. И поженете враги вашя, и падут пред\ вами убиени: и поженете пять из\ вас сто, и сто вас поженете тьмы, и падут врази ваши пред\ вами мечем. И призрю на вы, и возблагословлю вы, и возращу вы, и умножу вы, и положу завет мой с вами. И снесте ветхая, и ветхая ветхих: и ветхая от лица новых изнесете. И положу завет мой в вас, и не возгнушается душа моя вами. И похожду в вас, и буду вам Бог, и вы будете мне людие. Аще же не послушаете мене, ниже сотворите повелений моих сих, но ни покоритеся им, и судеб моих вознегодует душа ваша, якоже вам не творити всех заповедей моих, и яко разорити завет мой. И аз сотворю сице вам: наведу на вы скудость, и сеете вотще семена ваша, и из\ъядят труды вашя противнии ваши: И поставлю лице мое на вы, и падете пред\ враги вашими, и поженут вы ненавидящии вас, и побегнете, никомуже гонящу вас. И сокрушу досаждение гордыни вашея, и положу небо вам яко железно, и землю вашу яко медяну. И будет вотще крепость ваша, и земля ваша не даст семене своего, и древа сельная не дадят плода своего. И послю на вы звери дивия земныя, и поядят вас, и потребят скоты вашя, и умалены сотворю вы, и погубит вы находяй мечь. И будет земля ваша пуста, и двори ваши будут пусты, яко вы ходисте ко мне страною, и аз пойду к вам в ярости страною, глаголет Господь Бог святый Исраилев.

Преподобнаго: Праведник, аще постигнет скончатися, в покои будет: старость бо честна не многолетна: писана в конце книги сея.

На стиховне стихиры индикта, глас а~, самогласны.

Иоанна монаха:

Наста вход лета, созывающ почитати того просвещающыя, каллисту, евода и ермогена, самобратныя страдальцы, симеона равноангельнаго и иисуса навина, и иже во ефесе седмочисленныя отроки, и четверодесятосветлый святых жен лик. ихже памятем приобщающеся празднолюбцы, возопиим благочестно: Господи, благослови дела рук твоих, и сподоби ны добре прейти лета обхождение.

Стих: Тебе подобает песнь, Боже, в сионе:

Христе Боже наш, иже мудростию вся содеявый, и из\ не сущих во еже быти приведый, благослови венец лета, и грады нашя сохраняй невредны: благовернаго же императора нашего силою твоею возвесели, победы дая ему на сопостаты, Богородицы ради, даруя миру велию милость.

Стих: Исполнимся во благих дому твоего:

Глас в~:

[Киприаново:] Дивен еси, Боже, и чудна дела твоя, и путие твои неизследими: еси бо мудрость божия и впостась совершенна и сила, собезначален же и соприсносущен: и содетельною всесильною властию в мир пришел еси, ищя еже удобрити создание твое, неизреченне от неискусомужныя матере, не превращься божеством, завещав уставы и лета во спасение наше, неизменне: сего ради вопием ти: благий Господи, слава тебе.

Стих: Благословиши венец лета благости твоея, Господи.

[Дамаскиново:] Иже в мудрости вся содетельствовавый превечное слово отчее, и всяческую тварь всесильным словом твоим составивый, благослови венец лета благости твоея, и ереси низложи Богородицы ради, яко благ и человеколюбец.

Слава, святаго. И ныне, индикта, глас е~.

[Иоанна монаха:] Ты царю сый присно, и пребываяй, и во веки безконечныя, приими моление грешных просящих спасения, и подаждь человеколюбче, земли твоей благоплодие, благорастворены воздухи даруя, благовернейшему императору споборствуй на безбожныя варвары, якоже иногда Давиду, яко приидоша сии во обители твоя, и всесвятое место оскверниша, Cпасе. но ты даруй победы, Христе Боже, молитвами Богородицы: победа бо ты православных и хвала.

Тропарь индикта, глас в~:

Всея твари содетелю, времена и лета во своей власти положивый, благослови венец лета благости твоея, Господи, сохраняя в мире императора и град твой молитвами Богородицы, и спаси ны.

Слава преподобнаго. И ныне, Богородицы, глас а~:

Радуйся, обрадованная Богородице Дево, пристанище и предстательство рода человеческаго, из\ тебе бо воплотися избавитель мира: едина бо еси Мати и Дева, присноблагословенная и препрославленная, моли Христа Бога, мир даровати всей вселенней.

На утрени

на Бог Господь, тропарь индикта, дважды: Слава, преподобнаго. И ныне, Богородицы.

По а~-й стихологии седален индикта, глас д~:

Подобен: удивися иосиф:

Яко владыце всех, и подателю благих, тебе припадаем верно, вопиюще прилежно: от твоего умоляемь благоутробия, Cпасе, и молитвами рождшия тя, и всех присно благоугождающих тебе, лето благоприятно принести тебе, яко благ, сподоби, во дву существу чествующих, и верно славящих тя.

Слава, преподобнаго. И ныне, индикта.

По в~-й стихологии седален преподобнаго, дважды.

Слава, и ныне, Богородичен:

Аще есть храм преподобнаго симеона: по полиелеи седален, и прокимен, и евангелие преподобническое, [писано в конце книги сея.]

Каноны три: индикта канон со ирмосом на з~, иоанна монаха, глас а~.

Песнь а~.

Ирмос: Поим вси людие, от горькия работы фараони Исраиля изменшему, и во глубине морстей ногами немокрыми наставльшему, песнь победную, яко прославися.

Воспоим вси Христу, имже составишася всяческая, и в немже совершишася неразлучна, яко из\ безначальнаго рождшуся Бога отца впостасному слову, песнь победную, яко прославися.

Воспоим вси Христу отчим благоволением явльшуся из\ Девы, и проповедавшу лето господне приятно нам на избавление, песнь победную, яко прославися.

В назарет пришед податель закона, в день субботный учаше, законополагая евреем пришествия своего неизреченнаго: имже яко милостив спасает род наш.

Богородичен: Поюще вси вернии предивную отроковицу, Христа вселенней возсиявшую, и радости всяческая исполнившую, присносущныя жизни, присно восхваляем: яко прославися.

Ин канон святых жен, на д~: и преподобнаго канон на д~.

Катавасиа кресту: Крест начертав моисей впрямо жезлом чермное пресече, Исраилю пешеходящу, тоже обратно фараоновым колесницам ударив совокупи, вопреки написав непобедимое оружие. тем Христу поим Богу нашему, яко прославися.

Поем же ю аще и храм, или неделя.

Песнь г~.

Ирмос: утверди мене, Христе, на недвижимом камени заповедей твоих, и просвети мя светом лица твоего: несть во свят паче тебе, человеколюбче.

утверди, блаже, егоже насади любовию на земли десница твоя, плодовит виноград, сохраняя твою церковь, всесильне.

В делех духовных богокрасных красящыяся, наставшее, Господи, лето сие преведи, Владыко, иже верою тя песнословящыя, Боже всяческих.

Тихий ми, Христе, летный круг давай, щедре, и насыти мя словес божественных твоих, яже явился еси, глаголя иудеем в субботах.

Богородичен: Яко едину преестественно паче человека благодать во твою утробу приемшую, и невращно рождшую Христа Бога нашего, присно тя славим.

Катавасиа: Жезл во образ тайны приемлется, прозябением бо предразсуждает священника, неплодящей же прежде церкви, ныне процвете древо креста, в державу и утверждение.

Кондак индикта, глас в~:

В вышних живый, Христе царю, всех видимых и невидимых творче и зиждителю, иже дни и нощи, времена и лета сотворивый, благослови ныне венец лета, соблюди и сохрани в мире православнаго императора, и град, и люди твоя, многомилостиве.

Таже седален индикта, глас и~:

Подобен: Премудрости:

Иже времена плодоносна и дожди с небесе подая сущым на земли, и ныне приемля мольбы рабов твоих, от всякия избави нужды град твой: щедроты бо твоя истинно на всех делех твоих. темже входы благослови и исходы, дела исправи в нас рук наших, и согрешений прощение даруй нам, Боже: ты бо из\ не сущих всяческая, во еже быти, яко силен привел еси.

Другий преподобнаго. Слава, святых жен: И ныне, Богородичен.

Песнь д~.

Ирмос: Разумех, всесильне, твое смотрение, и со страхом прославих тя, Cпасе.

Начало тебе лета людие твои приносят, ангельскими песньми славословяще тя, Cпасе.

Яко человеколюбец сподоби наченшым лето, и скончати тебе благоугодно, Христе.

Вседержителю едине Господи, лет обхождения утишив, миру даруй.

Богородичен: яко пристанище ныне душ наших, и тверду надежду, Богородицу вси воспоим.

Катавасиа: услышах, Господи, смотрения твоего таинство, разумех дела твоя, и прославих твое божество.

Песнь е~.

Ирмос: От нощи утренююще поем тя, Христе, отцу собезначальна, и Cпаса душ наших, мир мирови подаждь, человеколюбче.

Исполняяй всяческая благости, Христе, ты благорастворением и благоплодием благословеньми венчаемо, многокружное лето рабом твоим даруй.

Летное воздаяние покажи нам, преложение к лучшым: мирное же устроение ведущым тя, слове божий, уподобльшася человеком.

На землю пришел еси, собезначальне отцу, пленником отпущение, слепым же прозрение, от отца возвещая, и время приятно.

Богородичен: Наши надежды, Богородице чистая, и наше желание на тя возлагаем, милостива нам даждь Дево, егоже родила еси.

Катавасиа: О треблаженное древо! на немже распяся Христос, царь и Господь, имже паде древом прельстивый, тобою прельстився, Богу пригвоздившуся плотию, подающему мир душам нашым.

Песнь з~.

Ирмос: Пророка спасл еси от кита, человеколюбче, и мене из\ глубины прегрешений возведи, молюся.

Житие начати благоугодно тебе, Владыко, с летным начинанием, нас сподоби.

Дней духовных в поучении закона твоего, покажи исполнены, щедре Cпасе, поющыя тя.

Богородичен: Рождшая Господа, Богородице всенепорочная, избави от бед верою поющыя тя, пречистая.

Катавасиа: Воднаго зверя во утробе, длани иона крестовидно распростер, спасительную страсть проображаше яве: тем тридневен изшед, премирное воскресние прописаше, плотию пригвожденнаго Христа Бога, и тридневным воскреснием мир просвещшаго.

Кондак и икос преподобнаго.

Песнь з~.

Ирмос: отроцы благочестию совоспитани, злочестиваго веления небрегше, огненнаго прещения не убояшася: но посреди пламене стояще пояху: отцев Боже, благословен еси.

Начинающии лето, и песней начаток сотворяем царствующему Христу царством безконечным, православнии людие, благочестно поюще: отцев Боже благословен еси.

Сый прежде век, на век же и еще Господь, воспевающым тя, Христе, источник благостыни, благих твоих даров лето сие исполни: отцев Боже, благословен еси.

Богородичен: Яко раби владыце на молитву, чистую матерь твою тебе предлагаем, Христе, от всякаго обстояния люди твоя, блаже, избавити поющыя: отцев Боже, благословен еси.

Катавасиа: Безумное веление мучителя злочестиваго люди поколеба, дышущее прещение и злохуление богомерзкое: обаче три отроки не устраши ярость зверская, ни огнь снедаяй, но противодышущу росоносному духу, со огнем суще пояху: препетый отцев и нас Боже, благословен еси.

Песнь и~.

Ирмос: Песнословцы в пещи спасшаго дети, и громопламенную преложшаго на росу, Христа Бога пойте и превозносите во вся веки.

Яко начальнику спасения, Христе, начаток тебе приносит летный честная церковь, зовущи: пойте и превозносите Христа во веки.

Из\ не сущих всяческая мудре обновившаго создателя, и производящаго времен обращения хотением, пойте и превозносите его во веки.

Изводящему всяческая Богу, и времена изменяющему, на многообразное человеком управление, поем: хвалите и превозносите Христа во веки.

Богородичен: Богоматерь Деву чистую, лет обхожденьми же и обращеньми, православно человечестии собори, поем тя яко Богородицу и всех спасение.

[зри] Ведомо буди, яко всегда по конце и~-я песни, творим вси метание, единою глаголюще: Хвалим, благословим, покланяемся Господеви, поюще и превозносяще во вся веки.

Таже ирмос и~-я песни, или по уставу, якоже и днесь.

Катавасиа: Благословите отроцы, Троицы равночисленнии, содетеля отца Бога, пойте снизшедшее слово, и огнь в росу претворшее, и превозносите всем жизнь подавающаго духа всесвятаго во веки.

Иерей же покадив святую трапезу, возгласит:

Богородицу и матерь света в песнех возвеличим.

И покадив святый олтарь, и всю церковь, и братию, еже повсегда на ф~-й песни утрени не оставляется. Мы же стихословим ф~-ю песнь, поюще велегласно, на глас з~: Величит душа моя Господа: Припеваем же: Честнейшую херувим: На ф~-й бо песни, аще несть праздник господьский, то всегда, аще и великое славословие, или и храм святаго коего будет, стихословим Честнейшую.

Песнь ф~.

Ирмос: Образ чистаго рождества твоего, огнепалимая купина показа неопальная, и ныне на нас напастей свирепеющую угасити, молимся, пещь, да тя, Богородице, непрестанно величаем.

Слово божие, и сила, истинная мудрость и впостасная, содержащая и правящая всяческая мудре, и ныне наставшее рабом твоим время во устроении тисе произведи.

Вся дела твоя, Господи, небеса и земля, свет и море, воды и вси источницы, солнце же, луна и тьма, звезды, огнь, человецы и скоти, со ангелы восхваляют тя.

Един еси превечный, яко творец веков, и царствующее триипостасное едино божество нераздельное, мольбами чистыя Богоматре, лето плодоносно наследию твоему покажи.

Богородичен: Спасе всего, и строителю и зиждителю и вседержителю твари, мольбами безсеменно рождшия тя, мир миру твоему подаждь, соблюдая церковь всегда немятежну.

Катавасиа: Таин еси, Богородице, рай, невозделанно возрастивший Христа, имже крестное живоносное на земли насадися древо. тем ныне возносиму, покланяющеся ему, тя величаем.

Другий: Снедию древа роду прибывшия смерть, крестом упразднися днесь: ибо праматерняя всеродная клятва разрушися прозябением чистыя Богоматре, юже вся силы небесныя величают.

Светилен индикта.

Подобен: ученком:

Боже богов и Господи, триипостасное естество неприступне, присносущне, несозданне, и всех содетелю, вседержителю, тебе припадаем вси, и тя молим: настоящее лето сие яко благ благословив, сохрани в мире императора, и вся люди твоя, щедре.

Слава, преподобнаго. И ныне, индикта, подобен тойже:

Содетелю и правителю всея твари сый, времена и лета положив в твоей власти, летний круг благословеньми, щедре, благости венчай, в мире сохраняя твоя люди невредны и целы, молимся, молитвами рождшия тя, и божественных ангел.

На хвалитех стихиры самогласны, индикта на д~, глас г~.

Иоанна монаха.]

Превечное слово отчее, иже во образе божии сый, и составивый тварь из\ не сущаго во еже быти времена и лета во своей власти положивый, благослови венец лета благости твоея, даруя мир церквам твоим, и победы вернейшему императору, благоплодие же земли, и нам велию милость.

Глас д~. Тогожде:

Царствие твое, Христе Боже, царство всех веков, и владычество твое во всяком роде и роде: вся бо мудростию сотворил еси, времена и лета нам предложив. темже благодаряще о всех и за вся, вопием: благослови венец лета благости твоея, и сподоби нас неосужденно вопити тебе: Господи, слава тебе.

[Андреа критскаго.] Шествия твоя, Боже, шествия велия и чудна: тем строения твоего силу величаем, яко свет от света пришел еси во окаянный мир твой, и первую погубил еси клятву ветхаго адама, яко благоволил еси, слове, и нам мудростию времена и лета положил еси, еже славити вседетельную твою благость: Господи, слава тебе.

И святых жен един стих.

Слава, преподобнаго. И ныне, индикта, глас и~.

[Германово:] Неизреченною мудростию составивый всяческая, слове Христе Боже, времена и лета нам предложивый, дела рук твоих благослови, и вернаго императора силою твоею возвесели, подавая ему на варвары крепость, яко един благ и человеколюбец.

Таже славословие великое.

И по трисвятом тропарь индикта. Слава, святаго. И ныне, радуйся обрадованная: ектении, и отпуст, и час а~-й. На а~-м часе тропарь индикта: Слава, святаго. И ныне: Богородичен часов. По трисвятом кондак индикта, и святаго, глаголем пременяюще, и прочая: и совершенный отпуст.

На литургии:

Блаженна от канона индикта, песнь г~, на д~: и преподобнаго песнь з~ на д~. По входе тропарь, прежде индикта, и Богородицы: радуйся обрадованная: И преподобнаго: Слава, кондак святаго: И ныне, кондак индикта. [Аще же храм Богородицы, И ныне, храма Богородицы, индикта же кондак глаголи в начале.] Прокимен индикта, глас г~: Велий Господь наш, и велия крепость его, и разума его несть числа. Стих: Хвалите Господа, яко благ псалом. И преподобнаго прокимен, глас з~: Честна пред\ Господем смерть преподобных его. Апостол к тимофею, зачало сп~в: Чадо тимофее, молю, убо прежде: И преподобнаго, к колоссаем, зачало сн~и: Братие, облецытеся убо: Аллилуиа, глас д~: Тебе подобает песнь, Боже, в сионе. Стих: Благословиши венец лета благости твоея, Господи. И преподобнаго: Блажен муж бояйся Господа, в заповедех его восхощет зело. Евангелие луки, зачало г~и: Во время оно, вниде Иисус в назарет, идеже бе воспитан: И преподобнаго: матфеа, зачало м~г: вся мне предана суть: Причастен: Благословиши венец лета благости твоея, Господи. Другий: В память вечную:

[зри] Дневный же апостол и евангелие вычитаем напреди.

[зри] Подобает ведати: Аще случится а~-й день месяца септемвриа в неделю, оставляется служба святых жен, и поется, егда екклисиарх разсудит. Поется же воскресна служба со возследованием индикта и преподобнаго симеона сице:

На малей вечерни: Стихиры воскресны, и Богородицы, по обычаю. Тропарь воскресн. Слава, и ныне, Богородичен.

На велицей вечерни: Поем Блажен муж: кафисму всю. На Господи воззвах, стихиры воскресны г~: анатолиев един: и индикта г~: и святаго г~. Слава, индикта: И ныне, Богородичен гласа. И чтений индикта два: и святаго едино. На литии стихира храма: и индикта стихиры стиховныя: Слава, святаго: И ныне, индикта, писан на хвалитех. На стиховне, стихиры воскресны по алфавиту, с припевы их. Слава, святаго: И ныне, индикта. На благословении хлебов, Богородице Дево радуйся, дважды: и индикта единожды. И чтение в посланиих апостольских.

На утрени: На Бог Господь, тропарь воскресн, дважды: Слава святаго: И ныне, индикта. По кафисмех седальны воскресны с Богородичны их: и чтение в толкованиих евангельских, еже на ряду. По непорочнах тропари, и впакои, и чтение. Степенны, и прокимен гласа. и Всякое дыхание: Евангелие воскресное. Воскресние Христово: псалом н~. Стихира воскресна. Канон воскресн со ирмосом на д~: и Богородицы на в~: и индикта на д~: и святаго на д~. Катавасиа, Крест начертав: По г~-й песни, кондак индикта и святаго, и седален святаго, дважды. Слава, и ныне, индикта. И чтение жития святаго симеона. По з~-й песни кондак воскресн, и икос. И чтем пролог. На ф~-й песни поем Честнейшую. Светилен воскресный: Слава, святаго: И ныне, индикта. На хвалитех стихиры воскресны д~: И индикта г~, глас г~: Превечное слово: с припевом индикта. Таже самоглана святаго, глас в~, с припевом: Честна пред\ Господем смерть преподобных его. От корене благаго: Слава, стихира евангельская И ныне, Преблагословенна еси: Славословие великое. По трисвятом тропарь воскресн точию: ектении, и отпуст: и оглашение. И обычное исхождение. И час а~-й в притворе. И конечный отпуст.

На часех: Глаголем тропарь воскресн: Слава, индикта: И ныне, Богородичен часов. По отче наш, кондак индикта: На г~-м часе тропарь воскресн: Слава, святаго: И ныне, Богородичен часов. По отче наш, кондак святаго. Такожде и на прочих часех, кондак воскресн: и индикта: и святаго, глаголем пременяюще.

На литургии: Блаженна воскресна гласа, на д~: И от канона индикта песнь г~-я, на д~: И святаго, песнь з~-я, на д~: По входе тропарь воскресн: и индикта, и святаго. кондак воскресн, Слава, святаго: И ныне, индикта. Прокимен, апостол, аллилуиа, и евангелие прежде индикта: Воскресно же под\ зачало. Таже святаго. Причастен индикта, потом святаго.

