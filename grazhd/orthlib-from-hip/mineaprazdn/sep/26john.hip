<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

Месяца септемвриа в к~з день.

[глава е~] Преставление святаго апостола и евангелиста иоанна богослова.

На малей вечерни, на Господи воззвах, стихиры, глас в~.

Подобен: Егда от древа:

Приидите премудрости глубину и православных догматов списателя, вернии, песньми божественными днесь венчаим иоанна славнаго и возлюбленнаго: сей бо возгреме, еже в начале бе слово. отонудуже громогласен показася, яко благовестие миру просияв, многомудренне приснопамятный. [Дважды.]

Воистинну ты явился еси истинен друг, наперсник велик учителю Христу: на перси бо возлег, отонудуже почерпл еси премудрости догматы, имиже обогащаеши окрест всю землю, яко богоглагольник божий. темже и содержащи сия, красная Христова церковь ныне радующися веселится.

Радуйся богослове истинно, радуйся, матере господни сыне вселюбезне, ты бо предстоя при кресте Христове божественный слышал еси глас Владыки: се ныне Мати твоя, к тебе возопившаго. отонудуже достойно тя вси, яко апостола Христова великаго и возлюбленнаго, ублажаем.

Слава, глас в~. Самогласен:

Апостолов верх, богословия трубу, духовнаго воеводу, вселенную Богу покорившаго, приидите, вернии, ублажим иоанна приснопамятнаго, от земли преселяющагося, и земли не отступающаго: но живуща, и ждуща страшное Владыки второе пришествие. еже неосужденно срести нам испроси любимиче, таинниче, Христов наперсниче, любовию совершающым память твою.

И ныне, Богородичен. На стиховне стихиры, глас а~.

Подобен: Всехвальнии мученцы:

Богослове славне, твоими божественными учении, и чудес явленьми, прелести отгнал еси мглу всю, и люди просветил еси к знанию истинныя веры: и ныне моли, даровати душам нашым мир, и велию милость.

Стих: Во всю землю изыде вещание их. и в концы вселенныя глаголы их.

Иоанне всемудре, Христов любимиче присный, к плоти любве мя избавляя, владыце всех, божественными твоими мольбами водружи. детельми благочестия, и молися подати ми оставление прегрешений и велию милость.

Стих: Небса поведают славу божию, творение же руку его возвещает твердь.

Боговидче всесвященне, страстей и бед избави, и от недуг и скорбей благохвалящыя тя, и почитающыя любовию, и верно притекающыя, и к покрову твоему божественному приходящыя: и умоли даровати душам нашым мир и велию милость.

Слава, глас в~:

Богослове девственниче, учениче возлюбленне спасов, молитвами твоими нас спасай, молимся, от всякаго вреда: яко твое есмы стадо.

И ныне, Богородичен:

Все упование мое на тя возлагаю, Мати божия, сохрани мя под\ кровом твоим.

Тропарь, глас в~:

Апостоле Христу Богу возлюбленне, ускори избавити люди без\ъответныя: приемлет тя припадающа, иже падша на перси приемый. егоже моли, богослове: и належащую мглу языков разгнати, прося нам мира и велия милости.

Слава, и ныне, Богородичен, воскресн.

На велицей вечерни,

стихологисуем Блажен муж, первый антифон. На Господи воззвах, стихиры на и~, глас а~.

Подобен: Небесных чинов:

Зритель неизреченных откровений, и сказатель вышних божиих таин, сын зеведеев, написав нам Христово евангелие, богословити отца, и сына, и духа святаго, научил есть.

Богодвижимая цевница небесных пений, тайнописец сый, богосказанная уста пение песней поет красно: устне во движя, яко струны, якоже бряцало язык движя, молится спастися нам.

Громогласным твоим языком, извещая божия мудрости сокровенное слово, Богу возлюбленне, зовеши присно, движя устнами часто: еже в начале бе слово. и научаеши всякаго человека к знанию Бога.

Слава, глас в~. Самогласен:

Сына громова, основание божественных словес, начальника богословия, и проповедника первейшаго, истины догматов божия мудрости, возлюбленнаго иоанна и девственника, человеческий род по долгу благопохвалим: сей бо непрестанно в себе имея божественное, еже в начале бе, рече, слово, абие же ко отцу неразлучное, и равное по сих отча существа, показуя нам собою православие святыя Троицы: содетеля же суща со отцем, и жизнь носяща, и свет истинный, тогожде показа нам. о чудесе ужаснаго, и вещи мудрительныя! яко полн сый любве, полн бысть и богословия, славою и честию и верою, основатель сый чистыя нашея веры, еяже ради получим вечная благая в день судный.

И ныне, Богородичен: Прейде сень законная:

Вход. Прокимен дне.

Чтения три.

Соборнаго послания иоаннова чтение.

Возлюбленнии, аще сердце наше не зазрит нам, дерзновение имамы к Богу. И егоже аще просим, приемлем от него: яко заповеди его соблюдаем, и угодная пред\ ним творим. И сия есть заповедь его, да веруем во имя сына его Иисуса Христа, и любим друг друга, якоже дал есть заповедь нам. И соблюдаяй заповеди его, в нем пребывает, и той в нем: и о сем разумеем, яко пребывает в нас, от духа егоже дал есть нам. Возлюбленнии, не всякому духу веруйте, но искушайте духи, аще от Бога суть: яко мнози лжепророцы изыдоша в мир. О сем познавайте духа божия, и духа лестча: всяк дух, иже исповедует Иисуса Христа во плоти пришедша, от Бога есть. И всяк дух, иже не исповедует Иисуса Христа во плоти пришедша, от Бога несть: и сей есть антихристов, егоже слышасте, яко грядет, и ныне в мире есть уже. Вы от Бога есте чадца, и победисте тех, яко болий есть иже в вас, нежели иже в мире. они от мира суть, сего ради от мира глаголют, и мир тех послушает. Мы от Бога есмы: иже знает Бога, послушает нас: и иже несть от Бога, не послушает нас.

Соборнаго послания иоаннова чтение.

Возлюбленнии, аще сице возлюбил есть нас Бог, и мы должни есмы друг друга любити. Бога никтоже нигдеже виде. Аще друг друга любим, Бог в нас пребывает, и любы его совершенна есть в нас. О сем разумеем, яко в нем пребываем, и той в нас, яко от духа своего дал есть нам. И мы видехом и свидетельствуем, яко отец посла сына спасителя миру. Иже аще исповесть, яко Иисус есть сын божий, Бог в нем пребывает, и той в Бозе. И мы познахом, и веровахом, любовь юже имать Бог в нас. Бог любы есть, и пребываяй в любви, в Бозе пребывает, и Бог в нем пребывает.

Соборнаго послания иоаннова чтение.

Возлюбленнии, аще кто речет: яко люблю Бога, а брата своего ненавидит, лож есть: ибо не любяй брата своего, егоже виде, Бога, егоже не виде, како может любити; И сию заповедь имамы от него, да любяй Бога, любит и брата своего. Всяк веруяй, яко Иисус есть Христос, от Бога рожден есть: и всяк любяй рождшаго, любит и рожденнаго из\ него. О сем вемы, яко любим чада божия, егда Бога любим, и заповеди его соблюдаем. Сия бо есть любы божия, да заповеди его соблюдаем, и заповеди его тяжки не суть. Яко всяк рожденный от Бога, побеждает мир: и сия есть победа побеждшая мир, вера наша. Кто есть побеждаяй мир, токмо веруяй, яко Иисус есть сын божий;

На литии стихира храма. Таже апостола. Глас а~.

[Германово:] Веки богословия из\ честных твоих уст истекоша, апостоле, из\ нихже церковь божия напаяема, покланяется православно Троице единосущней: юже и ныне моли, иоанне богослове, утвердити и спасти душы нашя.

[Андреа пирра:] Сад чистоты, миро благовония паки возсия нам в присущем празднице, возопити к нему: возлегий на перси владычня, и одождив слово миру, иоанне апостоле, Деву сохранивый яко зеницу ока, испроси нам от Христа велию милость.

учениче спасов, девственниче и богослове, тебе яко девственнику, Деву и Богородицу, Христос Бог распинаемь предаде, и сию сохранил еси яко зеницу ока. тем моли спастися душам нашым.

Яко неизреченных таин самовидец, воззвах еси вопия: превечное слово, в начале быти к Богу, и того быти Бога, иоанне апостоле, наперсниче Христов и друже присный, Троицы сладосте, ефеса и патма утверждение непоколебимо, наша же помощь. молися, богослове всеблаженне, от злочестивых врагов чувственных и мысленных, избавитися людем, память твою присно совершающым верно.

Слава, глас д~:

Возлег на перси учителя Христа на вечери господни, возлюбленне учениче, оттуду познал еси неизреченная, и небесный всем возгремел еси глас: в начале бе слово, и слово бе к Богу, и Бог бе слово, свет истинный, просвещаяй всякаго человека в мир грядущаго, Христос Бог и Спас душ наших.

И ныне, Богородичен.

Со отцем и духом славословимый сын, в вышних от херувимов, первозданнаго наздати хотяй, всего себе самаго истощи неизреченно во утробе твоей, Богородице всепетая: и из\ тебе возсияв, просвети весь мир божеством, избавляя идолонеистовства, и в себе обожив, на небеса возведе человечество, Христос Бог и Спас душ наших.

На стиховне, стихиры, глас д~:

Подобен: Званный свыше:

Сына вышняго богословив, отцу соприсносущна, и единосущественна, свет из\ света непременен, и начертание впостаси родителевы, безлетно возсиявша и безстрастно из\ него, содетеля же и Господа всех веков, возлюбленне, ты проповедал еси сего миру, яко изведша свет из\ тьмы, Христа Бога нашего: егоже моли, спасти и просветити душы нашя.

Стих: Во всю землю изыде вещание их и в концы вселенныя глаголы их.

утешителев свет восприем, имже и просвещаемь богословил еси, от отца происходящаго, чрез\ сына же человечеству являема единочестна, сопрестольна и единосущна суща, отцу безначальному же и божию слову, возлюбленне, всем проповедал еси. темже в песнех тя почитаем, яко веры божественное основание: юже незыбленну соблюдай ко Господу молитвами твоими.

Стих: Небса поведают славу божию, творение же руку его возвещает твердь.

На высоту возшед богословия, научился еси неизреченным божиим тайнам, о едином существе божества, славе же единой, и царстве и господьстве, треми впостасьми разделяемем присно, существенно нераздельнем и соединеннем, в неслиянном божественном единстве: сице славя проповедал еси, богослове, Троицу нераздельну, юже моли спасти и просветити душы нашя.

Слава, глас з~.

[Иоанна монаха:] Апостоле Христов, евангелисте богослове, неизреченных таинник быв, премудрости неизглаголанная нам возгремел еси учения, еже в начале бе, уяснив верным, и еже не бе, отложив, еретичествующих отревая словеса. наперсник явився, и друг возлюблен, якоже исаиа велегласнейший, и моисей боговидец, дерзновение имея к Богу, прилежно молися о душах наших.

И ныне, Богородичен: Творец и избавитель мой:

На благословении хлебов тропарь: Апостоле Христу Богу возлюбленне: дважды [писан на малей вечерни], и Богородице Дево: единожды. И чтение.

На утрени

на Бог Господь, тропарь святаго дважды.

Слава, и ныне, Богородичен: Вся паче смысла:

По а~-м стихословии седален, глас и~:

Подобен: Премудрости:

Ты сын назвался еси божественнаго грома, во еже оглушити ушеса злочестивых, и трубы сладчае возгласив. о всемудре, в правая сердца, слова воплощения: и яко искренний друг на перси возлегл еси. отонудуже почерп разума явление, всем проповедал еси отцу собезначальнаго, иоанне апостоле: молися Христу Богу, прегрешений оставление даровати празднующым любовию святую память твою. [Дважды.]

Слава, и ныне, Богородичен:

Премудрость и слово в твоем чреве заченши неопально, Мати божия, миру родила еси мир содержащаго, и в об\ъятиих имела еси вся содержащаго, пищедателя всех, и творца твари. темже молю тя, всесвятая Дево, и верою славлю тя, избавитися мне прегрешений, и в день суда, егда предстати имам пред\ лицем создателя моего, владычце Дево чистая, твою помощь тогда подаждь ми: вся бо можеши, елика хощеши, всепетая.

По в~-м стихословии седален, глас и~.

Подобен: Премудрости:

Глубину ловления оставив, креста тростию вся яве в вере уловил еси, яко рыбы, языки: ибо якоже тебе рече Христос, показался еси ловец человеков, к благочестию уловляя. темже насеял еси и слова разум во всем патме, и ефес приобрел еси словесы твоими, богослове апостоле: моли Христа Бога, прегрешений оставление даровати, празднующым любовию святую память твою. [Дважды.]

Слава, и ныне, Богородичен:

Пречистая Дево Мати божия, души моея страсти лютыя исцели, молюся: и прощение даруй мне моих прегрешений, яже безумне содеях: душу и тело оскверних окаянный. увы мне, что сотворю в час оный, внегда ангели душу мою разлучат от страстнаго моего телесе; тогда помощница мне буди и предстательница теплейшая: тя бо имам надежду, раб твой.

По полиелеи седален, глас и~.

Подобен: Премудрости:

Возлег на перси Иисусовы, дерзновение получил еси, яко ученк вопрошая: кто есть предатель твой, Господи; и яко возлюблену зело сущу всехвальне, хлебом сего яве тебе показа. темже яко таинник неизреченных быв, слова воплощения научаеши концы. богослове апостоле, моли Христа Бога, согрешений оставление даровати, празднующым любовию святую память твою. [Дважды.]

Слава, и ныне, Богородичен:

Небесную дверь и кивот, всесвятую гору, светлый облак воспоим, неопалимую купину, словесный рай, евы воззвание, вселенныя всея великое сокровище, яко спасение в ней соделася миру, и оставление древних согрешений. сего ради вопием ей: молися сыну твоему, прегрешений оставление даровати, благочестно покланяющымся всесвятому рождеству твоему.

Степенна, первый антифон д~-го гласа. Прокимен, глас д~: Во всю землю изыде вещание их, и в концы вселенныя глаголы их. Стих: Небса поведают славу божию: Всякое дыхание: Евангелие. иоанна, зачало кс~з. По н~-м псалме, Слава, Молитвами апостола: И ныне, Молитвами Богородицы:

Стихира, глас в~:

Богослове девственниче, ученче возлюбленне спасов, молитвами твоими нас спасай, молимся, от всякаго вреда: яко твое есмы стадо.

Канон Богородицы со ирмосом на з~, и апостола оба канона на и~.

Канон Богородицы, глас в~.

Песнь а~.

Ирмос: Во глубине постла иногда, фараонитское всевоинство преоруженная сила, воплощшееся же слово всезлобный грех потребило есть, препрославленный Господь, славно бо прославися.

Яко красную, яко предобрую всю, яко непорочную в женах, Бог тя избрав, во утробу твою вселися непорочную: егоже моли, всенепорочная, порока грехов избавити вся поющыя тя.

псаломски, чистая, одесную якоже царица, от твоея утробы возсиявшаго царя предстала еси: егоже моли, всенепорочная, да деснаго предстателя покажет мя в день воздаяния, богоневесто.

Пресохшее естество человеческое всякими безместии, рождшая дождь небесный, вся обновила еси: но молюся, и души моея бразду изсохшую покажи плодоносну, богоневесто.

умертвившеся садом разума, древом же жизни чистая, к жизни вечной призвани быхом, от тебе, Богородице, процветшим паче смысла, Христом богом: егоже со дерзновением моли, спастися душам нашым.

Канон апостола, [егоже краестрочие: Сына громова Христокрасно пою.] Феофаново. Глас в~.

Песнь а~. ирмос тойже.

Царство небесное блаженне, еже проповедал еси восприим, и слову собеседник быв небесному, верующыя честному твоему проповеданию, и богословию, твоими молитвами сохрани.

Крепок смысл являя, о всех небрегл еси сущих на земли, и уз естества: и слову всемудре, словесне же и умне сопребывая, от безсловесия безсловесне живущыя свободил еси.

Небесных разум приим, богословеснейше, Бога слова проповедал еси: в начале бе слово и слово бе к своему родителю, и Бог бе слово, благовествуя научил еси.

Богородичен: отроковиц божественных лик, божественнейше в женах тя добрую воспевают, Богородице владычце, добротами украшену божества: добротворительное во слово паче слова родила еси.

Другий канон апостола, [егоже краестрочие: Моления божественному таиннику несу.] Творение иосифово. Глас з~.

Песнь а~.

Ирмос: Яко по суху пешешествовав Исраиль по бездне стопами, гонителя фараона видя потопляема, Богу победную песнь поим, вопияше.

Во глубины духа мыслию озарився приник, и рождество страшное нам ясно сказал еси, вопия, богослове: в начале бе слово божие.

Приклоняеми множеством напастей, и страстей, и скорбей, и лютых нахожденьми, верою прибегаем к тебе, богослове, помощник буди рабом твоим.

Душ наших страсти лютыя, яко врачь изряден, уврачив мудре, вечнаго избави ны осуждения и огня, ходатайством твоим.

Богородичен: Бога заченшая нас ради бывшаго человека, того умоли, чистая, в день суда нас ущедрити, многая согрешивших ему.

Катавасиа: Отверзу уста моя:

Песнь г~.

Ирмос: Процвела есть пустыня яко крин, Господи, языческая неплодящая церковь, пришествием твоим, в нейже утвердися мое сердце.

Облечеся в мя человека, от чрева твоего прошед творец, всенепорочная, нетления одежду даруя, обнажшемуся многими безместии.

Пречистное родила еси Бога слово, владычце, егоже прилежно моли, ущедрити смиренную мою душу сладостей безчестии сетующую.

Язвы исцели души моея, пречистая, и смиренное сердце мое, огорченное ядом змииным, действенною твоею лечбою уврачуй.

Яко Мати имущи дерзновение, владычце, к сыну твоему, проси помощи озлобленным людем, беззаконных же низложи шатание.

Ин, ирмос тойже.

Троицы явил еси богословным языком твоим, юже паче ума тайну, иоанне богоблаженне: в нейже утвердися мое сердце.

Язык твой бысть писменника трость всесвятаго духа, богописанно знаменующий честное твое и божественное евангелие.

Мудрости ты бездну почерпл еси всемудре, возлег богомудренным дерзновением на премудрости источнице: и сего богопроповедник был еси.

Богородичен: Едину девствующую и матерь чтим, яко спасения ходатаицу бывшу нам, всенепорочная, и мир избавльшую молитвами твоими.

Ин.

Ирмос: Несть свят, якоже ты, Господи Боже мой. Вознесый рог верных твоих, блаже, и утвердивый нас на камени исповедания твоего.

умом светлым и чистым беседовав к слову, богослове треблаженне, тайнонаучился еси от него, сущым вышше слова яве, и всю тварь просветил еси.

уз мя избави лютых греха, треблаженне, любовию связуя мя Владыки и Бога: егоже возлюбил еси тепле, и богослов того нареклся еси.

Дался еси защитник нам, и ходатай, и избавитель, и ко Господу молебник, и чудес самоделатель, и источник исцелений, богослове. темже тя почитаем.

Богородичен: Егда слово, еже из\ тебе воплотившееся неизреченно, Богородице, на древо вознесеся креста, девственнику ученику, яко Деву отроковицу, тебе вручи.

Седален, глас и~.

Подобен: Премудрости:

Премудрости на перси возлег, и разуму сущих научився, божественно возгремел еси: в начале бе слово, добре написав первый безначальное рождество, и проповедал еси всем слова воплощение. темже и языком яко мрежею уловив языки, благодатию духа изучаеши концы, и просвещаеши чудесы, богослове апостоле. моли Христа Бога грехов оставление даровати празднующым любовию святую память твою. [Дважды.]

Слава, и ныне, Богородичен:

В напасти многоплетенныя впад, от враг видимых и невидимых, бурею одержимь безчисленных согрешений моих: и яко к теплому заступлению и покрову моему, чистая, ко пристанищу притекаю твоея благости. темже, пречистая, из\ тебе воплощенному безсеменно, молися прилежно о всех рабех твоих, непрестанно молящих ти ся, Богородице пречистая, молящи его присно, согрешений оставление даровати воспевающым достойно славу твою.

Песнь д~.

Ирмос: Пришел еси от Девы, не ходатай, ни ангел, но сам Господи, воплощься, и спасл еси всего мя человека. тем зову ти: слава силе твоей, Господи.

Каплю ми умиления одожди, владычце, отемлющи весь сердца моего вар, и печаль мою, и пакостныя прилоги отгоняющи.

оружием мя сладости уязвлена, и лежаща в ранах, пречистая, не презри, но исцели копием и кровию распеншагося сына твоего, и Бога нашего.

Обогатившаяся владычеством всякаго здания, люте мя обнищавша, благодати божественныя удостой: яко да величаю тя, яко благую мою предстательницу, всенепорочная.

Возсия из\ утробы твоея, отроковице неискусобрачная, отчая заря Христос, и просвети вселенную распинаемь, и демонскую тьму потреби.

Ин, ирмос тойже.

Слово тя богослова достойно показа. того божества тайнонаучив преизящнейше, и еже по человеку строению научив неизреченному.

ум божествен, и девственно тело стяжав, храм был еси, живый же и одушевленный славне, и жилище всепетыя Троицы священнейшее.

Сыновством пречистыя Девы почествовался еси, девственниче блаженне, и брат показался еси избравшему тя, и ученика богослова совершившему.

Богородичен: Исцеляя евы древнее преступление, в тя всенепорочную и пречистую вселися пребожественный, всего мя человека вообразити падша.

Ин.

Ирмос: Христос моя сила, Бог и Господь, честная церковь, боголепно поет взывающи, от смысла чиста, о Господе празднующи.

Каплями напоил еси слова, славне, подсолнечную всю, мутныя нечестия воды изсушил еси благочестне: сего ради тя почитаем.

Крепостию опояши и державою, молюся, разслабленную всякими нанесеньми душу мою, всемудре, от нечистых врагов, прибегающую в кров твой.

Храм быв божественнаго духа, в храме твоем божественнем верою приседящыя, храмы покажи божия, богослове, ходатайством твоим.

Богородичен: Божественный храм божий воспоим, святую Деву ясне вси блажим, обожени бывше ею, и от лютых избавляеми.

Песнь е~.

Ирмос: Ходатай Богу и человеком был еси, Христе Боже: тобою бо, Владыко, к светоначальнику отцу твоему, от нощи неведения, приведение имамы.

Путь жизни рождшая, пречистая, путевождствуй мя ныне на путь правый, в безпутие и пропасть лютых падений безсловесно низриновеннаго.

устранився без\ ума от разума божия, блудно пожих во стране дальней страстей заблудив: но возврати, Дево чистая, спаси твоими мя утешеньми.

Водами твоими животочными напой раба твоего, пламенем сожигаемаго грехов, и палимаго прилоги демонскими, Дево Мати пречистая.

Се во чреве, Богородице пречистая, Христа Бога паче слова имела еси, якоже исаиа провозгласи, и паче естества сего богородительница родила еси.

Ин, ирмос тойже.

Небесный ум, богослове, явился еси благодатию, весь свет быв, еже к началосвету приближением, и чистым твоим зрением, еже к нему, обожаемь.

умом чистым, и святыми устнами богодохновенне, и пречистыми усты твое евангелие проповедал еси: и общее спасение всем верным предложил еси.

Со Христом живый от младенства, орган благодати от него предложен был еси, богословии из\ъобучаемь, и троичестей славе паче естества научаемь.

Богородичен: Глаголы твоя поминающе, тя ныне блажим: тобою, всенепорочная, блаженство неизреченное, и жизнь нестареющуюся истинно прияхом.

Ин.

Ирмос: Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Яко утро просиял еси сущым на земли, восток мысленный ясно проповедуя, апостоле, миру, во плоти пришедший, и многобожия тьму разоривший.

Богословии твоими священными всяку напоил еси душу, священнопроповедниче апостоле. темже ти зову: изсохшее сердце мое грехми, все напой.

уранихся стрелами вражиими, всего мя уздрави, мудре, предстательством твоим, молюся: и на пути мя божия управи, присно в беззакониих заблуждаема.

Богородичен: Егда предстала еси со возлюбленным учеником, у креста сына твоего, всенепорочная, стенала еси плачущи, и дивилася еси того, еже к человеком, многому состраданию.

Песнь з~.

Ирмос: В бездне греховней валяяся, неизследную милосердия твоего призываю бездну: от тли, Боже, мя возведи.

Не яви мене демоном в радость на судищи будущем, владычце: но благосердно воззревши на мя, судию и сына твоего умоли.

Помыслы прогневах тя, Господи, и лукавыми и беззаконными моими деяньми: в молитву привожду ти матерь твою, ущедрив спаси мя.

Осуждения избави мя, владычце, самоосужденна суща прегрешеньми, яко судию рождшая, и Бога всяческих, всепетая.

Ии~са Cпаса моли, егоже паче естества плотию родила еси, Дево Мати пречистая, избавитися от бед рабом твоим.

Ин, ирмос тойже.

Ии~с, Бог мой и Господь, твою чистоту приим, и всесовершенную святость, брата тя, богослове, прият.

Венчав свято житие твое, сице уповав, мудрости возлегл еси на перси, славне: и благодать оттуду извлекл еси.

Великая и божественная сияния богословия твоего, всю просветиша, славне, вселенную, и светом трисолнечным озариша.

Богородичен: Небо прострый волею, небо земное иное распростре тя, Богомати чистая, и из\ тебе возсияв явися.

Ин.

Ирмос: Житейское море воздвизаемое зря напастей бурею, к тихому пристанищу твоему притек вопию ти: возведи от тли живот мой, многомилостиве.

Бысть яко трость скорописца, истинно богословный язык твой, добропишущий разумение истинное, и закон зело новейший, на скрижалех, богослове, сердец наших.

увядивый искоренно нечестия отрасли, яко возделатель всеизряднейший, в души же мой страх божий насади, славне, добродетелей благоплодие процветающее.

Сына Девы тя, из\ тоя прошедый преявленно именова: с неюже молися, положением всем сыном божиим быти, всеприснопамятне, творящым благоугодная ему.

Богородичен: В подобии плоти познася человеком Бог из\ тебе, всенепорочная: егоже моли всегда, плоти нашея мудрования, всечистая, умертвити пагубная.

Кондак, глас в~:

Величия твоя, девственниче, кто повесть; точиши бо чудеса, и изливаеши исцеления, и молишися о душах наших, яко богослов и друг Христов.

Икос: Высоты небесныя уведети, и моря глубины испытати дерзостно есть и непостижно: якоже бо звезды исчислити, и приморский песок невозможно отнюд, сице ниже яже богословова рещи довольно, толицеми того венцы Христос, егоже возлюби, венча: емуже и на перси возлег, и на тайней вечери с ним яде, яко богослов и друг Христов.

Песнь з~.

Ирмос: Богопротивное веление беззаконнующаго мучителя, высок пламень вознесло есть: Христос же простре богочестивым отроком росу духовную, сый благословен и препрославлен.

Крепость моя, и пение, и спасение, и твердое заступление, и стена непобедима сущи, владычце, борющыя мя демоны побори присно ищущыя умертвити мя.

Бога воплощши, девственными твоими кровьми обожила еси, Дево, человечество. темже молюся тебе: страстьми оскверненнаго мя, и растленнаго вражиими коварствы, избави молитвами твоими.

Пещь прообразоваше рождество твое, всенепорочная: отроки бо не опали, яко ниже ложесна твоя огнь нестерпимый. темже молим тя: избави рабы твоя огня вечнаго.

Пречистое зачатие, нетленное рождество ты едина показала еси, Дева пребывши: Бога бо зачала еси над\ всеми сущаго, чистая, человека бывша, верных на спасение и избавление.

Ин, ирмос тойже.

Божественным сияя светолитием, духа святаго ясно богословил еси, исходяща из\ безначальнаго отца, и почивающа в сыне неотходно, яко единосущна.

В тебе, блаженне, положи правды солнце селение: небо приснодвижимо тя соделавый, и богословным твоим языком проповедуемый Христос: возлюбленне, препрославленный.

Глагол твоих сила, божественное вещание изыде, всеблаженне досточудне, и премирное твое евангелие всю об\ъяше землю, догматов величеством.

Богородичен: Пречистое зачатие, нетленное рождество ты едина показала еси, Дева пребывши: Бога бо зачала еси над\ всеми сущаго, чистая, человека бывша, верных на спасение и избавление.

Ин.

Ирмос: Росодательну убо пещь содела ангел преподобным отроком, халдеи же опаляющее веление божие, мучителя увеща вопити: благословен еси, Боже отец наших.

Гром разшумевший во вся концы воспоим богослова: имже всяк истинно слух огромлен взятся от земли, и величается Христос всех творец.

Обзорно дому твоего благолепие всяку просвещает мысль: в немже всегда собирающеся, боголепне поем всяческих творца, и благохвалим тя верно, суща предстателя нашего.

Яко звезду тя светлосияющую вемы, светоносными сиянии твоими просвещатися, учениче молимся Христов, избавляющиися от тьмы страстей и напастей всеразных, ходатайством твоим.

Богородичен: Благословим тя, всенепорочная, рождшую благословеннаго Господа: благословеньми разоршаго божескими проклятое естество человеческое, и обновившаго ны обветшавшыя тлею.

Песнь и~.

Ирмос: Пещь иногда огненная в вавилоне действа разделяше, божиим велением халдеи опаляющая, верныя же орошающая, поющия: благословите вся дела господня Господа.

Ревнуй добрым, злых удалившися, попечением божественных деяний, душе моя, молящуюся о тебе Богоматрь, и всех непостыдную имущи предстательницу, яко милостиву и человеколюбиву.

Разрешила еси уз человечество древняго осуждения, богородительнице. темже молю тя: разреши всяк соуз злобный сердца моего, связавши мя, пречистая, божественною любовию зиждителя.

Славы отчую зарю рождши, Богородице, безславием прегрешений сетующее сердце мое уясни: и славы присносущныя покажи мя причастника, яко да верою славлю тя.

Явися нам из\ тебе, богородительнице, правды истинное солнце, просвещая всяческая лучами божества, воплощься вышний, егоже песнословим.

Ин, ирмос тойже.

Якоже молния светлая проходящи, вселенней, блаженне, явился еси чистоты светлостию, девства же блистанием, и благочестия догматы, мир просвещая, возлюбленне, Христу Богу.

Тело и душу, и ум очистив, благовестил еси небесное Христово евангелие: и ангелом единожитель на нб\сех быв зовеши ныне: благословите вся дела господня Господа.

Столп светел, возложение же божественно, небеснаго храма был еси, и престол чувствия, и мудрости приятелище, богословия орган, поя: благословите вся дела господня Господа.

Богородичен: Да клятву первую истребиши, и смертное осуждение древле праматере, из\ Девы Богоматре, слове божий, родился еси, всем даровав безсмертие негиблемо.

Ин.

Ирмос: Из\ пламене преподобным росу источил еси, и праведнаго жертву водою попалил еси: вся бо твориши, Христе, токмо еже хотети. тя превозносим во вся веки.

Риторствующим языком, блаженне, благообильствовал еси, и умершыя злобою, вся живоуловил еси, священную твою приемшыя проповедь: темже тя чествуем, яко таинника неизреченных.

Яко иный рай божественный, дом твой показася. чудесы якоже цветы, всех душы веселя, апостоле, и страстей прогоняя зловоние.

Боже, Боже мой, вонми ми, и избави мя от врагов, на кийждо день находящих мне, и смиренное сокрушающих сердце мое, имея молящагося тебе божественнаго ученика твоего.

Богородичен: Ии~са Cпаса, егоже воплотила еси от чистых кровей твоих, богорадованная, испроси ущедрити ны рабы твоя, и от вечныя муки из\ъяти.

Песнь ф~.

Ирмос: Безначальна родителя сын, Бог и Господь, воплощься Девы нам явися, омраченная просветити, собрати расточенная. тем всепетую Богородицу величаем.

Вкусив адам от древа снеди неподобающия, смерть от древа горько обра: на древе пригвоздився сын твой, пречистая, сладость безсмертия источи. сего ради тя почитаем.

Царица еси, царя Христа и Господа паче слова рождши, разорившаго адова царства: егоже прилежно моли, отроковице, вышняго царствия удостоити вся чествующыя тя.

ублагости, владычце, смиренное сердце мое, озлобленное сладостными потопленьми, яко благаго рождшая, и благая сущи вся: и к покаянию мя благих дверей введи.

Мертв быв на крест возносимь, сим уморивый змия. темже зову ти: умерщвленную душу мою лукавыми делы, помилуй, слове, и оживи молитвами рождшия тя.

Ин, ирмос тойже.

Ныне не в гаданиих, но лицем к лицу, сладости поток зрети удостоился еси, и реку мира, и источник безсмертия: имже ныне напаяемь наслаждаешися обожения.

Наземное просил еси седалище прияти от Христа, но он тебе перси своя дарует: на няже возлег, богослове, твердым и пребывающим седением добрым обогатился еси, апостолов украшение.

Мудрости погасил еси еллинския безбожное, в начале бе слово, мудре, провещав, и к Богу бе слово, и истинно Бог бе слово, имже вся быша, видимая же и невидимая.

Богородичен: Яко утро обрелася еси утреннее в нощи жития, девства зарями облистающи, восток солнца мысленнаго правды нам явльшая, Богомати всечистая.

Ин.

Ирмос: Бога человеком не возможно видети, на негоже не смеют чини ангельстии взирати: тобою же всечистая, явися человеком слово воплощенно. егоже величающе, с небесными вои тя ублажаем.

Часов и времен Господь сый избавитель, в преполовении дне на кресте висяше, и тебе предаде, якоже девственнику, блаженне, приснодеву, славу неотемлему дая, еже величати тя.

Сый с горними божественными силами, и с ними божественное восклицая песнопение, яже в дому твоем святом поющыя и песнословящыя преблагаго, спасай ходатайствы твоими честными, Христов апостоле.

Верою просящыя тя спасай ны от всякия беды, богослове блаженне, шествия наша яже ко Господу духом направляя, и путевождствуя ны на путь мира заповедей вседержителя.

Богородичен: Глас приносим ти благодарствен божии матери светло, и возопием: радуйся, престоле божий превысочайший. радуйся, света облаче. радуйся раю, еюже райския сладости сподобихомся.

Светилен,

Подобен: Духом:

Яко душею девственна тя, и телом, блаженне, слово избра, богослове девственниче, и того божества чудна показа писца и слугу, иже и от земли преставился еси, не умер, но в Бозе жив, и безсмертен пребывая.

Слава:

Подобен: Жены услышите:

Громов сын быв, человеком богословил еси, еже в начале бе слово, апостоле иоанне: возлегий бо на перси верно Владыки твоего, и оттуду почерп богословия струи, тварь всю напаяеши.

И ныне, Богородичен:

При кресте сына твоего и Бога, стоящи, всечистая, со ученком девственником, се, глаголет, сын твой, услыша создавшаго: ученку же, се, глаголет, Мати твоя. с нимже тя вси поем, богородительнице Дево.

На хвалитех стихиры, на д~, глас и~.

Подобен: О преславнаго чудесе:

Блаженне иоанне всемудре, обильною теплотою Христовы любве, множае всех был еси ученков любимь всевидцу слову, и судящему правыми мерами всей вселенней, чистоты и девства добротами озарився, телом и помыслом, богоблаженне.

Девства процветение, честных добродетелей приятное жилище, мудрости орган, духа храм, светоносная уста благодати, церкве светлейшее око, всечестнаго иоанна песньми духовными ныне восхвалим, яко служителя Христова.

Богословия воды, на перси возлег, мудрости почерпл еси, и мир напоил еси, иоанне всеизящнейше, Троицы ведением море изсушил еси безбожия, столп быв и облак одушевлен, наставляя ны к небесному наследию.

Евангелисте божественне, благих источник, царство недвижное, жизнь вечную, и радость неизглаголанную, и зрения божественнаго наслаждение, и богатодатно Христова дарования, ум превосходяй, и человеческий помысл, сыне громов, благовествуяй миру уяснил еси.

Слава, глас и~. Самогласен:

Благовестниче иоанне, равноангельне девственниче, богослове, богонаученне, православно миру пречистое ребро, кровь и воду источившее проповедал еси, имже вечную жизнь обретаем душам нашым.

И ныне, Богородичен.

Владычце, приими молитвы раб твоих:

Славословие великое.

По трисвятом тропарь апостола. Слава, и ныне, Богородичен: Вся паче смысла: Ектении, и отпуст.И поем стихиру самогласну святаго, юже хощет екклисиарх. И исходит иерей с кадилом, пред\ъидущу ему светильнику, кадит на аналогии икону святаго апостола: И отдав кадило, стоит одесную страну аналогиа. И приходит игумен ко аналогию, и творит два поклона, и целует икону святаго апостола. И по целовании един поклон, и взем стручец на то устроенный, помазует себе от кандила святым елеем крестообразно на челе своем. И братия подобне целуют икону святаго. Игумен же помазует святым елеем иереа и прочию братию. По помазании же святаго елеа, поем час а~-й. На а~-м часе тропарь и кондак апостола. И бывает конечный отпуст.

[зри] Сице помазание бывает всегда, и во вся праздники великих святых, в нихже бывают бдения.

На литургии:

Блаженна, от канона в~-го гласа, песнь г~-я, на д~: и з~-го гласа песнь з~-я на д~. По входе тропарь храма Христова, и Богородицы, и апостола. А храмов святых тропари и кондаки не глаголются. По сем кондак храма Христова. Таже, Слава, кондак апостола: И ныне, храма Богородицы. Аще ли несть храма Богородицы: И ныне, храма Христова. Аще ли несть храма Христова, и Богородицы, глаголем тропарь сице: Тропарь апостола: Слава, кондак его: И ныне, Предстательство Христиан: Прокимен, глас и~: Во всю землю: Стих: Небса поведают славу божию: Апостол, Соборнаго послания иоаннова, зачало о~г, от полу: Возлюбленнии, Бога никтоже виде: Аллилуиа, глас а~: Исповедят небеса чудеса твоя, Господи. Стих: Господь прославляемь в совете святых. Евангелие иоанна, зачало кс~а: Стояху при кресте Иисусове: Причастен: Во всю землю:

