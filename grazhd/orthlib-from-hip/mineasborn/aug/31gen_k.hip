<::рус> источник: Московская Регентско-Певческая Семинария

<::лат> http://ооо.зemиnarиa.rу/

<::слав>

*Служба святителю Геннадию, патриарху цареградскому,*

*егоже память л~а августа*

*Аще восхощет настоятель, творим бдение.*

На Господи воззвах *поставим стихов з~, и глаголет канонарх:*

Глас д~. Господи, воззвах к тебе, услыши мя.

*И поет а~ лик:*

Господи, воззвах к тебе, услыши мя: вонми гласу моления моего, внегда воззвати ми к тебе. услыши мя Господи.

*Таже в~ лик:*

Да исправится молитва моя, яко кадило пред\ тобою, воздеяние руку моею, жертва вечерняя. услыши мя Господи.

*И поет лик по чину стихи:*

*а~.*
Положи, Господи, хранение устом моим, и дверь ограждения о устнах моих.

*в~.*
Не уклони сердце мое в словеса лукавствия, непщевати вины о гресех.

*а~.*
С человеки делающими беззаконие, и не сочтуся со избранными их.

*в~.*
Накажет мя праведник милостию, и обличит мя: елей же грешнаго да не намастит главы моея.

*а~.*
Яко еще и молитва моя во благоволениих их, пожерты быша при камени судии их.

*в~.*
услышатся глаголи мои, яко возмогоша: яко толща земли проседеся на земли, расточишася кости их при аде.

*а~.*
Яко к тебе Господи, Господи, очи мои, на тя уповах, не отими душу мою.

*в~.*
Сохрани мя от сети, юже составиша ми, и от соблазн делающих беззаконие.

*а~.*
Падут во мрежу свою грешницы: един есмь аз, дондеже прейду.

*в~.*
Гласом моим ко Господу воззвах, гласом моим ко Господу помолихся.

*а~.*
Пролию пред\ ним моление мое, печаль мою пред\ ним возвещу.

*в~.*
Внегда исчезати от мене духу моему, и ты познал еси стези моя.

*а~.*
На пути сем, по немуже хождах, скрыша сеть мне.

*в~.*
Смотрях одесную и возглядах, и не бе знаяй мене.

*а~.*
Погибе бегство от мене, и несть взыскаяй душу мою.

*в~.*
Воззвах к тебе Господи, рех: ты еси упование мое, часть моя еси на земли живых.

*а~.*
Вонми молению моему, яко смирихся зело: избави мя от гонящих мя, яко укрепишася паче мене.

*в~.*
Изведи из\ темницы душу мою, исповедатися имени твоему.

*а~.*
Мене ждут праведницы, дондеже воздаси мне.

*в~.*
Из\ глубины воззвах к тебе, Господи, Господи услыши глас мой.

*а~.*
Да будут уши твои, внемлюще гласу моления моего.

*На з~, стихиры положения честнаго пояса пресвятыя Богородицы, глас д~, подобен:*
Яко добля:

Аще беззакония назриши Господи, Господи кто постоит;* яко у тебе очищение есть.

Рака, содержащая, Богородице, пояс твой,* кивот освящения рабом твоим,* и священное ограждение,* и слава и похвала,* и исцелений источник,* всегда познавается.* идеже днесь священно собравшеся,* воспеваем многая твоя величия,* и чудес пучину.

Имене ради твоего потерпех тя Господи, потерпе душа моя в слово твое,* упова душа моя на Господа.

Се место преславно,* се храм присносветел,* в немже сокровище положися,* богоотроковицы пояс честный благодатию.* приступите человецы,* просвещение и очищение проявленно почерпите,* и возопийте благодарным сердцем:* пресвятая, благословим тя, Дево,* спасаемии рождеством твоим.

*От*
стражи утренния до нощи, от стражи утренния,* да уповает Исраиль на Господа.

Святое положение, Богородице,* пояса твоего,* праздник стяжахом веселящеся,* яко граду твоему днесь дати благоизволи* священное препоясание,* хранилище некрадомо,* дар честен,* неотемлемо богатство,* исцелений реку,* исполнену дарований духовных.

*Таже г~ стихиры святителя, глас з~, подобен:*
Всю отложивше:

Яко у Господа милость, и многое у него избавление,* и той избавит Исраиля от всех беззаконий его.

Весь освящен богоносец показася,* помазание божие святое,* святым духом обложен:* и светло входя выну* во святая святых,* богоначальными светлостьми озаряемь,* благодати причащаяся святых таин,* яко истинный святитель преславен,* со дерзновением моляся* о душах наших.

Хвалите Господа вси языцы,* похвалите его вси людие.

Просветися житие твое* добродетельными светлостьми,* верныя просветил еси,* и лести тьму разгнал еси,* истинное бо явился еси светозарное солнце,* святителю преблаженне Геннадие,* и ныне, вселился еси,* идеже сияет свет невечерний,* и сын дне благодатию духа святаго быв.* темже твою божественную память и светоносную* честно совершающе приснопамятне,* любовию почитаем.

Яко утвердися милость его на нас,* и истина господня пребывает во век.

ум твой мановением еже к Богу,* богомудре, верою удобряемь,* светел явися всеславне,* в мертвеннем теле и тленнем,* премудре нетлению поучився,* притяжал еси безплотных светлости,* и страстей вне быв,* безстрастием украшаяся,* Геннадие, отче святителю премудре, светлый светильниче,* и молитвенниче о чтущихъ* любовию память твою.

*Слава, самогласен, глас и~:*

Доблестей твоих, преподобне отче,* плод просветил есть верных сердца:* кто бо слыша безмерное твое смирение,* терпению не удивися,* еже к нищым тихости, к скорбящым утешению;* вся боголепно научил еси святителю, Геннадие,* и ныне неувядаемым венцем увязлся еси:* молися о душах наших.

*И ныне, положения честнаго пояса пресвятыя Богородицы, глас в~:*

Яко венцем пресветлым,* пречистая Богородице,* поясом твоим святым, церковь божия обложися,* и светится радующеся днесь,* и тайно ликовствует, владычце, вопиющи тебе:* радуйся, диадимо честная и венче божественныя славы:* радуйся, едина славы исполнение и вечное веселие:* радуйся, к тебе притекающым пристанище и предстательнице* и спасение наше.

*Аще ли не празднуеши, глаголи на слава, и ныне, Богородичен сей, глас з~:*

Радуйся, закона исполнение.* радуйся, храме святыя Троицы, невесто нетленная.* радуйся, божественное носило всех царя.* радуйся, огню невещественный,* яко клеща носящи на руках твоих угля:* новый раю: вертоград затворенный:* трапеза божественная пресветлая:* голубице нескверная: престоле вышняго:* одр божественный мысленный,* юже дух святый отроковице осени.

*Вход. Прокимен дне. Чтения святительския г~.*

*На стиховне стихиры святителя, глас и~:*

Святителю, Геннадие,* разумнаго света заре,* церковное светило, святительская красото,* иноческаго постнаго жития истовое правило:* нам же заступник явился еси,* свобождая от губителя врага душы нашя.

*Стих:*
Честна пред\ Господемъ* смерть преподобных его.

Святителю, Геннадие,* великую власть от Бога приял еси,* множество лукавых бесовъ* молитвою твоею отгнал еси,* и сих озлобления* от всех верою к тебе притекающих.

*Стих:*
Что воздам Господеви о всех,* яже воздаде ми.

Святителя великаго, Геннадия,* како достойно воспоем,* честнаго ума, богозарнаго света, освещающаго нас,* и божественный разум подающаго,* таин глубинных исповедателя;* согласно вси рцем:* радуйся отче отцев, Геннадие.

*Слава, глас и~:*

Ты еси пастырь добрый* и учитель теплый,* святителю, Геннадие,* тя всегда похваляюще вопием:* тобою Бог украси церковь свою,* и тело твое многолетно покровенное в земли,* нетленно яви людем своим.* темже не престай моляся о хвалящих тя,* и чтущих память твою,* проси оставление грехов,* и спасения душам нашым.

*И ныне, положения честнаго пояса пресвятыя Богородицы, глас д~:*

Препояши силою нас, Дево, пояса твоего,* на враги укрепляющи,* страсти покаряющи* присно мучащыя и борющыя,* и победительное нам безстрастие присно подающи,* чисто славити тя,* и сыну твоему вопити прилежно:* Иисусе всесильне,* спаси всех, яко благоутробен.

*Ныне отпущаеши:*
Трисвятое *по*
отче наш.

*Тропарь святителя, глас д~:*

Правило веры, и образ кротости,* воздержания учителя* яви тя стаду твоему,* яже вещей истина:* сего ради стяжал еси смирением высокая,* нищетою богатая.* отче священноначальниче, Геннадие,* моли Христа бога* спастися душам нашым.

*Тропарь положения честнаго пояса пресвятыя Богородицы, глас и~:*

Богородице приснодево,* человеков покрове,* ризу и пояс пречистаго твоего телесе,* державное граду твоему обложение даровала еси,* безсеменным рождеством твоим,* нетленна пребывающи:* о тебе бо и естество обновляется и время.* темже молим тя,* мир граду твоему даровати,* и душам нашым велию милость.

*На*
Бог Господь *тропарь положения честнаго пояса пресвятыя Богородицы дважды,*
Слава: *тропарь святителя, И*
ныне: *богородицы.*

*Полиелей святителя.*

*Величание святителя:*

Величаем тя,* святителю отче, Геннадие,* и чтим святую память твою:* ты бо молиши о насъ* Христа Бога нашего.

*Псалом избранный:*
услышите сия вси языцы, внушите вси живущии по вселенней. Благовестих правду в\ церкви велицей. Господи, возлюбих благолепие дому твоего, и место селения славы твоея. Блажени живущии в дому твоем, в веки веков восхвалят тя.

*Прокимен, глас д~:*
уста моя возглаголют премудрость,* и поучение сердца моего разум.

*Стих:*
уста праведнаго поучатся премудрости, и язык его возглаголет суд.

*Евангелие святительское, по н~-м псалме стихира, глас з~:*

Наследниче божий,* сопричастниче Христов,* служителю господень, святе, Геннадие,* по имени твоему тако и житие твое:* просия бо седине разум,* свидетельствоваше светлость лица твоего душевное незлобие,* извествоваше кротость, слова молчаливое.* жизнь твоя славна,* и успение со святыми:* моли о душах наших.

*Канон положения честнаго пояса пресвятыя Богородицы на з~, и святителя на и~. Аще же восхощет настоятель обычай держати, яже в соборе чюднаго богоявления в китай-граде на москве обретаем, глаголи ирмос канона Богородицы и тропари на в~, и тропари святителя на в~, а последи катавасия праздничная.*

*Ирмос а~-й, глас и~:*
Колесницегонителя фараоня погрузи* чудотворяй иногда* моисейский жезл, крестообразно поразивъ* и разделив море,* Исраиля же беглеца, пешеходца спасе,* песнь Богови воспевающа.

*Катавасия, глас и~:*
Крест начертав моисей* в прямо жезлом чермное пресече,* Исраилю пешеходящу,* тоже обратно фараоновым колесницамъ* ударив совокупи,* вопреки написавъ* непобедимое оружие:* тем Христу поим Богу нашему, яко прославися.

*Ирмос г~-й:*
Небеснаго круга* верхотворче Господи,* и церкве зиждителю,* ты мене утверди в любви твоей,* желаний краю, верных утверждение,* едине человеколюбче.

*Катавасия:*
Жезл во образ тайны приемлется,* прозябением бо предразсуждает священника:* неплодящей же прежде церкви, ныне процвете* древо креста,* в державу и утверждение.

*Кондак святителя, глас в~, подобен:*
Вышних:

Божественный гром, труба духовная,* веры насадителю, и отсекателю ересей,* Троицы угодниче,* великий святителю, Геннадие,* со ангелы предстоя присно,* моли непрестанно о всех нас.

*Икос:*
Леностию окаянный аз отпадох, и в смерть уснух: но яко пастырь добр воздвигни мя отче, и страсти моя успи, зле мучащыя мя: яко да востав чисте воспою твое светоносное торжество, еже Владыка вселенныя прослави достойно, яко раба вернейша, и яко строителя своих преданий, яже добре сохранил еси, помазание нескверное, Геннадие, премудре,* Присно моли непрестанно о всех нас.

*Ирмос д~-й:*
Ты моя крепость Господи,* ты моя и сила:* ты мой Бог, ты мое радование:* не оставль недра отча,* и нашу нищету посетив.* тем с пророком аввакумом зову ти:* силе твоей слава, человеколюбче.

*Катавасия:*
услышах Господи,* смотрения твоего таинство,* разумех дела твоя,* и прославих твое божество.

*Ирмос е~-й:*
Вскую мя отринул еси* от лица твоего, свете незаходимый,* и покрыла мя есть чуждая тьма окаяннаго;* но обрати мя, и к свету заповедей твоихъ* пути моя направи, молюся.

*Катавасия: О*
треблаженное древо,* на немже распяся Христос, царь и Господь,* имже паде древом прельстивый,* тобою прельстився,* Богу пригвоздившуся плотию,* подающему мир душам нашым.

*Ирмос з~-й:*
Бездна грехов и прегрешений* буря мя смущает,* и во глубину нужднаго реет мя отчаяния:* но твою крепкую руку мне простри яко петрови,* о управителю! и спаси.

*Катавасия:*
Воднаго зверя во утробе,* длани иона крестовидно распростер,* спасительную страсть проображаше яве.* тем тридневен изшед,* премирное воскресние прописаше,* плотию пригвожденнаго Христа Бога,* и тридневным воскреснием мир просвещшаго.

*Кондак Богородицы, глас д~, подобен:*
Явился еси днесь:

Честнаго пояса твоего положение,* празднует днесь твой, препетая, храм,* и прилежно взывает ти:* радуйся Дево, Христиан похвало.

*Икос:*
Твоим мя просвети светом, Дево Богородице, и разруши мою тьму во уме лежащую люте, яко да воспою твой, всенескверная и непорочная, божественный пояс, светлейший солнца, егоже мир сей имать яко тверд покров и надежду, побеждающ советы врагов беззаконных, и сих коварства разоряющ, и всегда сохраняющ твоя рабы:* Радуйся Дево, Христиан похвало.

*Ирмос з~-й:*
Божия снизхождения* огнь устыдеся в вавилоне иногда,* сего ради отроцы в пещи радованною ногою,* яко во цветнице ликующе, пояху:* благословен еси, Боже отец наших.

*Катавасия:*
Безумное веление* мучителя злочестиваго люди поколеба,* дышущее прещение и злохуление богомерзкое:* обаче три отроки не устраши ярость зверская,* ни огнь снедаяй,* но противодышущу росоносному духу,* со огнем суще пояху:* препетый отцев и нас Боже, благословен еси.

*Ирмос и~-й:*
Седмерицею пещь,* халдейский мучитель,* богочестивым неистовно разжже,* силою же лучшею спасены сия видев,* творцу и избавителю вопияше:* отроцы благословите,* священницы воспойте,* людие превозносите во вся веки.

*Катавасия:*
Благословите отроцы,* Троицы равночисленнии,* содетеля отца Бога,* пойте снизшедшее слово,* и огнь в росу претворшее,* и превозносите всем жизнь подавающаго,* духа всесвятаго во веки.

*Ирмос ф~-й:*
ужасеся о сем небо,* и земли удивишася концы,* яко Бог явися человеком плотски,* и чрево твое бысть пространнейшее небес.* тем тя Богородицу,* ангелов и человек чиноначалия величают.

*Катавасия:*
Таин еси Богородице рай,* невозделанно возрастивший Христа,* имже крестное живоносное на земли насадися древо:* тем ныне возносиму,* покланяющеся ему, тя величаем.

*На хвалитех поставим стиха в~, и глаголет канонарх:*

Глас и~. Всякое дыхание да хвалит Господа.

*И поет а~ лик:*

Всякое дыхание да хвалит Господа.* Хвалите Господа с небес,* хвалите его в вышних.* Тебе подобает песнь Богу.

*Таже в~ лик:*

Хвалите его вси ангели его,* хвалите его вся силы его.* Тебе подобает песнь Богу.

*Таже в~ стихиры святителя, глас и~, подобен: О*
преславнаго чудесе:

Хвалите его в тимпане и лице,* хвалите его во струнах и органе.

отче чудный, Геннадие,* световидением ума* чисто облистаемь,* страстей успил еси* многоволненное море.* и безстрастием летая,* чистыми крилы, достигл еси,* идеже доброта неизреченна и недомысленна,* о нас всегда моля хвалящих тя.

Хвалите его в кимвалех доброгласных, хвалите его в кимвалех восклицания.* Всякое дыхание да хвалит Господа.

отче отцев, Геннадие,* священства правило,* целомудрия образ,* монашествующих крепость,* церкве утверждение,* любве светильник, престол чувства,* источник чудес,* и язык огнедохновенный: уста сладкоглаголива,* сосуд божественнаго духа, и разумный был еси рай богоблаженне.

*Слава, глас з~:*

Преподобне и треблаженне, святейший отче,* пастырю добрый, началопастыря Христа учениче,* положивый душу за овцы,* ты и ныне, всехвальне, Геннадие, святителю,* проси молитвами твоими,* даровати нам велию милость.

*И ныне, положения честнаго пояса пресвятыя Богородицы, глас д~, подобен:*
Яко добля:

Ты, пречистая владычце,* державное ограждение,* незыблемо же утверждение и спасение,* твоим людем и граду твоему сущи,* дала еси яко светло одеяние,* пречистный пояс твой,* спасающь от всяких злоключений,* верою и теплым усердиемъ* сего чтущих богоневесто.

*Таже Славословие великое, по трисвятом тропарь святителя единожды,*
Слава и ныне: *тропарь Богородицы. Ектении и отпуст.*

*На часех: тропарь Богородицы,*
Слава: *тропарь святителя, И*
ныне: *богородичен часа. Кондаки глаголем Богородицы и святителя пременяюще.*

*На литургии: блаженна, от канонов Богородицы, песнь г~-я на в~, и святителя, песнь з~-я на в~.*

*Прокимен, глас г~, песнь Богородицы:*
Величит душа моя Господа,* и возрадовася дух мой о Бозе спасе моем.

*Стих:*
Яко призре на смирение рабы своея, се бо от ныне ублажат мя вси роди.

*Прокимен святителя, глас а~:*
уста моя возглаголют премудрость, и поучение сердца моего разум.

*Апостол Богородицы ко евреем, зачало т~в, таже святителя, зачало ти~и.*

*Аллилуиа, глас и~:*
Слыши дщи и виждь, и приклони ухо твое.

*Стих:*
Закон Бога его в сердце его, и не запнутся стопы его.

*Причастен Богородицы:*
Чашу спасения прииму, и имя господне призову. Таже святителя: В память вечную будет праведник, от слуха зла не убоится. Аллилуиа, *трижды.*

