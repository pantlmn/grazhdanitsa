<::рус>    электронный текст предоставлен

<::лат>    monah German - Зrbиja

<::рус> Текст подвергнут грамматической правке

<::слав>

*Месяца декемвриа, в в~-й день.*

*Память преподобнаго отца нашего иоанникиа девичкаго.*

*Стихиры на малей вечерни, глас д~.*

*Подобен:*
Дал еси знамение:

Светло якоже солнце, просия твоя память, преподобне, лучею облистающая твоя добродетельная делания всеблаженне, и светом чудес твоих озаряющая верных чувства: темже празднуем радостно и ублажаем верно всепразднственную память твою. *[Дважды:]*

Мир возненавидев преподобне, постом и молитвами к небесной высоте возлетел еси: светилом своим человеки на земли просияваеши, со ангелы на небеси ликуя: тем тя молим, преподобне, с верою приходящии к твоим мощем, Христа умоли, грехов оставление нам подати.

Страсти телесныя воздержанием умертвил еси, и прилежными молитвами и слезными токи удавил еси льстиваго змия, отче: Богу же угодил еси паче многих досточудне, иоанникие преподобне. темже тя своею благодатию украси творец мира и спас душ наших.

*Слава, глас и~.*

Преподобне и блаженне отче иоанникие, во дни и в нощи поучался еси заповедем божественным, ихже соблюдь явился еси дом святыя троицы, юже моли непрестанно, преподобне отче, спастися душам нашым.

*И ныне, Богородичен.*

Владычице приими молбы рабов твоих, и избави нас от всякия скорби и печали.

*На стиховне стихиры, глас в~.*

*Подобен:*
Доме евфрафов:

Явился еси от матерних пелен освящен богоносе иоанникие, и был еси сосуд пресвятаго духа.

*Стих:*
Честна пред Господем смерть преподобных его.

Лесть лукавых бесов посрамил еси, отче иоанникие: крестною силою уяснил еси славу Христову.

*Стих:*
Блажен муж бояйся Господа, в заповедех его восхощет зело.

Нося в руце своей крест Господень, бесовская мечтания с ним погубил еси: сего ради и мы согласно вопием ти: радуйся отче наш иоанникие.

*Слава и ныне, глас тойже.*

Владычице благая, преблагословенная и пренепорочная, чистая девице, защитнице рода Христианскаго, прилежно вси к тебе зовем: руки твоя святыя распростри милостивно к сыну своему, и всегда моли его, спасти душы нашя.

*Тропарь, глас а~.*

Пощением, молитвами и благодатию божественною просветився, земныя концы светло озаряеши благочестно, чудес благодать от Бога приемь, исцеляеши недуги, духи же лукавыя от человеков отгоняеши, иже с верою притекают к раце мощей твоих святых, преподобне отче наш иоанникие: слава давшему ти благодать, слава укрепившему тя, слава действующему тобою всем исцеления.

*Слава, и ныне, Богородичен.*

*На велицей вечерни,*

Блажен муж, *а~-й антифон.*

*На*
Господи воззвах, *поставим стихов и~. глас и~.*

*Подобен: О*
преславнаго чудесе:

отче иоанникие преподобне, воистинну выну носил еси в гортани божия возношения, поучаяся всемудре детельнейшым словесем богодухновенным, и оттуду обогащен быв истекающею благодатию блаженне, всех нечестивых советования низвращаеши.

отче иоанникие преславне, источниками слез душу свою очистив, и всенощными стоянии Бога умилостивив, восперился еси к люблению и красоте сего, блаженне, еяже ныне достойно наслаждаяся, радуешися непрестанно, со страдальцы твоими, богомудре преподобне.

отче иоанникие преподобне, восперив ум к Богу верою, омерзил еси непостоянное мирскаго смешения, и крест свой восприим всевидцу последовал еси, поработив помыслу необузданное тело подвигами обучения, крепостию божественнаго духа.

отче иоанникие, твое непреложное житие вера воистинну православная: ибо от деяния к зело великому видению достигл еси, премудрости быв жилище, во двою естеству чтый от троицы Христа егоже моли о душах наших.

*Подобен: глас е~.*

Радуйся преподобный постниче, святый отче наш, святителю богомудре, богом возлюбленне! в мире жизнь свою свято устроив, духом божественным оживил еси, еже облагоухати наша чувства и душы, имиже восходим на небеса, и земныя страсти прогоняем, Христа зряще, имже спасаемся.

Радуйся отче, мирская возненавидев, и иноческое житие возлюбив, ангелом собеседник показался еси, и являешися своими чудесами аки звезда сияющая на небеси: молися Господу о всех нас, совершающих святую память твою.

Радуйся святителю славный, отступив от мирския и мятежныя молвы, притекл еси ко Христовой тишине, богомудре, и видением божественных деяний яко всебогатыми светлостьми обогатився воистинну, имиже верныя назираеши, благолепным сияя житием.

Чувственныя страсти победил еси броздами воздержания чудодейственниче, и ревности безплотных на земли показав, вся желания плотская духови покорил еси. тем ныне в небесных селениих водворяяся, моли о душах наших.

*Слава, глас е~.*

Преподобне отче, гласа евангелиа господня послушав, мир оставил еси, ни во что же вменив богатство и славу, и живый в уединении, всем взывал еси оттуду: возлюбите Бога и обрящете благодать и ничто же предпочтите любви его, да егда приидет во славе своей, обрящете упокоение со всеми святыми: их же молитвами Христе, сохрани и спаси душы нашя.

*И ныне, Богородичен е~ гласа:*
В чермнем мори.

*Вход. Прокимен дне, и чтения.*

*На литии стихиры святаго, глас в~.*

Киими похвальными песнми ублажим святителя иоанникиа, постников украсителя, преподобных поборника, светило священником и похвала иноком, церкви своей утверждение непоколебимое, недугом врача, его же молитвами Господи спаси душы нашя.

Киими словесными венцы венчаем иоанникиа, священнаго течения желателя, небеснаго ученика, божественныма крилома превзятаго боговидца, столп смирения необоримый, стену разсуждения непоколебимую, нравом украшение, честное благолепие, молитвенника Христу непрестанно молящагося о чадех своих.

Киими песненными пении воспоим иоанникиа, преиспещренна деянми и из\ъобильна благодатию, равноангельна житием, веры утверждение, недугов целителя, бесов прогонителя, и всем правоверным скораго помощника:

*Слава, глас д~.*

Приидите вси празднолюбцы ублажим память святителя Христова иоанникиа: аще бо и возлете от нас, но невидимо с нами стоит и преподобныя руки своя простирает о нас ко Господу: притецем убо и припадем к раце святых мощей его и поклонимся просяще, яко да святыми своими молитвами испросит чадом своим мир и душам их велию милость.

*И ныне, Богородичен.*

Яко всенепорочная невеста творцу, яко неискусомужная мати, приятелище избавителя и утешителя потщися избавити мя бесовскаго злодейства, преложивши скверное тело мое в светлое жилище добродетелей: разжени облак страстей моих твоими молитвами и сподоби мя вышняго причастия в невечернем свете.

*На стиховне стихиры, глас а~.*

*Подобен:*
Небесных чинов:

Небесныя круги превозлетев божественною добродетелию, преблаженне отче, зашел еси в мрак, идеже осияние приим от благодати божия, воистинну светлеешися преподобне.

*Стих:*
Честна пред Господем смерть преподобных его.

Добродетелми просветив душу и ум, к небеси представился еси в царствии Христове, иоанникие блаженне, принося ему рукояти трудов своих, в постницех бо ты явися светильник, наслаждаяся нестареемыя пищи.

*Стих:*
Блажен муж, бояйся Господа, в заповедех его восхощет зело.

Преподобне отче, не дал еси сна очима своима, ниже веждома своима дремания, дондеже душу и тело от страстей свободил еси, уготовав себе в жилище духови: пришед бо Христос со отцем, обитель сотвори у тебе: темже единосущныя троицы служитель был еси, великопроповедниче иоанникие, молися о душах наших.

*Слава, глас в~.*

На земли ангела и на небесех человека божия, благоукрашение мира, наслаждение благих, добродетелей постнических похвалу, иоанникиа почтим: насажден бо в дому божии процвете праведно, и яко кедр в пустыни умножи стадо Христово словесными овцами в преподобии и правде.

*И ныне, Богородичен.*

*На благословении хлебов, тропарь святому дважды, глас а~.*

Пощением, молитвами и благодатию божественною просветився, земныя концы светло озаряеши благочестно, чудес благодать от Бога приемь, исцеляеши недуги, духи же лукавыя от человеков отгоняеши, иже с верою притекают к раце мощей твоих святых, преподобне отче наш иоанникие: слава давшему ти благодать, слава укрепившему тя, слава действующему тобою всем исцеления.

*И Богородице единожды. прочая до конца по ряду.*

*На утрени,*

*По первом стихословии, седален, глас и~.*

*Подобен:*
Премудрости:

Многосветлая звезда иночествующым показася, и степень известен, и предел воздержания, пресветлое зерцало разсуждения преподобне Богови предстоя, проси прощения прегрешении радостно совершающым твою память, преблаженне.

*Слава, и ныне:*

Настави нас на путь покаяния, уклоняющыяся присно к злым безпутиям, и преблагаго прогневающыя Господа, и моли, неискусобрачная, благословенная марие, спастися всем, чающым утешения.

*По втором стихословии, седален, глас и~.*

*Подобен:*
Премудрости:

Божественным желанием безсмертия одержим, отче иоанникие, и крест, на рамо вземь, в пустынях вселился еси, идеже Господеви усердно поработа: темже тя и стяжахом тепла молитвенника ко Господу.

*Слава:*

Божественное селение была еси слову, едина всечистая, дево, чистотою ангелы превозшедшая, очисти мя. оскверненна плотскими прегрешенми, молитвами твоими.

*По полиелеи, величание:*
Величаем тя, преподобне отче иоанникие, и чтем святую память твою, наставниче монахов, и собеседниче ангелов.

*псалом избранный:*
Терпя потерпех Господа:

*По полиелеи, седален, глас д~.*

*Подобен:*
удивися иосиф:

На земли ангела и на небесех человека божия, мира благоукрашение, наслаждение благих, постнических добродетелей похвалу, иоанникиа вси почтим: насажден бо в дому божии процвете праведно, и яко кедр в пустыни, умножи стадо словесное Христовых овец в преподобии и правде, емуже вси воскликнем: преподобне, поминай нас, любовию творящих святую память твою.

*Слава и ныне, Богородичен.*

удивися иосиф еже паче естества зря и внимаше мыслию, иже на руно дождь, в безсеменном зачатии твоем Богородице, купину огнем неопалимую, жезл ааронов прозябший, и свидетельствуя обручник твой и хранитель, священником взываше: дева раждает, и по рождестве паки Девою пребывает.

*Таже: антифон первый четвертаго гласа. Прокимен:*
Честна пред Господем смерть преподобных его. *Стих:*
Что воздам Господеви о всех, яже воздаде ми. *Евангелие от матфеа, зач. м~г.*

*По н~-ом псалме, стихира самогласна, глас з~.*

Гора небеси подобяшеся, приемлющи светильник, в пустыни горящь, отца иоанникиа: ты же, преподобне отче, святым духом яко орел прелетев горы и вертепы девичкия, о краснодушне, просвещаеши верныя, притекающыя к раце мощей твоих, и с веселием взывающыя ти: молися с Богородицею о спасении душ наших.

*Канон Воведения, со ирмосом на з~, глас д~,*

*и преподобному отцу на и~. глас в~.*

*Песнь а~.*

*Ирмос:*
Во глубине постла иногда:

Присносущным светом триипостаснаго ныне озаряемь, предстоиши весь светел, якоже ангели: но молю тя, отче иоанникие, отжени от сердца моего омрачение, преподая свет жития твоего.

Желание Христовы красоты стяжав, затворил еси чувства своя от всего тленнаго и мимотекущаго, и подвигами души своея возшел еси на высоту блаженне.

Великое смотрение божие освяти тя от утробы, и показа тя сосуд приятен святому духу: темже явился еси от юности ограждаемь страхом божиим.

*Слава:*
Любовию владычнею разжегся, оставил еси вся земная, и восприяв крест свой на рамо, тому последовал еси, прославлься знаменми и чудесы, преподобне.

*И ныне:*
Словеса гавриила архистратига слышавши непорочная, и нашедшу на тя духу святому заченши родила еси сына, отцу собезначальна.

*Песнь г~.*

*Ирмос:*
На камени мя веры утвердив:

Видевши бодренная душа твоя разумныма очима, яко вся суетна суть, отвергл еси всю мирскую красоту, и раздав имение свое нищым, стяжал еси некрадомое.

Божественныя послушав заповеди, в молчании пребыл еси чрез все житие свое, и быв в поношение во отечествии своем, питался еси желанием истинныя славы.

Отвратил еси плещи своя от мирския красоты, и возвел еси очи свои на гору, чая оттуду божественныя помощи: темже от горы святыя услыша тебе Господь, и своими прослави чудесы.

Крепкую с высоты помощь и озарение разума получив, пожил еси на земли равноангельски. темже был еси источник чудес, отче иоанникие.

*Богородичен:*
умы небеснии, тайно иаковлю восходящую лествицу, такожде и низходящую, твое девице странное рождество проявляюще, досязающая до небес, со страхом уясняют.

*Седален, глас и~.*

*Подобен:*
Премудрости:

Монахов сверстник явился еси мудре, подобник быв антонию в последок лет, блаженне, просвещая верныя светлостию чудес, преподобне: темже собравшеся в память твою вси вернии, просим благодати ко исцелению страстей наших, и вопием ти: моли Христа Бога, грехов оставление даровати чтущым любовию святую память твою.

*Слава, и ныне, Богородичен.*

Радуйся, яже ангелом радость мира приемшая. радуйся рождшая творца твоего и Господа. радуйся сподобльшаяся быти Мати божия.

*Песнь д~.*

*Ирмос:*
Пришел еси от девы:

Воззвал тя есть Господь от сиона, якоже древле праотца авраама, повелев ти изыти от земли отечествия: ты же последовал еси того словеси, отче иоанникие, со усердием.

Светильник ногама твоима закон благодати, и сего закона придержався, вел еси твоя исправления: темже и просиял еси, отче, яко в полудни.

одежда плоти твоея риза кожна, в ню же облекся, умертвил еси, отче страстная взыграния. темже и истнил еси дебельство кожное.

умертвил еси похоть плотскую, быв чадо Бога нашего, не родився от похоти плотския, но сын быв благодатию. темже и приял еси жребий отеческий во вечном царстве.

*Богородичен:*
Написася перстом божие слово в тебе препетая, безначальное, якоже в главизне книжне: темже припадая ти, молю тя, долгое рукописание многих моих страстей изглади из книги животныя.

*Песнь е~.*

*Ирмос:*
Ходатай Богу и человеком:

Соблазн готовляет тебе диавол, полагая претыкания души твоей, и посла разбойники отгнати тя от малыя храмины: ты же, преблаженне отче, яко за Христа гоним, радовашеся.

Завещал еси души своей по горам превитати, яко птенец горличищь, отче иоанникие, и ту научился еси видети бога.

Научен законом Христовым непещися о пищи и о одежди исполнил еси делание птиц небесных, темже вселився в дупленно древо, в многия дни пребыл еси без крова и пищи.

Не дал еси сна своима очима, преподобне, ниже веждома своима дремания, дондеже плотская уставил еси стремления и к свету зайде незаходимому; владыку всех воспевая.

*Богородичен:*
Ручку златую, и свещник девице, и трапезу древле прообразоваху неложно пророческая проречения, бывающая по божию смотрению; во еже бы ты была богородительница рождеством своим.

*Песнь з~.*

*Ирмос:*
В бездне греховней валяяся:

Пути мысленнаго лукавства избегл еси воздержанием и молитвою, любовию же и истинною. темже креплим желанием и истинным смирением восход ко Христу стяжал еси, отче.

Не дал еси сна своим очесем, дондеже показался дом святыя троицы, и премудрости сокровище, мир обогащая божественными исцеленьми.

Благоговением же к творцу явственне приближився к великому свету, соделался еси земный ангел и небесный человек.

*От*
небес прием обильно дарование духа пресвятаго, отче иоанникие, даруй ми слово во отверзение уст моих, да воспою равноангельское житие твое.

*Богородичен:*
Марие пресвятая, чистое девства сокровище, очисти ум мой, страстию омраченный, и исполни сердце мое божественною благодатию, всенепорочная.

*Кондак, глас и~.*

*Подобен:*
Возбранной воеводе:

*От*
юности богомудре возлюбив ангельское житие, вся красная оставил еси: зайде бо якоже звезда от мира, востек к разумному и праведному солнцу, Христу, от него же приемь благодать исцеления, различныя недуги врачуеши притекающих к священней раце твоей. темже и мы совершающе любовию всечестную твою память, вопием ти: радуйся отче иоанникие.

*Икос:*
Христов услышав глас, преподобне, шествовал еси вслед заповедей его, наг житель быв, зане отречеся попечения от стяжании, паче же отвержеся присных и сродных своих, един в пустыни беседуя с богом, с нимже соединяяся бдением, постом и молитвами, разума дарование восприял еси: той же дар и нам ниспосли, поющым ти сице: радуйся отче иоанникие.

*Песнь з~.*

*Ирмос:*
Богопротивное веление:

Взялся еси к высоте безстрастия, уподобився ангелом, в плоти сый, и быв причастник присносущней пищи, взывал еси блаженне: благословен еси Боже отец наших.

Сияя лучами боговидными, разгнал еси бесовския находы, и верныя от озлоблений многих избавил еси, вопиющих, преподобне: благословен еси Боже отец наших.

Яко древо, отче, насажденное при исходищих вод, процвел еси божественными добродетельми яко кедр в ливане, темже осеняеши недужныя.

Святыя светлости, и жизни безконечныя, и радости неизреченныя, и царствия небеснаго сподобився всеблаженне, посылаеши освящение и избавление всем верою взывающым: благословен еси Господи Боже отец наших.

*Богородичен:*
Се дева, юже духом провиде исаиа, заченши роди спаса и избавителя нам поющым: благословен еси Господи Боже отец наших.

*Песнь и~.*

*Ирмос:*
Пещь иногда огненная:

Недреманну душевную свещу маслом подвигов твоих сохранив, радостно вшел еси к нетленному жениху, идеже вечно живеши, вопия: вся дела благословите, пойте Господа.

Окормлением святаго духа преплыв море искушений немокренно, преподобне, достигл еси тишину царствия небеснаго, потопив невидимыя враги слезными струями, отонудуже источаеши цельбы приходящым и вопиющым: благословите вся дела господня Господа.

Ныне дерзновение имея, яко Богу предстоя и злокозненныя бесы победив, сотвори молитву о нас ко Господу, яко да избавимся соблазнов диавольских и вечных избудем мук, верою зовуще: благословите вся дела господня Господа.

Разум и ум свой украсил еси от юности, стяжав старость соломонову: обаче всю сладострастную пищу отметал еси, потщався стяжати нестареющую пищу трудом и болезнми своих подвигов, вопия: благословите вся дела господня Господа.

*Богородичен:*
умерщвленную душу мою оживи, падшую возстави, уязвленную исцели, ум мой умири, волнения искушений дево укроти, и спаси вопиющыя: благословите дела господня Господа.

*Песнь ф~.*

*Ирмос:*
Безначальна родителя:

Напоил еси землю души твоея слезами, блаженне, темже и ненасеянная земля препита тя, дающи телу твоему малое утешение.

Христови соцарствовати выну сподобился еси на небесех, равноангельное житие на земли пожив, молися творцу и владыце со дерзновением о всех, верою совершающих всечестную память твою.

В земли положенныя твоя священныя мощи освящаются, стяжавши божественную благодать, еюже точат исцеления, страсти душевныя исцеляют и от вредоносных язв бесовских свобождают.

Божественными добротами отче обложен, святым житием обожился еси, и просвещен предстоя великому свету, поминай приближающихся тебе, чтущих тя верно, и память твою верно совершающих.

*Богородичен:*
Пречистая Богородице, яже Бога несказанно заченши и рождши плотию на спасение всему миру. того моли, преблагая, умирити мир и спасти душы нашя.

*Светилен:*

Добродетели крилома на небеса возлетев, приближився же трисолнечному свету, со ангелы воспеваеши трисвятую песнь, с нимиже всех нас поминай, почитающих память твою.

*Богородичен:*

Юже древле проповедаша пророчески лицы, апостоли научиша Деву по рождестве, мученицы исповедаша истинную Богородицу, туюжде и мы согласно воспоим и величаем яко матерь божию, и с гавриилом зовем к ней: радуйся мати господня, Христианом заступнице.

*На хвалитех стихиры на д~, глас а~.*

*Подобен:*
Небесных чинов:

Презиратель долних и пресельник, рачитель вышних и пустынный гражданин иоанникий богомудрый, всем нам праздновати повелевает еже к Богу отшествие его, темже и творим сие научаемии от духа святаго. *[Дважды:]*

Мир добродетелей быв во плоти, отче богомудре, житием своим на земли прославил еси Господа славы, иже тя по достоянию прослави. еси бо источник целебный силою его, иоанникие преподобне.

Ведяще тя смиренна, незлобива, кротка, проста, молчалива, прославляем яко воистинну паче человека, отче, яко невещественна яко храм божий, от негоже прибывшая ти дарования милостивно подавай нам.

*Слава, глас з~.*

Преподобне отче, во всю землю изыде вещание исправлений твоих, темже на небеси обрел еси полки, и ангельския достигл еси чины, ихже житию непорочно поревновав, имаши дерзновение молитися владыце, мир испроси душам нашым.

*И ныне, Богородичен.*

Богородице, ты еси лоза истинная, возрастившая нам плод живота, тебе молимся, молися владычице со святыми апостолы, помиловатися душам нашим.

*Таже славословие великое и отпуст.*

*На литургии,*

*Блаженна от канона святому, песнь г~-я и з~-я. Прокимен, глас з~:*
Восхвалятся преподобнии во славе и возрадуются на ложах своих. *Апостол ко евреем, зачало тл~е. Аллилуиа, глас в~:*
Священницы твои, Господи, облекутся в правду, и преподобнии твои возрадуются. *Евангелие от луки, зач. к~д. Причастен:*
В память вечную будет праведник. Аллилуиа.

