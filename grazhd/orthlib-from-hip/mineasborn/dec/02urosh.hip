<::рус>    электронный текст предоставлен

<::лат>    monah German - Зrbиja

<::рус> Текст подвергнут грамматической правке

<::слав>

*Месяца декемвриа, во в~ день.*

*Память иже во святых, блаженнаго, младаго царя, уроша и мученика.*

*На малей вечерни, стихиры, глас а~.*

*Подобен:*
Небесных чинов:

Законно венчан был еси мученче, стражда сего света лишение, уроше всечестне и преблаженне, не оскудей моляся о нас ко Господу, и сродство твое назирай, творящее святую память твою.

*От*
лика избран был мученче, радость подаваеши нам днесь видением честных мощей твоих, и веселящеся торжествуем: страстотерпче молися о нас, творящих святую твою память.

Мирныя вони и благоухания проливаеши, вселенная же дар восприемши мощми твоими, уроше всечестне, и превожделенне, возлете к любви Христовой прехвальне, и ныне молися о нас, творящих память твою.

основание божественное исткано от вышния премудрости, твердости твоея ум непоколеба, ни убиения убийственнаго убояся: едину веру к Богу имея, и тому предстоиши во славе.

*Слава, глас е~:*

Днесь весна благоухает, явлением мощей твоих, и нова тварь ликует, и радуется зрящи днесь чудо преславное: лицы поюще удивляхуся, веселие неизреченное показующе уроше всечестне и превожделенне, силе твоей слава человеколюбче.

*И ныне, Богородичен.*

обрадованная ходатайствуй твоими молитвами: и испроси душам нашим множество щедрот, и очищение многих прегрешений, молимся.

*На стиховне стихиры, глас в~:*

*Подобен:*
Доме евфрафов:

Хвалами венчаим, мученка уроша, егоже венча, божия благодать: божественными молитвами, низложи враги нашя.

*Стих:*
Праведник яко финикс процветет:

На столпех мученческих водворяешися, яко добр воин обрется на земли: и возлетел еси к вышнему престолу.

*Стих:*
Насаждени к дому господни, во дворех:

Дома земнаго лишился еси, дом небесный наследовал еси, мученче блаженне, уроше славне.

*Слава, глас и~. Подобен тойже:*

Мученче уроше многострадальне, молитвами твоих прародителей, ум наш озари, воспети славу твою.

*И ныне, Богородичен.*

Двери небесныя возмитеся, зряще дверь вышняго, светлыми зарями озаряющи владычцу.

*Тропарь святаго, глас г~:*

Юношески процвел еси во отечествии твоем добротою украшен, и неправедную и безвременную смерть под\ъял еси, уроше всечестне: царскаго корене плод сладок, аще и не во время созрев, в господню житницу вселился еси, и жалость велию сродству твоему оставил еси. молися о нас творящих святую память твою.

*Слава, и ныне, Богородичен.*

*На велицей вечерни,*
Блажен муж: *а~-й антифон.*

*На*
Господи воззвах, *стихиры, на и~. глас д~.*

*Подобен:*
Званный свыше:

Светлая днесь память наста, сербское украшение, об\ъявлением честных мощей твоих, на просвещение и похвалу сродства твоего, уроше всеблаженне: дары добродетельными обогатился еси. молися о нас ко Господу, творящих память твою.

Струю исцелений источаеши приходящым с верою, и подаеши дарования просящым у тебе, ходатайством прародителей твоих: не оскудей моляся ко Господу, о творящих святую память твою.

Аще и завистию убиен был еси от твоих присных, но присно в раи водворяешися с прародители твоими. аще и неправедную смерть под\ъял еси, но ликовствуеши со святыми: убийцы же твои вскоре погибоша.

Еще не во время созрев, в господню житницу вселился еси, и скорбь велию оставив сродству твоему, неведущу о смерти твоей: на ловитву исходиши, и тамо убийственну язву под\ъял еси многострадальне, уроше.

*Слава, глас г~.*

Во светлости святых добродетелей просиял еси, светлеяся яко солнце, и осиявая всех праведным сиянием, днесь радуются вся отечествия язык сербскаго сродства, мощей твоих явлением: всюду исполнил еси благоухания, и просветил еси твое отечество всякими добротами, мановением божия духа, вся восприем многострадальне уроше. молися о нас чтущих святую память твою.

*И ныне, Богородичен.*

Како не дивимся, богомужному рождеству твоему пречистная, искушения бо мужескаго не приемши всенепорочная, родила еси без отца сына плотию: прежде век от отца рожденнаго без матере. никакоже претерпевшаго изменения, или смешения, или разделения: но обою существу свойство цело сохраншаго: темже Мати Дево владычце, того моли спастися душам, православно Богородицу исповедающих тя.

*Вход, Прокимен дне, и Чтения три.*

*На литии стихира храма. И святаго: Глас а~.*

Весело днесь церковь божия одевается, явлением мощей твоих: сербская земля красуется в божественней памяти твоей, убийцы же твои студа исполнени, посрамишася, ты же в пищи райстей водворяешися, уроше всеблаженне.

Прародителие твои мольбу творят ко Господу, напоследок, обновити сродство свое, в похвалу и просвещение, и на обличение убийцам твоим: тебе же на славу и похвалу, уроше преблаженне, молися спастися душам нашим.

Стезею тесною шествовав, рая широту достигл еси, и сродство твое просветил еси: чудесными делы осиян, всю подсолнечную обогатил еси, дар исцеления прием, уроше достоблаженне.

Аще и безвремену смерть под\ъял еси, завистию ратоборца убиваем неповинно. о неправеднаго убийства! но они убо суть во тме и мраце, ты же с прародители во царствии водворяешися достоблаженне.

Ныне днесь светило великое явися сербскому роду, церковь бо конечне запустевшая, паки божиим мановением, обновляется на похвалу твою преблаженне уроше: молися о нас творящих святую память твою.

*Слава, глас е~.*

Красуйся и ликуй весело церкви божия, в дары бо тебе царь урош приносится, об\ъявлением честных мощей своих. лик ангельский веселится. с нимиже молися непрестанно Христу за ны, избавити от бед, творящыя пречистное и светоносное твое имя, многострадальне уроше преблаженне.

*И ныне, Богородичен.*

Радуйся Мати Христа Бога: и егоже родила еси моли, согрешений оставление даровати, верою воспевающым тя.

*На стиховне стихиры, глас в~.*

*Подобен:*
Егда от древа:

С премирными чинми ныне водворяяся с небесе прием богоразумие, молебныя гласы тебе возсылаем: подвигни сродство твое, и за ны молися присно ко Господу, сохранити нас уроше достоблаженне.

*Стих:*
Праведник яко финикс процветет:

Богоразумия светлостию сияя, мира красоту презрел еси: авраама в лоне почиваеши. не презри нас молящихся тебе многострадальне, и приснопамятне уроше всечестне.

*Стих:*
Насаждени в дому господни, во дворех Бога нашего:

Истинным венцем венчавшим тя, и царскою диадимою одеваяся, венец доброты приял еси досточудне: не презри блаженне певцы твоя почитающыя тя, предстоя со ангелы во славе.

*Слава, глас з~.*

Мысленныма очима зря чудесне, ангелом сопричастник был еси; просвещаеши вся приходящыя с верою к раце твоей честней, и ревнуеши прародителем твоим, изряден в сверстницех явився, добродетелию и разумом всех удивил еси, многострадальне уроше превожделенне: молися, спастися душам нашым.

*И ныне, Богородичен.*

Матрнее дерзновение, еже к сыну твоему имущи пречистая, к рождению помощи: нашя мольбы не презри молим тя, яко тебе едину ко владыце очищение имамы.

*На благословении хлебов: Тропарь, глас г~:*

Юношески процвел еси во отечествии твоем добротою украшен, и неправедную и безвременную смерть под\ъял еси, уроше всечестне: царскаго корене плод сладок, аще и не во время созрев, в господню житницу вселился еси, и жалость велию сродству твоему оставил еси. молися о нас творящих святую память твою. *[Дважды.]*

Богородице Дево: *а~.*

*На утрени,*

*На*
Бог Господь. *Тропарь святаго, [Дважды.] Слава, и ныне, Богородичен:*
Тя ходатайствовавшую:

*По а~-м стихословии, седален: глас е~.*

*Подобен:*
Собезначальное слово:

Мысленныма очима, прозрев будущая, советом матерним пожил еси, и церкви воздвигл еси в похвалу прародителей твоих, и в славу пречистыя Богоматере, еяже молитвами Христе помилуй нас. *[Дважды.]*

*Слава, и ныне, Богородичен.*

Тучами духа святаго, пречистая мою мысль ороси, яже каплю рождши безмерную Христа; изсуши источник страстей моих, и потока пищи мя напой молитвою твоею.

По в~-м стихословии, седален: глас г~.

*Подобен:*
Красоте девства:

Красен быв во видении в животе твоем, краснейший же показался еси по смерти твоей, об\ъявлением честных мощей твоих, и всех зрящих удивил еси, многострадальне уроше всеблаженне. *[Дважды.]*

*Слава, и ныне: Богородичен:*

Под\ землею низвержен бых грехми, умертвихся душевными страстми и телесными: темже тмою покрываюся отчаяния. но воздвигни мя ныне к покаянию, и спаси мя: можеши бо елика хощеши.

*По полиелеи, седален: глас и~:*

*Подобен:*
Премудрости:

Егда тя сего света лишению предаша, отнесену бывшу телу твоему во храм, успения пречистыя, испрятовают тайно в гробнице внутрь, идеже божественная совершаются: и никому о сем ведомо бысть, точию обители предстателю, дондеже Богу об\ъявленна тя сотворшу. убийцы же твои студа исполнени вскоре скончашася: ты же в райстей пищи водворяешися многострадальне уроше, и всеблаженне, моли Христа Бога грехов оставление подати, чтущым любовию святую память твою. *[Дважды.]*

*Слава, и ныне, Богородичен.*

Яко во глубину многих согрешений впадох, от лености моея и уныния окаянный и неведения, и отчаянием ныне одержим есмь. буди ми помощь и очищение, и спасение пречистая, и утешение благопременно подающи ми, тя молю и тебе мился дею и припадаю, и верою зову ти, да не явлюся до конца льстивому обрадование.

*Степенна, а~-й антифон, д~-го гласа. Прокимен, глас д~:*
Честна пред Господем смерть преподобных его. *Стих:*
Что воздам Господеви о всех яже воздаде ми; Всякое дыхание: *Евангелие луки: зачало р~з.*
Рече Господь своим учеником: внемлитеся от человек, возложат на вы руки.

*По н~-м псалме стихира, глас з~.*

урош дивный божественныя тишины желая, завистию лишен света сего бывает и безвременную смерть приемлет, венцем добродетелей увязеся, и с премирными лики радуется, и дерзновенно предстоит владыце, со преподобным симеоном, и саввою преосвященным, яко ходатаи приснии, и молитвенницы о душах наших.

*Канон Богородицы со ирмосом на з~, и святаго уроша на и~.*

*Канон мученика, глас д~.*

*[егоже краегранесие:*
Паисий недостойный, пою тя блаженне уроше.*]*

*Песнь а~.*

*Ирмос:*
Отверзу уста моя, и наполнятся духа: и слово отрыгну царице матери, и явлюся светло торжествуя, и воспою радуяся тоя чудеса.

Первее греховным неприобщився желанием, злата честнейший показался еси: яко от корене благородна израсл еси блаженне.

Аще и гонитель твой бысть волкашин, но равен произшел еси родителем твоим, делы и словесы подобяся: и якоже звезда просиял еси блаженне.

Иже законную сень преминув, уроше к шествию небесному возшел еси радуяся, и Троице предстоиши: сего ради блажим память твою.

*Богородичен:*
Агницу тя посреде терния обрет, не влаемое пристанище, и к Богу руководительницу крепкую Мати Дево владычце.

*Катавасиа:*
Христос раждается, славите.

*Песнь г~.*

*Ирмос:*
Твоя песнословцы Богородице, живый и независтный источниче, лик себе совокупльшыя духовно утверди. в божественней твоей славе, венцев славы сподоби.

Семене благороднаго цвет прекрасен показался еси, напоследок явлением честных мощей твоих, в похвалу сродству твоему всеблаженне уроше.

Еще от рождения благая отрасль показался еси, всеми виды добродетелию: ревнуя прародителем твоим, церкви воздвизая, и инны потверждая.

Из начала о Бозе певаемыя песни, всюду прослуся имя твое, явлением честных мощей твоих, многострадальне уроше всемудре, назирай нас.

*Богородичен:*
Радуйся чистая Дево, и незабуди нас молящихтися, в тузе сущих и скорбех: твою милость излей на нас молимтися владычце.

*Седален, глас и~. Подобен:*
Премудрости на пер\с:

Премудре достоин был еси именем и делом родителем твоим подобяся, и сродству твоему обновление твориши, Богу прославльшу тя в животе, иже и по смерти прославил тя есть, в похвалу сродству твоему многострадальне и преблажене уроше всечестне: моли Христа Бога, грехов оставление подати, чтущым любовию святую память твою. *[Дважды.]*

*Слава, и ныне, Богородичен.*

Небесную дверь, и кивот всесвятую гору, светозарный облак воспоим, небесную лествицу, словесный рай, евино избавление, вселенныя всея великое сокровище: яко спасение в ней соделася мирови, и оставление древних согрешений. Сего ради вопием ти: моли сына твоего и Бога, прегрешений оставление даровати, благочестно покланяющеся пресвятому рождеству твоему.

*Песнь д~.*

*Ирмос:*
Седяй во славе на престоле божества во облаце легце, прииде Иисус пребожественный, нетленною дланию, и спасе зовущыя: слава Христе силе твоей.

Неизглаголанная твоя чудодействия, яже напоследок показашася, уроше всемудре: незабуди сродства твоего, и помилуй нас молящихтися.

Еже от начала безначальному слову веровал еси, и родителю единороден был еси: и царскою диадимою украшают тя. в славу и похвалу сродству твоему.

Добродетели твоя и красоту кто изрещи может; удивил во еси всех приходящих к раце мощей твоих: разумом превосходя многия.

*Богородичен:*
Хвалы молебныя к тебе воспущаю пречистая владычце, не забуди нас, но молися о нас к рождшемуся из тебе, да спасет тебе ради душы нашя.

*Песнь е~.*

*Ирмос:*
ужасошася всяческая о божественней славе твоей. ты бо неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя, мир подавающая.

О неправедныя смерти и безвременныя, юже под\ъял еси уроше всечестне! превышше бо в радости пребываеши, с лики избранными.

Стезею отеческою шествовал еси всеизрядною, чудесы удивил еси сродство твое: рака же твоя исцеления подавает уроше блаженне.

Твоя память днесь веселия всех исполняет, иже удивляющеся, глаголют: слава благоутробию твоему Христе царю, давшему нам сие украшение.

*Богородичен:*
Ты еси всем помощница, и истинная Христианом заступница, и покровительница, и спасение душ наших.

*Песнь з~.*

*Ирмос:*
Божественное сие и всечестное, совершающе празднство богомудрии Богоматере: приидите руками восплещим, от нея рождшагося Бога славим.

Отрасли благородныя просиял еси, мудростию и разумом всех превозшел еси, и безвременную смерть под\ъем, венцем мученическим венчался еси славне.

Твоим явлением сербская область радуется, и сродство твое напоследок, твоим явлением просветил еси: не забуди и нас молящихся тебе.

На спасенную стезю настави нас ходити присно, и почитати тя, и память твою совершати, и богоугодно пожити в честнем храме твоем.

*Богородичен:*
Пречистая Дево Мати Иисус Христова, помилуй и спаси, иже верою к тебе прибегающыя: яко на тя с богом упование имамы.

*Кондак, глас з~. Подобен:*
Рукописаннаго:

Отрасли благородныя, цвет прекрасный явился еси уроше всечестне: завистию бо убиен был еси от твоих присных, божиим же духом просвещен, святороднаго племене, свят был еси, и мученческим венцем увязся, в чертозе небеснем водворяешися: молися о нас святе, творящих любовию память твою.

*Икос:*
Кто достоин устне отверзсти, или язык двигнути, и похвалити, хвалимаго богом, обаче в толико время в тимении земном пребыв, от Христа Cпаса венец приял есть: и дарованьми исцелений обогатився, исцеления дар прият, и честен страдалец показася, принося моление благодетелю, и прием славу с небесе, и венец доброты, и молится о творящих любовию память его.

*Песнь з~.*

*Ирмос:*
Не послужиша твари богомудрии паче создавшаго но огненное прещение мужески поправше, радовахуся поюще: препетый отцев Господь и Бог благословен еси.

Твою обитель вскую забыл еси: воспряни убо, силою прародитель твоих: и испроси от Господа помощь и заступление твоей обители, яко да поем: отец наших Боже благословен еси.

Почитаю мощи твоя, и покланяюся: исцеление бо подаеши верою приходящым. подаждь и нам мирное житие во обители твоей поющым: отец наших Боже благословен еси.

отрок был еси, небеснаго жилища ходатай: всякими бо добротами украшен, убийственною язвою изменил еси живот твой, они убо студа исполнишася, ты же вопиеши: отец наших Боже благословен еси.

*Богородичен:*
Светлыми зарями всю землю, возсиявшее солнце от святаго чрева твоего озаряет владычце, имже и нас просвети твоею милостию, вопиющих: препетый отцев Господь и Бог, благословен еси.

*Песнь и~.*

*Ирмос:*
отроки благочестивыя в пещи, рождество Богородично спасло есть, тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

Юношески пожив во отечествии твоем, и блажит тя сродство твое, и веселием радуется, твоему об\ъявлению дивяся глаголет: Господа пойте дела, и превозносите его во вся веки.

Треплетенный восприял еси венец от вышняго дародателя, изряден быв твоей обители: и церковь просветив мощми твоими, вопия; Господа пойте дела, и превозносите его во вся веки.

Естество пременив тленное, в вечныя обители вшел еси блаженне: и житию пресвятому последовал еси прародителей твоих, вопия: Господа пойте дела, и превозносите его во вся веки.

*Богородичен:*
Конец благий подати ми Дево, Господа умоли, да избуду ожидающих мя вечных мук: яко да тя пою благословенная во вся веки.

*Песнь ф~.*

*Ирмос:*
Всяк земнородный да взыграется духом просвещаем: да торжествует же безплотных умов естество, почитающее священное торжество Богоматере, и да вопиет: радуйся всеблаженная Богородице чистая приснодево.

Божественное селение ты был еси пресветло просветився, уроше всеблаженне, сродство твое назирай, и от недуг и бед избавляй: да тя непрестанно величаем.

Лесть искоренил еси злую, православию ревнуя: прародителем твоим чудесы подобяся, удивил еси зрящыя твоя преславная чудеса блаженне.

Желая уподобитися блаженному симеону, и святителю савве, и иным сродством добре пожившым: и не лишил тя есть великий дародатель, уроше всечестне.

*Богородичен:*
Приими наше малое сие приношение, о всенепорочная госпоже владычце: и еже от недостойных устен приносимое ти моление приими и не отрини всенепорочная владычце.

*Светилен. Подобен:*
Небо звездами:

Нынешнюю славу презрел еси, вышнюю славу получил еси: и земными небесная, наследовав блаженне. владыце яко пр\дестоя, о нас всегда молися. *[Дважды.]*

*Богородичен:*

Едина чистая и нескверная, осквернена мя всякими паденми лютыми, избави лютыя муки и тмы кромешния.

*На хвалитех стихиры, на д~. глас д~.*

*Подобен:*
Яко добля:

умудри тя вышняя сила, земная вся презрев, ум вперив ко Господу, уроше всечестне, отечество твое назирай, и обитель твою незабуди, просвещение нам подавая, творящым святую память твою.

Рода светла был еси блаженне, яко шипок процвел еси церкви, и яко финикс многорасленный благоухания исполнился еси: лесть ересей разрушив невидимою силою, и нас незабуди молящихтися, уроше достоблаженне.

Шествовал еси стезею отеческою, и блаженную жизнь постигл еси, прародителем подобяся всякими добродетелми: церкви воздвизая при животе твоем, и инныя подтверждая прародителей твоих, и по смерти твою церковь мощми облагоухал еси, и чудесы всех удивил еси, достоблаженне уроше всечестне.

ума твоего непоколеба твердость, адаманта твердейший явився аще и юн был еси, и недоспел еси совершеннаго возраста: но духа святаго исполнен быв благодати. дивятся мнози зряще твоя мощи красныя, церковь бо твою просветил еси различными благоуханми, всечестне и преблаженне.

*Слава, глас д~.*

Светлая днесь наста память твоя уроше блаженне: светлейший же есть приходяй во вифлееме родитися Христос, иже всей вселенней радость подает: твоя же убийственная и безвременная смерть, сербстей земли рыдание неутешимо, и жалость велию. и ныне блаженне и досточудне непрестай о нас моляся, яко с мученческими лики водворяешися, и у престола святыя Троицы предстоя с прародители твоими, твое сродство поминай, творящее любовию святую память твою.

*И ныне, Богородичен.*

Имуще тя Богородице упование и пр\дестательство, вражиих навет неубоимся, яко спасаеши душы нашя.

*Славословие великое и отпуст.*

*На литургии:*

*Блаженна от канона святаго песнь г~-й, з~-я. Прокимен, глас д~:*
Возвеселится праведник о Господе, и уповает на него. *Стих:*
услыши Боже глас мой. *Апостол к тимофею, зачало сч~е. Аллилуиа, глас д~.*
Праведник яко финикс процветет: *Стих:*
Насаждени в дому господни. *Евангелие от луки, зачало кс~г. Причастен:*
В память вечную будет праведник.

