<::рус>    электронный текст предоставлен

<::лат>    monah German - Зrbиja

<::рус> Текст подвергнут грамматической правке

<::слав>

*Месяца декемвриа, во и~ день.*

*Память святаго иоанна деспота сербскаго.*

*На малей вечерни,*

*На*
Господи воззвах, *стихиры на д~, глас а~.*

*Подобен:*
Прехвальнии мученцы:

Красуйся церкве божия, святая митрополие, ликовствуй сербских народов богособранная честе, зряще вещь дивну и преславну, лежащу во святем храме божия матере, мощи сего блаженнаго иоанна деспота: исцеления подающыя, всем приходящым с верою к нему: любовию почитающым, и Христа усердно воспевающым. *[Дважды.]*

Веселися святая митрополие, храме божия матере, имущи в себе многоценное сокровище, мощи новаго сего нашего предстателя и молебника к Богу, благочестиваго сего иоанна иже выну предстоит ему, и зрит неизреченную его славу, и молится присно: даровати душам нашым мир, и велию милость.

Возрадовашася праведных лицы, удивишася народы сербстии, зряще сию праведную душу, яко многосветлую лучу от земли на небо возносиму, и покланяющуся божественному престолу, молимся: и тамо о нас не престай моляся благодетелю Богу, даровати душам нашым, мир и велию милость.

*Слава, глас з~.*

Приидите богособраннии собори, красный личе иноческий: приидите и вси сербстии народи, старии же и юнии, богатии и нищии, стецемся в церковь божия матере, идеже лежит многоцелебное тело праведнаго иоанна, светом вселенную озаряющее. сей бо блаженный различная дарования исцелений, яко искры испущает. тем и мы возопием к нему, сице глаголюще: радуйся благочестия царская отрасле, скорый наш помощниче, и теплый заступниче: яко великаго дара сподобился еси зде, и во оном веце. темже молимся сподоби и нас телеснаго здравия, и душевнаго спасения, молитвами твоими преблаженне.

*И ныне, Богородичен.*

Чистая едина Бога рождшая, душевных прегрешений избави мя Дево молюся, и спаси мя умерщвленнаго: ты бо надежда еси не надеющихся, и помощница мира: имущи еже мощи отроковице яко Мати господня, не презри мое моление, ниже остави всегосподованная владычце, но яко благолюбивая спаси мя.

*На стиховне, стихиры, глас в~.*

*Подобен:*
Доме евфрафов:

Дом пресвятаго и животворящаго духа, поспешением и благодатию, явился еси иоанне, темже и мы сошедшеся, тому воспоим песнь.

*Стих:*
Праведник яко финикс процветет, яко кедр, иже в ливане, умножится.

Радуйся царей православных похвало, воинов соблюдение, варваров побеждение, сирот и вдовиц, и людей твоих заступниче теплый.

*Стих:*
Насаждени в дому господни, во дворех Бога нашего:

Приими ныне пение, людей твоих богоблаженне, и молящымся ти, у Христа испроси от грехов избавление: да ублажают тя приснопамятне.

*Слава, глас г~.*

Кто ныне зря неудивится богодарованному тебе восприятию прехвальне; блаженна бо именую тя. яко блаженство наследовал, еси, и измлада заповеди Христа Бога исполнил еси, того не отложно взыскуя: сирот питатель, пленных свободитель был еси. тем вшел еси в радость Господа твоего: емуже со ангелы предстоя, моли о верою творящих память твою.

*И ныне, Богородичен.*

Под твое державное предстательство прибегающии присно, богородителнице Дево, страстей мучительства, и лукавых помышлений избавляются. темже рабы твоя спаси от всякаго вреда и тли, благоприятною твоею молитвою избавивши, яко благосердна, да верою вси благословим державу твою владычце.

*На велицей вечерни,*

*Стихиры, глас в~. Подобен:*
Киими похвальными:

Киими златокованными венцы, увязем иоанна, блаженнаго новопроявленнаго, благочестия поборника, светильника незаходимаго, солнце мирови правды правило, веселие земли сербския, и обители своея светлое украшение. сирых и обидимых заступника, столпа непоколебимаго: егоже ради шатания врагов, Христос низложи, имеяй велию милость. *[Дважды.]*

О како недостойными устнами воспоем иоанна премудраго: евангельских словес подражателя, и родителем своим в послушании венца светлосиятельнаго, и стаду своему по кончине не отемлема назирателя. всечестныя Троицы молитвенника, чудес многих подателя обильна: молится бо о душах наших.

Светлое украшение церкве божия матере, твоя мощи явишася преблаженне иоанне: сияют бо паче злата и сапфира, созывающи нас на духовное торжество, и просвещает душы и телеса всех верою приходящих к нему: и молится Господеви помиловати люди своя.

*Ины, стихиры, глас и~.*

*Подобен: О*
преславнаго чудесе:

О преславнаго чудесе, како многовременное течение лет, не истли многоцелебное сокровище, тело твое преблаженне иоанне. Бог егоже от младенства возлюбил еси, той тя ныне прославляет воистинну в похвалу и утверждение веры нашея. мы же обстояще раку мощей твоих зряще знамения и чудеса, дивящеся вопием: о краснаго твоего дарования святе: имже Христос одарил тя есть, яко благоутробен. *[Дважды.]*

О каковаго дарования от Cпаса причастихомся, и обогатихомся воистинну: царие и святителие, богатии и нищии радуйтеся, и светлость днесь торжество празднуим, общаго нашего заступника, иоанна праведнаго. воспойте пустыннии безмолвницы, и простии людие: о неизреченнаго твоего милосердия Владыко Господи: имже прославил еси тебе славящыя.

О преславнаго твоего восприятия святе: еже от Бога получил еси, кто зря неудивится в тебе блаженне иоанне; с родители бо твоими в райстей пищи веселишися, яко отнюд невозможе тебе блаженне, ни цвет юности, ни земнаго воинства попечение, яже к Богу любве отлучити, правдою бо и милостынями украшаяся. о краснаго твоего селения святе: имже тя Христос Бог прият веселящася.

*Слава, глас з~.*

Радуйся савво святителю, православия наставниче и чистоте учителю. Радуйся симеоне корене благочестия. Радуйся стефане деспоте, из тебе бо произыде красен плод духовнаго наслаждения, имже питается церковь Христова и наслаждается. Радуйся максиме преблаженне, святителей удобрение, иноков и бельцев, и всех верных светлое просвещение: Радуйся ангелино преподобная, лозо честная, от тебе бо прозябе нам грозд винограда спасеннаго, от негоже питающеся услаждаем душы нашя. Радуйся иоанне, церкве Богоматере светлое украшение, и земли сербския утверждение. Радуйся странных и безкровных покровителю. Радуйся вдовиц и сирот питателю. Радуйся похвало веры нашея, и теплый молитвениче о душах наших.

*И ныне, Богородичен.*

Кто тебе не ублажит пресвятая Дево: кто ли не воспоет твоего пречистаго рождества; безлетно бо от отца возсиявый сын единородный: тойже от тебе чистыя пройде неизреченно воплощся, естеством Бог сый, и естеством быв человек нас ради, не во двою лицу разделяемый, но во двою естеству неслитно познаваемый: того моли чистая, всеблаженная, помиловатися душам нашим.

*Вход, прокимен дне и чтения:*

*На литии стихиры, глас в~, самогласны:*

Ликуй ныне и взыграй новый Исраилю, якоже иногда богоотец пророк: тако и мы днесь раки вашя обстояще многоцелебныя, не скрижали каменныя в себе имущыя, но сокровища четверосиятельная зарями паче солнца осиявающа, и вся чувствия наша проходящая вонями мирными облагоухающая: отец с сыном, мати с чадом, прославляют Бога прославльшаго их. темже усердно возопием к ним: благии наши заступницы, приидите ко Христу Богу, о нас молящеся да спасет душы нашя.

*Глас г~.*

Приидите славеносербскаго народа собори: приидите матери с чады, припадем матери нашей, скорой помощнице, преподобной ангелине, и песненными похвалами воспоим ю, яко в последнее время в матерех прославися: таковое сокровище от утробы своея произнесши, имже мы днесь обогатихомся: многоцелебными телесы максима блаженнаго, и иоанна преподобнаго, и возопиим к ним: о прехвальнии, молитеся Христу Богу о нас: да спасет душы нашя.

*Глас д~.*

Веселися и ликуй сирмие со окрестными странами. днесь бо предлагает нам трапезу духовную, теплый наш заступник иоанн деспот, не брашно и питие, ни снедей тлительных имущи, но слаждчае меда, благоуханное его тело. к нему же приникнувше чувства наша усладим, дш~евная вкупе, и телесная: почерпающе вино веселия, от источника приснотекущаго, и молимся ему: да помолит Христа Бога, и спасет душы нашя.

*Глас з~.*

Богоприятне пребогате блаженне иоанне: от ложесн порождение свято, Богови наречен еси, благими делы светло украсился еси, милостынями, чистотою и правдою, сосуд святаго духа был еси: имже действуеши преславная чудеса, верою приходящым к раце мощей твоих, и молишися о душах наших.

*Глас з~.*

Иоанне боговенчанне, ты явился еси царей держава светоносна, воех похвала всечестна, Христиан всех поборник непобедим: о нихже жив сый душу твою полагая сице и по смерти не отступно отечество твое сохраняй, и православным воем нашим на агаряны пособствуй, молитвами твоими.

*Глас и~.*

Красна похвала еси и веселие земли сербския, и украшение святый храме божия матере, имея в себе мощи благочестиваго стефана, и максима блаженнаго: преподобныя ангелины, иоанна праведнаго. тем радостно сей праздник духовно восхвалим, и песнми почтим: и молимся яко теплым нашим заступником, да молятся о душах наших.

*Слава, глас е~.*

Вострубим трубою песней, и гласом радостнаго веселия праздник сей воспоим. свыше бо небеса радуются, и земля веселится, человеком же сердца играют. царие стецытеся, князи друголюбие показующе, рабы Владыку воспойте. да дивятся языцы новоданней нам благодати. да красуется святая церковь божия матере, имеющи в начале симеона и савву утверждение: напоследок же стефана деспота, и преподобную ангелину: яже породиста нам рождие винограда спасеннаго, максима блаженнаго, и иоанна праведна. к ним убо припадем со слезами, и возопием: о теплии наши заступницы, и скории помоыщницы: убедите родители своя, и вкупе умолите Владыку Христа: монахом и бельцем, старым и юным, мужем и женам, душам спасение, и телом здравие даровати, и велию милость.

*И ныне, Богородичен.*

Храм и дверь еси, палата и престол царев, Дево всечестная: еюже избавитель мой Христос Господь во тме спящым явися, солнце сый правды, просветити хотя, яже созда по образу своему рукою своею. темже всепетая, яко матернее дерзновение к нему стяжавшая, непрестанно моли спастися душам нашим.

*На стиховне, стихиры, глас а~.*

*Подобен:*
Небесных чинов:

Паче солнечныя лучи просиял еси преблаженне иоанне, сербския земли светило явился еси, знаменми же и чудесы просвещаеши люди твоя. тем вси сошедшеся Христа воспоем, спасающаго нас от бед, молитвами твоими святе.

*Стих:*
Праведник яко финикс процветет:

Светом божественным облистая, чудодействуеши непрестанно: церковь твою знаменми уясняеши, и люди твоя от напастей избавляеши, и радостию веселиши. и ныне Христа Бога моли всехвальне иоанне. от бед избавитися душам нашим.

*Стих:*
Насаждени в дому господни:

Земля ваша сирмия, и лик богособранный, монаси и бельцы чудеса твоя вселенней возвещают преблаженне: и святая церковь божия матере красящися, воспевает велехвальными песнми. Христос бо тя светильника людем твоим дарова, просвещающа, и освящающа душы нашя.

*Слава, глас з~.*

Приидите ныне благоименитии соборы, красный личе иноческий, с благочестивыми людьми, вкупе же и святители с Христолюбивым множеством воинственных чинов, светло воспоем песнми, новоданней нам благодати, скораго предстателя, и теплаго заступника нашего, церкве божия матере и украшение, и иноком радование, и земли сербския окормление, приидите и припадем ему молящеся яко да убедит родители своя, да предстанут владыце Христу о нас молящеся, во еже и нам сподобитися веселия вечнаго.

*И ныне, Богородичен:*

Творец и избавитель мой пречистая, Христос Господь, из твоих ложесн прошед, в мя оболкийся, первыя клятвы адама свободи темже ти всечистая, яко божии матери же и Деве, воистинну, вопием немолчно, радуйся ангельски, радуйся владычце: предстательство и покрове, и спасение дш~ наших.

*Тропарь, глас д~.*

Дивен творяй преславная чудеса, и прославляяй по кончине славящыя тя нетленная телеса их являя, и чудодействии люди обогащая, во славу святаго имене своего. дарованный нам тело угодника своего иоанна, молящагося о душах наших. *[Дважды.]*

И Богородице Дево: *[единожды.]*

*На утрени,*

*По а~-й кафисме, слава, глас д~. Подобен:*
удивися иосиф:

Красуйся и ликуй святая церкве божия матере, в нейже лежит пречистное тело иоанна праведнаго: и всем к нему приходящым милостивно подает различная исцеления. сего ради и мы вопием ему: молитвами святе твоими исцели недуги и болезни нашя, и от всякия вражды нас избави и искушений: да верою и любовию память твою почитаем. *[Дважды.]*

*Слава, и ныне, Богородичен.*

удивися иосиф, еже паче естества зря и внимаше мыслию иже на руно дождь, в безсеменном зачатии твоем Богородице, купину огнем не опалимую, жезл ааронов прозябший, и свидетельствуя обручник твой и хранитель, священником взываше: Дева раждает, и по рождестве паки Девою пребывает.

*По в~-й кафисме, седален, глас е~.*

*Подобен:*
Собезначальное:

Яко луча светозарная от запада пришед, вселенную просветил еси и люди отечества твоего расточенныя собрал еси, правдою и милостынею святыя Троицы в себе дом сотворил еси: сего ради и по успении твоем, от многих лет обретошася во гробе нетленны мощи твоя. тем же и мы припадающе молимся: моли Христа Бога, грехов оставление подати служителем твоим, прославляющым память твою. *[Дважды.]*

*Слава, и ныне, Богородичен.*

Неискусобрачная невесто приснодево, со преподобными и праведными восхваляем тя, яко тобою нам величия сотвори сын твой и Бог наш, иже в ложесна твоя вместитися благоизволи, да от лести свободит род наш.

*По полиелеи седален, глас и~.*

*Подобен:*
Повеленное тайно:

*От*
младых ногтей произбра тя Господь в небесное селение благородне иоанне, от вседержителя Бога нетленныя почести восприял еси, и осиян еси от него божественным светозарением, и выну насыщаешися радости и веселия: темже молися за твое отечество, и за вся люди в православии живущыя, и твоя мощи верою почитающыя. *[Дважды.]*

*Слава, и ныне, Богородичен.*

Солнца разумнаго родила еси пречистая, от негоже вся видимая и невидимая просвещаются, и терние греховное искоренивается. тем и аз убогий и недостойный раб твой молюся ти: просвети мрак души моея, и сподоби получити милость в дн~ь страшнаго испытания, твоими матерними к нему молитвами.

*Степенна, а~-й антифон, д~-го гласа. Прокимен, глас д~:*
Честна пред Господем смерть преподобных его. *Стих:*
Что воздам Господеви о всех, яже воздаде ми; *Евангелие от матфеа, зачало и~.*

*По н~-м псалме, стихира, глас з~.*

Приидите богособраннии православных собори, духовно возвеселимся: лик составльше, руками восплещем, песнми похвальными воспоем: и святым мощем его приступающе лобзаем, и со слезами мольбу смесивше. к нему сице рцем: иоанне праведне, нас монахи и бельцы, ихже собрал еси зде, собери и тамо в царствии небеснемь.

*Канон Богородице со ирмосом на з~, глас и~.*

*Ирмос:*
Воду прошед яко сушу:

*И святому два канона на и~.*

*Канон, глас а~.*

*Песнь а~.*

*Ирмос:*
Лютыя работы избавлься Исраиль, непроходимое пройде яко сушу, врага зря потопляема, песнь яко благодетелю поет Богу, чудодеющему мышцею высокою: яко прославися.

Приидите ныне предпразднственная возгласим, с волхвы Христу дары принесем, и со ангели возопием: свят еси Господи.

отца вашего по отшествии, благочестиваго стефана деспота, Мати ваша ангелина преподобная, наказующи вас жалостно вам глаголаше: ныне чадца моя отец ваш к Богу преселися, кто от ныне воскормит вы; точию надейтеся на Господа Бога, не забудет бо своих рабов, обаче учитеся со ангели звати: слава в вышних Богу.

Во смирении яко в цвете, премудростию и разумом отроцы украшени исполнители явишася, послушанием и покорением матери своей, яко венцы светлыми украшахуся, заповеди Христа Бога исполняюще, вопияху: слава в вышних Богу.

*Богородичен:*
Аще и един разумевается лицем еммануил, но естеством сугуб: сего две возвещаем в нем воли и действа. егоже родительницу Богородицу исповедуем, и с нею вопием: слава в вышних Богу.

*Ин канон, глас и~.*

*Песнь а~.*

*Ирмос:*
Воду прошед:

Ликовствующе песнми, благочестиваго иоанна деспота, сошедшеся днесь по достоянию восхвалим, яко многих чудес подателя обильна, молится бо о нас Господеви. тем и мы с ним возопием: слава смотрению твоему Господи.

угрин он, аще и иноверен бяше, но егда виде вас отроцы преблаженнии, жалуя сиротства вашего, радостно вас приемлет, и подает вам сирмию во обдержание, и зря крастоту лица вашего дивится: краснейши же душею воистинну явистеся, о преблаженнии! тем с вами воспоем: слава смотрению твоему Господи.

Велми тя храбра и оруженосна на сопротивныя Бог показа, отгоня их от стада твоего яко волки суровыя, соблюдая люди отечества твоего невреждени, и ныне молим тя преблаженне иоанне, сохрани и нас служители твоя от нахождений чад агарянских, да вси песнь поем: слава смотрению твоему Господи.

*Богородичен:*
Алавастр чистая мысленный ты еси, мира излиявшагося на землю с нб\се, и мене ныне благоухания исполни, да воспою песнь: чудная дела тобою сотвори сын твой и Бог, пречистая Дево.

*Катавасиа, глас а~:*
Спасе люди:

*Песнь г~.*

*Ирмос:*
Не мудростию и богатством да хвалится смертный своим, но верою господнею православно взывая Христу Богу, и поя присно: на камени твоих заповедей утверди мя Владыко.

Стефан деспот родитель твой, Богу хотящу от жития сего отходит, тебе яко агня незлобивое в чуждем стаде оставляет: ты же святе Христа Бога любя, и матере твоея заповеди сохраняя наказанием добре утверждаем, непрестанно Богу поя, свят еси Господи.

Помазанник римския державы аще и восхоте, но не возможе вас удержати, от полученнаго вам путешествия, Богу ему возбраняющу: но с миром и дарми отпущение вам дарует. вы же путешествие творяще, и Бога благодаряще поете: свят еси Господи.

Любовию приходящим к раце мощей ваших иноком и бельцем, благочестиве стефане, максиме преблаженне, ангелино преподобная, и иоанне праведне, душам спасение, и телесем здравие, всем нам даровати молимся к Богу вашими молитвами, с вами вопием свят еси Господи.

*Богородичен:*
Егоже трепещет чистая, всякое создание, сего на руку имела еси, за милосердие нас ради младенца бывша: сего моли спастися всем верою зовущым свят еси Господи.

*Ин.*

*Ирмос:*
Небеснаго круга верхотворче:

Тебе отнюд невозможе блаженне, ничтоже от православия отлучити, ни сиротство родителей, ни чужестранствие, ниже цвет юности, страх божий в сердце твоем имея, последовал еси стопам родителей твоих: дойде и постиже с ними вкупе во дворы господни, веселяся вопия: спасе мя десница твоя Господи.

Яко Богу изволившу прославити святыя своя, тако и прослави юноша некий на одре слежаше осмь лет, от врачев исцеления неполучи, слыша знамения и чудеса деема тобою преблаженне, отцу и матери глаголаше: несите мя к мощем праведнаго иоанна, да и аз насыщуся яко пес, от крупиц падающих от трапезы богатаго. оле знамений и чудес деемых! еще ему во врата церкве Богоматере внесену бывшу, здрав бысть, яко и не боле, велиим гласом возопи: молитвами праведнаго иоанна, спасе мя десница твоя Господи.

Ныне веселия исполнися храм Богоматере, в немже лежит сокровище негиблемо, тело блаженнаго, чудесы удивляемо: вси убо приближающеся к раце мощей его с верою, исцеления дары приемлют, здрави отходят; и Бога благодаряще поют: спасе нас десница твоя Господи.

*Богородичен:*
Избави нас геенны, и всякаго прещения в час суда рабы твоя пренепорочная, и причастники сотвори сына и Бога твоего царствию, да вси поем ему: спасе нас десница твоя Господи.

*Седален, глас д~. Подобен:*
Скоро предвари:

Яко цвет прекрасен процвел еси во отечествии твоем благородне иоанне, имаши бо мощи твоя пребывающыя во храме божия матере, и лежащыя в честней раце, целы, невредими яко крин благоуханный, и яко китра добровонная, облагоухающая вся приходящыя к ним с верою, и исцелений дары не возбранно подавающыя: и ныне не забуди рабы твоя молимся. *[Дважды.]*

*Слава, и ныне, Богородичен.*

Яже от всех родов пред\ъизбранная, от всех пророков пронареченная, и от всех человек препрославленная, и от ангел удивляема, Мати Бога вышняго, удиви на ны милость твою. умоли сына твоего, и Бога нашего, избавитися нам от всякаго зла, да тя непрестанно яко матерь божию величаем.

*Песнь д~.*

*Ирмос:*
Слыша древле аввакум Христе чудный твой слух, и страхом взываше: от юга Бог приидет, и святый от горы приосененныя чащи, спасти помазанныя, слава силе твоей Господи.

Красуйся церкви божия, ликовствуйте сербстии народи, богособранный личе зряще вещь дивну и прекрасну в церкви божия матере лежащу, мощи богопрославленных деспот, отец с сыны, мати с чады молятся бо непрестанно о людех своих яко чадолюбцы, и обитель свою сохраняют от всякия напасти, тем и мы песнь воспоем: слава силе твоей Господи.

Аще и посреде иноязычных учителей водворяешися богоблаженне, но православия отеческаго николиже погреши, Богу сохраняющу тя, дондеже желаемый глас получил еси, вниди рабе в радость Господа твоего, тому и мы надеемся зовуще: слава силе твоей Господи.

Ни сана величество, ни воинственное попечение, ниже брачное совокупление возможе тебе отдалити от любве Христовы, праваго пути держася не отступно, дондеже вшел еси в райская селения, идеже праведник совокупления, веселяся с родители твоими. темже и мы молимся блаженне иоанне: помяните и нас во веселии Господа своего, да вси вопием: слава силе твоей Господи.

*Богородичен: О*
преукрашенна добротою добродетелей Богомати чистая, со благочестивым стефаном, и максимом блаженным, ангелиною преподобною, и иоанном праведным, моли о нас егоже родила еси Христа, человеколюбца Бога, избавитися нам от всякаго зла, да вси поем ему: слава силе твоей Господи.

*Ин.*

*Ирмос:*
Ты моя крепость Господи:

Руце твои преблаженне имея простерте к требующым, и маломощныя заступая, богатство твое во утробы нищих благая, отонудуже тя богатодавец Христос сугубою мздою обогати и дарова тебе с родители твоими вечное наслаждение. молитеся святии, тамо и нам с вами улучити малое утешение, да вси поем, дивен Бог во святых своих.

Наказуя словесы твоя люди преблаженне, и бдите молитеся глаголя, и внимайте, невемы бо в кой час тать приидет: крепко станем непощадим плоти нашея, противу брани борителя ополчимся, Бога помощника призовем, да державу отечества нашего сохранит, сохрани и нас святе молитвами твоими, поющыя: дивен Бог во святых своих.

Еще от юности святе Бога любя, того ищя, того гоня дондеже и постигл еси, и той тя во веселие прият, и обитель в тебе духа святаго сотвори, и прослави во вселенней чудесы, в хвалу и уверение роду нашему. да вси вопием: дивен Бог во святых своих.

*Богородичен:*
Дивный и прекрасный личе, святая и богоизбранная четверице, мы смиреннии служители ваши молимся, с Богородицею и архангелом гавриилом молитеся Христу Богу, избавитися нам безгодныя болезни, и горкия смерти: да тя непрестанно матерь божию, в песнех величаем.

*Песнь е~.*

*Ирмос:*
Свет твой незаходимый возсияй Христе в сердца верно поющих тя, мир подавая нам, паче ума. тем от нощи неведения, ко дню светом твоим текуще славословим тя человеколюбче.

О богоданнаго вам разума святии: чудныя грады и страны проходяще от места на место, якоже иногда древний Исраиль по пустыни Богу вас сохраняющу, отнюд непогрешисте отеческаго предания, дондеже изволи Бог прославити землю и люди отечества вашего: земным бо царством, небесное восприясте, и со ангели непрестанно ликуете, и нас тамо не забудите, верою воспевающих вы.

Сей блаженный ревнуя и поревнова, по людех отечества своего Бога николиже отступая, дн~ь и нощь, молитвами и милостынями себе тому приводя: той тя и прият и сотвори в тебе обителище святому духу. сподоби и нас духа святаго, молитвами святе твоими, верою воспевающих тя.

О тако Богу изволившу! георгий старей брат твой остризает власы своя, матери и всем людем, и тебе преблаженне, изволи лучше работати Богу, нежели имети временную сего мира сладость: сего ради обрете на нб\сех радость, и нас тамо не забуди святе, верою воспевающих тя.

*Богородичен: О*
лозо духом святым насажденна: о четверице богоизбранная: мощи бо вашя святосиятельны многа знамения и чудеса содевают в храме Богоматере: с неюже и со архангелом гавриилом, молитеся человеколюбцу Богу о нас, да в мире поем из нея рождшагося Господа.

*Ин.*

*Ирмос:*
Вскую мя отринул еси:

И нехотящу ти блаженне иоанне, деспотства сан вручается ти. ты же святе яко воин крепок обоюду острым оружием на агаряны храбрствуя, и владыце Христу безленостно работая, своего отечества люди от бед избавляя, и нас к небесному царствию направляя да вси зовем: чудна дела твоя Господи.

Ничтоже возможе вас пременити от богоданнаго вам разума, и благочестия, о богоблаженнии: ни чуждестранствия хождение, ни инославных величество, но яко адаманти твердии соблюдосте телеса ваша чиста. темже и Троицы святыя жилище в себе сотвористе, и благодать святаго духа вселися в вас, и сила божия действует вами. темже молимся: и о нас молитеся святей Троице яко теплии наши заступницы, да вси зовем: чудна дела твоя Господи.

Ихже око невиде, ухо неслыша, и на сердце человеку невзыдоша, яже уготова Бог любящым его, вам сия дарованна быша, о благочестиве стефане, преблаженне максиме, ангелино преподобная и иоанне праведне, молимся и мы получити грехов прощение. душ спасение, и телес здравие, иноком и бельцем, и всем приходящым к раце мощей ваших, да вси зовем: чудна дела твоя Господи.

*Богородичен:*
Вси к воде медоточнаго твоего источника Богородице Дево, едина радосте рода нашего притекаем зовуще пресвятая: мир испроси церквам твоим, да вси сыну твоему зовем: чудна дела твоя Господи.

*Песнь з~.*

*Ирмос:*
Весь от страстей безмерных содержуся, и китом зол снизпадох, но возведи из истления мя Боже, якоже прежде иону, и верою безстрастие ми даруй, яко да во гласех хваления и спасения духом пожру ти.

Ликуй сирмие страно сербская, веселися святая митрополие, храме божия матере красуйся, положением святых мощей стефана благочестиваго, максима блаженнаго, ангелины преподобныя, иоанна праведнаго, молятся бо о людех своих яко отечестволюбцы, да в мире песнь поем: слава Богу сотворшему преславная.

Агарянин некий бяше беснуяся, жив во чреве его валяшеся: многия беды и труды на тело его нанесе, множицею бо на земли лежа, яко мертв зряшеся: приведше же его к раце мощей ваших. о предивная четверице! он аще и неверен, обаче рыдая бяше плачася. вы же святии яко богатодавцы и псом невозбранно от крупиц святыя вашея трапезы, и нещадно подаете, тако и агарянину скорое исцеление. он же здрав быв возопи: несть веры, паче веры Христианския. славы же ради земныя не возлюби небесныя, обаче бяше поя: слава Богу сотворшему чудеса преславная.

Дивно древо, красны же ветви, но и плод воистинну сладчайший меда, приидите ныне вкусивше обильно, чувства наша телесна вкупе и душевна усладим; и в радости со святыми Христа Бога возвеличим, и песнми воспоим: слава Богу сотворшему преславная.

*Богородичен:*
Исцели язвы моея души, и многомутное помышлений волнение владычце утиши, и мирное ми устроение подаждь, да в мире сыну твоему поем: слава Богу сотворшему преславная.

*Ин.*

*Ирмос:*
Молитву пролию ко Господу:

Ко твоему отечеству приити тебе сотвори Бог и нехотяща преблаженне иоанне, обогащая тя дары славою немимотекущею. тем приходящии к раце мощей твоих, почерпают пиво от источника приснотекущаго, исцеления от тебе богатыя дары, да вси зовем: славословим тя человеколюбче.

Аще и лишени родителя, но вас, о богоблаженнии, кесарь в державе своей честне назирая, и яко сиротства вашего жалея царскими вас учреждает, вы же святии, яко рабы Бога вышняго и в чуждей земли непогрешисте деснаго стояния: и нас тамо приведите вашими молитвами, песнь Богу поющыя: славословим тя человеколюбче.

По преставлении твоем иоанне преблаженне, яко голубь целомудренный, на финикс добродетелей возшел еси, криле имея позлащени: имаже возлетев в райстей красоте водворился еси, и божественныя пищи наслаждаяся с радостию поеши: славословим тя человеколюбче.

*Богородичен:*
Едину пречистую, едину нескверную молю тя отроковице, сластными оскверншуюся страстми душу мою окаянную, твоими молитвами очисти, да достойно воспою сыну твоему зовый: славословлю тя человеколюбче.

*Кондак, глас и~.*

*Подобен:*
Возбранной:

Приидите достодолжно почтим иоанна, новыя благодати служителя новопрославленнаго; славу веры нашея, и нашего молитвенника. созывает бо пети благодарными гласы, и прославити прославльшаго святыя своя: и молится о творящих память его, и о зовущих ему: радуйся иоанне новое процветение.

*Икос:*
Велика тя сербстей земли светильника Бог показа в последняя времена, иоанне блаженне: невидимо Христовыя люди непрестаеши посещая, и скорая исцеления подавая всем верою приходящым, к раце мощей твоих: тем вси согласно вопием ти сия: радуйся столпе пресветлый, просвещая нас чудеси и знаменми. радуйся, отца благочестиваго корене. радуйся преподобныя матере ветве прекрасная. радуйся, нагих покровителю, и плененных свободителю. радуйся, яко восприял еси вместо тленных нетленная, радуйся, зрителю света неприступнаго. радуйся саде новосажденный в райстем селении. радуйся, яко ликуеши со ангели. радуйся, облаче росный, верных сердца орошая. радуйся, земли сербстей заступниче. радуйся, церкви твоей, светлое украшение. радуйся, благочестивым деспотом нашим радование: радуйся, воином православным во бранех крепкий помощниче. радуйся, всем нам неложный хранителю и похвало. Радуйся иоанне, новое процветение.

*Песнь з~.*

*Ирмос:*
образу служити мусикийскому согласию созывающу люди, от песней сионских поюще отроцы Давидовы, мучителево разориша злочестивое веление, и пламень в росу преложиша, песнь воспевающе: превозносимый отцев и наш Боже благословен еси.

Чудо преславно на земли явися о преблаженне иоанне: по изнесении от земных недр святаго твоего тела, многий народ стечеся, разслабленныя принесоша, слепыя приведоша, и егда святыя твоя мощи облагоухаша, тогда вси, кийждо от своих язв здрави быша: славу Богу, и тебе угоднику его воздаша, с нимиже и мы воспоим: благословен Бог отец наших.

украсил еси отечества твоего люди, и был еси похвала родителей твоих, иоанне праведне: явися бо тело твое яко китра благовонная, знамения и чудеса яко искры испущающая, и всем верою приходящым к раце мощей твоих исцеления подавающая. тем вси вопием: благословен Бог отец наших.

Яже мы знаем, сия и глаголем, и от многих мало речем: жену некую беснуему, железы окованну, родители ея приведоша к раце мощей ваших преблаженнии; яже гласы испущаше, и скачущи нелепая глаголаше, вы же благочестиве стефане, максиме преблаженне, ангелино преподобная, и иоанне праведне, напраснаго беса, скорым исцелением от нея отгнасте. она же здрава, зрящи сия дивится, со слезами от радости ниц на землю падши, величия Богу, и вам угодником его воздаваше, поющи: благословен Бог отец наших.

*Богородичен:*
Стени и плачися душе моя, и себе отнюд рыдай, молящися матери божией, и глаголющи: мене осужденнаго страшныя избави муки, да возмогу сыну твоему звати: благословен Бог отец наших.

*Ин.*

*Ирмос: От*
иудеи дошедше:

Красен видением, краснейший же душею во исправлениих твоих, святе явился еси, еже к Богу имел еси: в таковых же тя и конец постиже, и процвел еси блаженне иоанне, яко финикс во дворех Господа твоего, идеже веселяся поеши: благословен Бог отец наших.

Яко древо маслинное при исходищих вод псаломски, воистинну насажден еси, и вся елика аще плодит, успеют, тако и вы преблаженнии, принесосте плод красен Христу Богу: максима блаженнаго, и иоанна праведнаго, стефане деспоте, и ангелино преподобная, темже и Христос вас вкупе прият, и введе в райское селение. сподобите и нас с вами радости Господа своего, поющих: отец наших Боже благословен еси.

В лето преставления вашего. о богоблаженнии, осироте{<::рус> Исправлено неблагозвучное <::слав> обсире. <::рус>Прим. <::лат> оrthlиb<::слав>} престол сербскаго владычества, агарянская же чада, яко пси без\ъобразнии нападоша на землю людей отечества вашего: вы же святии молитвами вашими, яко пращею отжените от стада своего, и от ныне мечем молитв ваших ссецыте враги нашя молимся, да владыце Христу непрестанно песнь поем: отец наших Боже благословен еси.

*Богородичен:*
украшена красотою рождши вседетеля, утробою ширшая небес еси Дево всепетая: оляденевшую душу мою, любовию твоею прохлади. у сына же твоего и Бога причастника царствия сотвори, да тя непрестанно матерь божию, в песнех величаю.

*Песнь и~.*

*Ирмос:*
Чуда преестественнаго показа образ, огнеросная пещь древле, огнь бо неопали юныя дети, Христово являя безсеменное от Девы божественное рождество, тем воспевающе воспоим: да благословит тварь вся Господа, и превозносит во вся веки.

Премудростию и разумом отроцы украшени, исполнители явишася послушанием и покорением матери своей, яко венцы светлыми украшахуся, и заповеди Христа Бога своего исполняюще, крепляхуся поюще: благословите вся дела господня Господа, и превозносите во вся веки.

Радуйся благочестиваго царя отрасле скорый наш помощниче, и теплый заступниче, иоанне праведне. молимся, непрестай моляся ко владыце Христу Богу мир и здравия, и ино аще что на потребу людем твоим даровати, поющым: благословите вся дела господня Господа, и превозносите во вся веки.

Изволи Бог прославити тобою землю отечества твоего пребогате иоанне: яви бо тя посреде людей твоих, яко китру благовонну, и вси приходяще к раце мощей твоих. душы нашя и телеса, наполняем мира благовонна, поюще: благословите вся дела господня Господа, пойте и превозносите во вся веки.

*Богородичен:*
Избави мя страстей и бед богоневесто Мати Христа Бога: тебе бо положи Бог к нему ходатаицу моему смирению, да вси зовем: благословен плод чрева твоего, пречистая Дево.

*Ин.*

*Ирмос:*
Победители мучителя:

Господи Боже мой, припадаю и молютися, да осенит нас благодать святаго духа твоего, да возгласим песнь нову от уст недостойных, еже похвалами прославите праздник угодника твоего иоанна, и воспети тебе Богу: да тя тварь благословит во вся веки.

у жениха Христа водворяяся, на земли чудес лучи испустил еси, и различныя недуги и болезни от человек отгнал еси: от ковчега мощей твоих благодать источаеши, и здравие о Бозе всем подаваеши, преблаженне иоанне. тем вси зовем: да благословит тварь вся Господа, и превозносит во вся веки.

Молимся тебе преблаженне иоанне, тамо, идеже водворился еси у Христа царя со святыми веселяся, и нас монахи и бельцы, и вся служащыя ти помяни во веселии Господа твоего, поющыя: да благословит тварь вся Господа, и превозносит во вся веки.

*Богородичен:*
На тя всю надежду нашу возложихом пречистая Дево. храм бо твой святый четырми мощми святосиятельными красится, удивляют бо всяк разум и премудрость, и всем во храм твой приходящым, исцеления дары подавают. тем молимся ти Мати божия, молитвами святых твоих спаси нас.

*Песнь ф~.*

*Ирмос:*
Светоносный облак:

удивишася небеснии лицы, возрадовашася сербстии народи зряще твою душу праведне, от земли на небо возносиму, и с родители в райском селении водворяему. молимтися преблаженне иоанне: и нас сирых неостави без твоея помощи, да в песнех пою: величит душа моя Господа.

Любовию нас не забыл еси, аще и от нас преставлен был еси, якоже древле илиа: но нам оставил еси святыя твоя мощи, яко милость честнейшую; имиже нас преблаженне покрывая, и сохраняй, да в мире воспеваю: величит душа моя Господа.

Егда принесоша во храм божия матере тело твое, о пребогате и праведне иоанне: тогда множество народа сербскаго стечеся приносяще недужныя: и вси твоя мощи лобызавшии, от недуг здрави быша. слепии зряху, немый глаголаше, хромый скачя играше, славу Богу, и тебе угоднику его воздаваше, поя: величит душа моя Господа.

*Богородичен: О*
мати всяческих творца, Дево всепетая, печальных утехо, потопляемых предстательнице, и пренемогающихся заступнице, до живота моего ты мя сохрани.

*Ин.*

*Ирмос:*
ужасеся о сем небо:

Ничимже по достоянию похвалити тя умеем: обаче аще и недостойными устнами, сие малое гранесие приносим тебе преблаженне иоанне: и честныя твоя велми похваляюще мощи, в песнех Христа Бога величаем, тебе давшему таковую благодать, и силу. приими же от нас малое моление, и пособствуй да принесем Богу хваление.

Теплою любовию и верою притекающым к раце мощей твоих благородне иоанне, иноком и бельцем, подаждь душам спасение, и телесем здравие, и избави лютых бед и обстояний. прими же от нас, малое моление и пособствуй да принесем Богу хваление.

И тесно и недоуметельно ума моего хваление: но приими о всечестне иоанне, аще и нелепо и грубо соплетох сие малое песни моление, и твоим предстательством еже к Богу, во благое претвори, и в лепоту учини. приими же от нас малое моление, и пособствуй: да принесем Богу хваление.

*Богородичен:*
Юже принесохом приимите похвалу и пение, о преблаженная, и богопрославленная четверице, мы недостойнии, мощи вашя обстояще во храме божия матере молимся, с госпожею Богородицею, и с архангелом гавриилом, умолите человеколюбца Бога, мир церквам, и тишину земли сербстей, иноком и бельцем, и всем людем телесное здравие, и душевное спасение даровати: да в мире Христа Бога, и пречистую его матерь непрестанно величаем.

*Светилен.*

*Подобен:*
Со ученики взыдем:

Явися светлое украшение церкве божия матере, от праведну бо боку происходит иоанн деспот, просвещая нашя душы и телеса: церковь же свою исполняя мира благовонна, и здравие подает недужным всем иже верою приходящым к раце мощей его, неоскудно насыщая веселия телеснаго, вкупе и душевнаго. *[Дважды.]*

*Богородичен:*
Неизреченнаго прижития была еси всенепорочная невесто, яко сущи честнейший храм Богородице, свет бо превечный в тя вселися, и породи Бога. поюще убо твое рождество, величаем тя достойно, всенепорочная отроковице.

*На хвалитех, стихиры, глас в~.*

*Подобен:*
Егда от древа:

Ты явился еси светлое украшение церкве, божия матере, праведне иоанне, мощи бо твоя светом вселенную просвещают, сияют бо паче злата, и камене честна, созывающе нас на духовное торжество, да просветим душы нашя и телеса, твоими молитвами досточудне.

Похвала еси земли сербстей, и велицей церкви божия матере: просвещение же и щит людем отечества твоего, и победа на сопротивныя, и всем нам поборник и заступник. темже преблаженне иоанне, и от ныне рабы твоя не забуди, но всегда покрывай, заступай, и сохраняй от враг видимых и невидимых, молимся.

Приидите сербстии народи вси, возрадуемся и возвеселимся днесь, во всечестный сей, праздник иоанна деспота, и славу и хвалу Христу Богу воздадим; давшему нам таковаго к нему предстателя, и молитвенника о душах наших.

Днесь веселится церковь Богоматере, имеющи в себе многоцелебныя мощи праведнаго иоанна, светом вселенную озаряюща, души и телеса наша просвещающа, люди же своя знаменми и чудесы удивляюща: различная дарования всем от него просящым подавающа, церковь же свою от всякия скорби и беды избавляюща, и служащыя в ней монахи и бельцы душевнаго веселия наслаждающа. тем молимся преблаженне, не престай моляся о нас человеколюбцу Богу, даровати душам нашим мир и велию милость.

*Слава, глас з~.*

Ликуй сирмие и страно сербская веселися: красуйся храме божия матере, положением святых мощей стефана благочестиваго, и максима блаженнаго, ангелины преподобныя, и иоанна праведнаго. яко бо солнце многосветлое вселенную всю лучами просвещают, и мрак душевнаго падения озаряют, и от них верою просящым исцелений богатыя дары, яко искры испущают, и нещадно требующым подавают. темже и мы со слезами сице рцем: о прекрасная и предивная четверице, мы смиреннии монаси и бельцы, старии же и юнии, богатии и нищии, просим отечеству вашему мир, и церквам в любви единомыслие: нам же и всем людем, здравие телесное и душевное спасение: даровати, еже к Богу вашими молитвами.

*И ныне,*
Богородице ты еси: *Славословие великое, и отпуст.*

*На литургии:*

*Блаженна, песнь г~-я, и з~-я, на и~. Прокимен, глас з~:*
Возвеселится праведник о Господе, и уповает на него. *Стих:*
услыши Боже глас мой. *Апостол к римляном, зачало ч~з. Аллилуиа: Стих:*
Праведник яко финикс процветет: *Евангелие от матфеа, зачало м~г. Причастен:*
В память вечную будет праведник.

