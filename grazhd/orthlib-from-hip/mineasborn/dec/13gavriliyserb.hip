<::рус>    электронный текст предоставлен

<::лат>    monah German - Зrbиja

<::рус> Текст подвергнут грамматической правке

<::слав>

*Месяца декемвриа г~и день.*

*Память святаго священномученика гавриила, патриарха сербскаго.*

*На велицей вечерни,*
Блажен муж, *антифон а~.*

*На*
Господи, воззвах: *стихиры на и~, глас з~. Самогласны:*

Безкровную жертву приносил еси Богу, яко законнейший первопрестольник сербския церкве Христовы, и был еси предстатель теплейший рода сербскаго, просвещая его светом неприступным, и приводя всех Христу пастыреначальнику.

Водружен на камени твердыя веры Христовы, никакоже поколебался еси ласкании беззаконных агарян, ниже прилоги болезненными, но твердым помыслом и радостным сердцем благодерзнул еси воистинну к подвигом, темже и венцы небесныя славы восприял еси, отче гаврииле приснопамятне.

Крепостию духовною препоясан, богоносе отче гаврииле, низложил еси крепости льстиваго, не убоявся мучительных болезней ни нуждныя смерти, яже безбожное сонмище подвиже на тя, но со дерзновением Христа исповедал еси, иже и всели тя в царство небесное, идеже ликуеши присно со всеми святыми.

*Ины стихиры, глас в~:*

Киими духовными похвалами восхвалим блаженнаго гавриила, добля во святителех, иже бысть пастырь добрый и учитель теплый, но и страстотерпец за Христа, ибо житие свое мученчески сконча, тем и венцем царским от Бога венчан бысть, и ныне на небеси молит о всех с верою и любовию чтущих святую память его.

Киими достодолжными песньми составим благоприятен лик, к прославлению богоноснаго отца гавриила, православия наставника, чистоты и благочестия учителя, добляго страстотерпца Христова, егоже по смерти чудесы прослави Христос Бог наш, имеяй велию милость.

Киими похвальными добротами увязем светлаго священномученика гавриила, патриарха сербскаго, иже от своих оболган бысть, от агарян же неправедно осужден и повешен, сего ради нетленное царство на нб\сех восприял есть, в немже ныне радуяся предстоит Христу, егоже молит даровати душам нашым мир и велию милость.

*Слава, глас и~:*

Приидите людие во святый храм сей, идеже днесь возносится слава Богу на нб\сех, и поется хвала священномученику гавриилу, патриарху сербскому, егоже ни грозная прещения, ни льстительная ласкания мучителева, от Христа разлучити возмогоша, но дерзостно глаголет к мучителю: аз неповинен есмь, Христа же Господа моего не восхощу отрещися дондеже есмь, дондеже разум имею. вся почести вашя и богатства возмите себе, аз не требую их.

*И ныне, Богородичен:*
Царь небесный:

*Вход. Прокимен дне, и чтения три.*

*На литии стихира храма, и священномученика, глас а~:*

Веселится днесь церковь Христова, торжествует патриархиа сербская, поющи подвиги твоя, псалмы и каждении чтуще узы твоя, чествующе персть мощей твоих, яко ароматы миропомазанную, священными твоими страданьми, гаврииле приснопамятне.

Любовию Христовою вельми горя, доблественно за Христа ревновал еси, мучителей прещения ни во чтоже вменив многия беды претерпел еси, последи же неправедное осуждение и нуждную смерть, священномучениче гаврииле досточудне, но священными страданьми твоими озаряеши всю страну сербскую, и просвещаеши вся земныя концы.

*Слава, глас д~:*

Преднаписа священный образ священных нравов твоих богоглаголивый павел, егда рече: таков нам подобает архиерей, преподобен, верен, незлобив, несквернен, да силен будет во здравем учении утешати, противящыяся же обличати. ты бо самеми делы слово сие исполнил еси, на последок и нуждную смерть восприяв, вселился еси в царство небесное.

*И ныне, Богородичен, глас тойже:*

Ведяще тя всех бывших царицу, славим тя присно, Богомати всепетая, радости вина была еси нам, и веселия истиннаго, Бога бо родила еси, от не сущих вся сотворшаго, сего ради радостное песнословие со ангелом гавриилом тебе зовем.

*На стиховне стихиры, глас г~:*

Светом совершенным осияемь, и ликом священным сочиняемь, и мученческим благославием украшаемь, священномучениче гаврииле блаженне, безсмертныя славы сподобился еси.

*Стих:*
Праведник яко финикс процветет, яко кедр, иже в ливане умножится.

Кроток и незлобив был еси, тих же и смиренномудр, и божественныя любве исполнен, при кончине же и мученческими венцы украсился еси.

*Стих:*
Насаждени в дому господни, во дворех Бога нашего процветут.

Сияя одеждами, яже от крове, отче гаврииле священне, востекл еси светло во святая святых, славою небесною венчаем.

*Слава, глас з~:*

Святитель сый и пастыреначальник, показался еси доблественный мученик, тем божественне небесная наследовал еси, и ныне престолу зиждителя в славе предстоиши.

*И ныне, Богородичен, глас тойже:*

Под кров твой, владычце, вси земнороднии прибегающе, вопием ти: Богородице, упование наше, избави ны от безмерных прегрешений, и спаси душы нашя.

*На благословении хлебов: Тропарь, глас а~:*

Неправедным судом осужден быв и повешен, яко жертва священна, жива и одушевленна, владыце своему Христу пожрен был еси, темже и жертвеннику небесному прият был еси, священномучениче гаврииле приснопамятне. *[дважды.]*

И Бз *[единожды.]*

*На утрени*

*По шестопсалмии, ектениа и посемъ*
Бог Господь: *тропарь святаго [дважды.]. Слава, и ныне Богородичен:*
Гавриилу вещавшу:

*По а~-м стихословии, седален, глас а~:*

Священную одежду твою обагрив кровьми, с неюже вместился еси, блаженне, во святая святых, идеже светло зриши божественную светлость троическую, и молишися непрестанно о душах наших.

*Слава, и ныне, Богородичен, глас тойже.*

Величия тебе, всечистая, сотвори Христос Бог наш, егоже моли присно, возвеличити и в нас богатую милость его, пренепорочная владычце.

*По в~-м стихословии, седален, глас в~:*

Приидите воспоим честную память святителя гавриила, песнословяще того светлыя подвиги и борения, имиже многоковарственнаго врага преборив, венец победи исплел есть, и ныне со ангелы Троице предстоит, юже молит, спасти душы нашя.

*Слава и ныне, Богородичен, глас тойже.*

Избави нас от всех напастей, и от многих соблазн змиевых и тмы, всенепорочная, яже порождшая нам свет невечерний.

*Полиелей.*

*Величание:*
Величаем тя священномучениче святый гаврииле, и чтем святую память твою, ты бо молиши за нас Христа Бога нашего.

*псалом избранный:*
услышите сия вси языцы:

*По полиелеи, седален, глас и~:*

Безкровныя жертвы Богу приносил еси, пострадав же крепко, принеслся еси жертва, нас ради пожершемуся, егоже прилежно моли, богоблаженне, отче гаврииле спасти вся любовию поющыя тя.

*Слава, и ныне, Богородичен, глас тойже.*

Владычце Дево чистая, избави нас лютых всех, умоляющи сына твоего повешеннаго на древе, и сподоби нас достойно одесную его стати, егда приидет во славе своей.

*Степенна, а~ антифон, д~ гласа. Прокимен, глас д~:*
Восхвалятся преподобнии во славе, и возрадуются на ложах своих. *Стих:*
Воспойте Господеви песнь нову, хваление его в церкви преподобных. *Таже:*
Всякое дыхание: *Евангелие от луки, зачало кс~з.*

*По н~ псалме, стихира глас з~:*

Приидите днесь вси сербстии собори, пением и песньми духовными, достодолжно почтим память священномученика гавриила, иже паству свою многотрудно пасл есть, веры же ради пострада даже до смерти, и ко Христу радуяся преселися, к немуже возопиим: молитвами, Христе, архиереа твоего, даруй нам прегрешений прощение и велию милость.

*Канон Богородицы, со ирмосом на з~, и священномученика на и~.*

*Канон священномученика, глас в~, прота мирко. [егоже краегранесие:*

Доблесть гавриилову чествую, *в Богородичнах же и в седальне:]*

*Песнь а~.*

*Ирмос:*
Поим Господеви, в мори древле люди наставльшему, и в нем фараона со всевоинством погрузившему, песнь победную, яко прославися.

Душу мою, и сердце, и ум, просвети, молюся, и настави мя, приснопамятне благочестно пети подвиги твоя.

одеждами, яже от крове, облеклся еси отче гаврииле, и во святая востекл еси венчаем светло славою святых.

Благословием мученческим украшаемь, сохраняй нас, и вся верою празднующыя твою память, блаженне.

*Богородичен:*
Прежде тебе рождшагося из отца, родила еси, пребыла же еси нетленна, и по рождестве Дева: темже тя истинную Богородицу исповедуем, препетая.

*Катавасиа:*
Христос раждается:

*Песнь г~.*

*Ирмос:*
Неплодствовавший мой ум, плодоносен, Боже, покажи ми, делателю добрых, насадителю благих, благоутробием твоим.

Ликом священным, блаженне, сочиняемь, с нимиже о мире молися Христу, да избавит нас от всякаго зла, и сподобит царствия своего небеснаго.

Единосущное слово проповедал еси, егоже ради мученическую смерть претерпел, еси, темже и венец славы от него приял еси.

Совершенным светом осияемь, любве божественныя исполнен был еси, мученческими же венцы украсився, вселился еси в царство небесное.

*Богородичен:*
Родила еси волею отчее слово, наитием божественнаго духа, пресвятая Дево мати, архиереев славо: темже тя поем и величаем.

*Седален, глас д~.*

основание имея в евангелии, пастырь нареклся еси и святитель честен, богоблаженне гаврииле, кровию же мучения себе украсил еси, и к невещественным ликом преставился еси, с нимиже моли Христа Бога, помиловати душы нашя.

*Слава, и ныне, Богородичен, глас тойже:*

Тебе прибегаем вси, Мати божия, избави нас от всех напастех, очищение испроси нашым прегрешением, едина бо ты человеком еси исправление.

*Песнь д~.*

*Ирмос:*
услышах Господи, слух твой, и убояхся: разумех дела твоя, и дивихся, и возопих: слава силе твоей, Господи.

Твою память празднующыя верою сохраняй, приснопамятне гаврииле, милостива творя Христа Бога нашего.

Геенскаго огня потщися избавити нас, богоблаженне гаврииле, светлое же жилище добродетелей соверши, и света невечерняго сподоби.

Ангельским ликом сочтався, святе, просвещаеши свыше чудес зарями душы поющих тя.

*Богородичен:*
Алчущыя люди твоя божественных благ исполни, всесвятая Дево Мати, и не остави нас иже тя устнами и душею проповедуем.

*Песнь е~.*

*Ирмос:*
Мглу души моея, спасе мой, разгнав светом заповедей твоих, озари мя, яко един царь мира.

Вемы тя доблественна мученка и исцелений источника, святителю гаврииле богомудре, и церкве утверждение.

Разжегаемь сладостне Христовым желанием, плоть покорил еси духу, помазався яко миром мученическою кровию, тем славы безсмертныя сподобился еси.

Ии~са Христа, от отца возсиявшаго прежде денницы, исповедая, пострадал еси даже до крове, темже тя по долгу славим.

*Богородичен:*
Многих прегрешений зноем истаявшую душу мою, прохлади ходатайством твоим, Дево чистая, и очисти от всякия нечистоты, ты бо еси воистинну девству и чистоте вместилище.

*Песнь з~.*

*Ирмос:*
Бездна мя многа греховная окружает, и вопию ти, пророка подражаяй: от тли мя Господи возведи.

Исполнен быв любве божественныя, Христа дерзостно исповедал еси, и венцы мученческими украсился еси.

Ласкания безбожных турков оплевал еси, не убоявся мучителей, ниже смерти, но за Христа доблественно пострадал еси.

огнепальною любовию прилепився Христу, укрепился еси духом, мучительское свирепство низложил еси, и венец от Бога достойно приял еси.

*Богородичен:*
Из утробы твоея воплощшагося песнословяще, тя славословим, яко матерь божию, и радостно вопием ти: радуйся обрадованная, препетая.

*Кондак, глас д~:*

Первопрестольник и иерарх истинный был еси, истине Христу последовал еси, мучения венцем и священства мастию истинно просиял еси, за истину доблественно пострадав, истинное и боговидное наследие получил еси.

*Икос:*
Яко раб верный и священный, вшел еси в радость Господа твоего, ты бо талант веры страданием твоим многосугубо израстил еси, имея крепость непобедиму, державу неизменну и непретворну, процвел еси страданий плоды обильны, тем за истину доблественно пострадав, истинное и боговидное наследие получил еси.

*песнь з~.*

*Ирмос:*
Пещь древле всегремящую угасивый, и отроки тучею духовною оросивый, благословен еси, Боже отец наших.

Воистинну весь ликуя, богоблаженне гаврииле, с мученческими собори радуяся поеши: благословен еси, Боже отец наших.

ума чистотою и души светлостию сияя, явился еси на земли храм Христов, премудрости сокровище, ныне же на нб\сех царствуеши со владыкою твари, емуже поем: благословен еси, Боже отец наших.

Честна пред\ Господем смерть твоя воистинну, ибо за Христа пострадал еси, не остави стадо, еже стяжал еси труды твоими, но моли улучити дерзновение в день суда и нам поющым: благословен еси, Боже отец наших.

*Богородичен:*
Рождшую плотски мирови свет иже от света, священными гласы тя доброту иаковлю поем Богородице всенепорочная, ты бо нам еси стена, и помощь необоримая.

*Песнь и~.*

*Ирмос: От*
не сущих во еже быти приведшаго словом вся, пойте и превозносите во вся веки.

Единороднаго сына божия исповедал еси, ему единому служил еси, о немже непрестанно взывая: пойте и превозносите его во вся веки.

Светом богопознания просвети мя, священномучениче гаврииле приснопамятне, да выну Христа славлю и глаголю: пойте и превозносите его во вся веки.

Тезоимените крепости божия, крепок был еси во страдании, и смерть под\ъял еси взывая: пойте и превозносите Христа во вся веки.

*Богородичен:*
Купина, яже прежде прообразоваше странное таинство рождества твоего, неопальна пребывши, пренепорочная: ибо огнь божества родила еси, и неопальна пребыла еси, отроковице, темже тя вси роди поем во вся веки.

*Песнь ф~.*

*Ирмос:*
Преестественно плотию заченшую во чреве, от отца безлетно предвозсиявшее слово, в песнех немолчных величаем вернии.

Венец благодатей положися на главе твоей, богоблаженне гаврииле, яко скончавшему течение, и соблюдшему веру некрадому, и праведных чинове красно тя прияша.

уста, глаголющая беззаконно на тя, заградишася, ты же возвышен на древо, Христу уподобился еси, егоже моли да спасет душы нашя.

Юдоль плачевную оставил еси, и в небесных чертозех вселился еси, приемлющи же божию светлость, невидимых доброты явственно смотряеши.

*Богородичен:*
отроковице чистая, Мати пренепорочная, души моея озлобление исцели, и сердце укрепи, рождшая преблагаго слова Христа, всех ублажающа и укрепляюща.

*Светилен:*

Трисолнечнаго божества свет невечерний просия в тебе, гаврииле преблаженне, содела тя чистое приятелище божественных дарований, сего ради и вселился еси в небесных чертозех, идеже молишися о всех нас.

*Слава и ныне, Богородичен:*

Поем тя священными гласы доброту иаковлю, рождшую плотски мирови иже от света свет, просвещающь всю подсолнечную.

*На хвалитех стихиры на д~, глас и~:*

Что тя нареку, святителю, православных утверждение, яко пастыреначальника церкве сербския, истины поборника, яко за истину доблественно пострадал еси, священномученика, ибо мучения венцем венчался еси, но яко предстоя престолу святыя Троицы, молися прилежно, спастися душам нашым.

Что тя именуем, славне, священников радование, страстотерпцев доброту, благочестия подателя, святителя истинна и священна учителя, иже кровию мучения себе украсив, к невещественным преставился еси ликом, с нимиже моли о нас Христа Бога, помиловати душы нашя.

Что тебе воспою, блаженнейше гаврииле, яко явился еси святитель и мученик, темже небесная божественне наследовал еси, и ныне престолу зиждителя предстоиши. мы же воспевающе священную память твою, молим тя: моли о нас Христа Бога, даровати душам нашым мир, и велию милость.

Что тя наречем, священнейше отче, вемы бо тя православия столпа и церкве утверждение, мучения путь прошедша, и пред\ безбожными агаряны, Христа доблественно исповедавша, темже молим тя, яко имеяй дерзновение ко Христу Богу, моли спастися душам нашым.

*Слава, глас а~:*

Приидите сербстии людие, радостен лик составим, восхваляюще отца нашего, священномученика гавриила, патриарха сербскаго, кроплением честных кровей своих, порфиру царскую себе обагрившаго, и вместившагося с веселием в божественное царство, и возопием ему: пастырю верный и мучениче за веру, молитвениче теплейший молися выну Христу Богу нашему, о спасении стада твоего.

*И ныне, Богородичен, глас тойже:*

О всемилостивая мати божия, заступнице усердная, предстательнице всего рода человеческаго, укрепи нас на деяния божественная, даждь нам ненаветно небесную шествовати стезю, да твоим заступлением, уклоншеся путей злокозненнаго, достигнем в небесная жилища, и общницы будем славы присносущныя.

*Славословие великое. Тропарь священномученика, Слава, и ныне, Богородичен:*
Гавриилу вещавшу: *ектении, и отпуст.*

*На литургии:*

*Блаженна от канона священномученика, песнь г~- я, и з~-я. прокимен, глас и~:*
Восхвалятся преподобнии во славе, и возрадуются на ложах своих. *Стих:*
Воспойте Господеви песнь нову, хваление его в церкви преподобных. *Апостол, ко евреем, зачало тл~д. Аллилуиа, глас в~.*
Священницы твои облекутся в правду, и преподобнии твои возрадуются. *Евангелие, от луки, зачало к~д. Причастен:*
В память вечную будет праведник.

