<::рус>    электронный текст предоставлен

<::лат>    monah German - Зrbиja

<::рус> Текст подвергнут грамматической правке

<::слав>

*Месяца декемвриа в з~и день*

*Память преподобных новомученк паисиа и аввакума, и иже с ними, страдавших в белграде.*

*На велицей вечерни,*
Блажен муж, *антифон а~.*

*На*
Господи воззвах, *стихиры на и~, глас д~, самогласны, преподобномучеником:*

Священый и чудный наста праздник, светозарением духа световодящи нас, сошедшеся убо празднолюбцы, достохвальными песньми возвеличим двоицу мучеников священных, твердаго адаманта игумена паисиа, и доблественнаго диакона аввакума, и прочий божественный собор страстотерпец, не хотящих отрещися Христа, всяческих живота, но нуждною смертию умирающе вышняя наследоваху.

Воспоем вернии в песнех, мудраго паисиа с доблим аввакумом, и прочее множество славных страстотерпец, не хотящыя повинутися злым повелением злоименитаго мучителя, но твердою смертию умирающе, сокрушиша свирепство агарян безбожных, и сербию всю озариша лучами страданий своих доблественнейшии.

Приидите людие воспоем боговенчанен полк новоявленных мученик, непорочное за Христа заколение, сии бо умрети произволиша за всяческих живота, ибо в сердцах носяще целу божественную печать Христову, не повинушася злоименитым зверем агарянским, но законно пострадавше, правды венцы прияша, и ныне на небесех молятся о душах наших.

*Ины стихиры святых мученик, глас в~:*

Мученицы всеблаженнии, вельми Христа возлюбивше, страстем того мужески уподобистеся, себе самих отвергостеся до конца, кроплений кровей обагристе землю, на дреколех набадаеми страшную смерть под\ъемше безсмертия сподобистеся, и ныне на небесех наслаждаетеся.

Мученицы всехвальнии, воини всесильнаго царя и Бога, мучителей прещения и грозныя смерти не убоястеся, но благодерзостно отлучившеся, потщастеся чашу мучения испити, призывая божественное имя Бога живаго, от негоже получити слави и светлости яве сподобистеся.

Мученицы достославнии, оружницы всехвальнии, Христу ввоинившеся, и того любовию укрепльшеся, злочестыя агарянская отвергосте, и умирающе за Христа, благославно победами украсистеся, сего ради ныне веселитеся в небесных покоищах.

*Слава, глас д~:*

Веселитеся небеса, торжествуйте на земли вси отечестволюбцы, дунаве и саво, реки, взыграйте струями, се бо днесь дивен юноша Христов, доблественный диакон аввакум, не восхотев отрещися Христа, идя крепко к смерти не убоявся и смертоносный дреколь на рамо нося, велегласно сице пояше: несть веры лучше Христианския. серб Христов есть, радуется смерти. страшный божий суд ждет и агаряны. вы же творите что вам годе бывает. скоро и турки возмездие приимут. Бог вам споручник и божия правда. темже поругав свирепство агарянское, вселися во веки в царство небесное.

*И ныне, предпразднства, глас в~, андреа пирскаго:*

Приидите вси Христово рождество предпразднуем верно, и мысленне пение яко звезду предлагающе: волхвов славословия, с пастырьми возопиим: прииде избавление человеков, из\ девственных ложесн, верныя призывающее.

*Вход. Прокимен дне, и чтения три.*

*На литии, стихира храма и преподобномучеников, глас в~:*

Преподобномученцы Христовы, явистеся яко богоплетенная пленица, благодатию друг другу связуеми, и к высоте восходяще, и лиянием крове землю освящающе. темже и венцы приясте яве неувядаемии, и славу вечную, веселие и радость конца не имущую, и царство небесное, со всеми страдавшими с вами, с нимиже поминайте нас ко Господу.

Мученицы господни, солнца светлее возсиявшии, блистание страданий ваших просвещает концы, и вся сербиа освятися лиянием крове вашея, вы бо вашя выя Христу преклонивше, приясте заколение, и яко жертвы совершенныя Богу принесостеся, сего ради молим вас, испросите нам прегрешений оставление.

*Слава, глас д~:*

Днесь торжествует православная босния, и вся страна сербская, изряднее же тернавская обитель святаго благовещения, к сим же и град белград, воспевающе вкупе дивнаго юношу Христова, доблественнаго диакона аввакума. торжествует босния, яко породи таковаго юношу, торжествует и сербия, яко воспита его, обитель благовещения, яко освяти его, град же белград, яко кровию его мученическою обагрен бысть. мы же воспевающе его молимся, моли о нас, мучениче аввакуме, во еже спастися всем нам.

*И ныне, Богородичен, глас тойже:*

Пресвятая Дево Богородице, Мати милостивая, се прибегаем к твоей благости, воздвизающе очи сердец наших к тебе, и колена преклоняюще с плачем молим тя, не презри нашего воздыхания, и буди нам покров и помощница в день судный.

*На стиховне стихиры, глас г~:*

Якоже звезды озаряют вселенную всю, вы же положени на высоту страдания озаряете все отечество ваше, сего ради верно ублажаетеся.

*Стих:*
Честна пред\ Господем смерть преподобных его.

Не поколебаша вас коварствия, ни многая искушения, но явистеся столпи непоколебимии, темже и победу вечную взясте.

*Стих:*
Блажен муж бояйся Господа, в заповедех его восхощет зело.

Великаго благославия сподобистеся, Христови страдальцы, на дреколех возвысившеся, якоже древле Владыка на кресте, и ныне молитеся о спасении душ наших.

*Слава, глас з~, самогласен:*

Земнаго жития вся вменисте уметы, якоже научи божественный павел, токмо да Иисуса приобрящете. сего ради добле пострадавше, на небесех обитаете, венценосцы великоименитии.

*И ныне, Богородичен, глас тойже:*

Даниил муж желаний, камень без\ руки отсечен видев тя Господи: младенца без\ семене рождена пронарече тя, из\ Девы воплощенна слова, непременнаго Бога, и спаса душ наших.

*На благословении хлебов: тропарь, глас д~:*

Яко истиннии воини Христовы, кротостию и смирением возсиясте, и за Христа доблественно пострадасте, преподобномученцы паисие и аввакуме, но смерть ваша велегласно возвещает всем: лучше есть за Христа и отечество страдати, нежели без\ Христа и всецелый мир сей стяжати. *[дважды.]*

И Богородице Дево: *[единожды.]*

*На утрени*

*По шестопсалмии ектениа, и посемъ*
Бог Господь, *тропарь преподобномучеников [дважды.] Слава, и ныне, Богородичен.*

*По а~ стихословии, седален, глас а~:*

Христа пострадавшаго стопам последовавше, многих ран искушение приясте, но щитом любве и веры вооружени, не поколебастеся многих мук приложеньми. темже и правды венец от руки Христовы приясте, и ангелом яве уподобившеся, славно прославистеся.

*Слава, и ныне, Богородичен, глас тойже:*

Из\ нетленныя отроковицы Бог воплощается, егоже безплотных лицы трепещуще славят, яко всех творца и единаго непременнаго, и человецы на земли всегда поют воспевающе: Господу поем, славно бо прославися.

*По в~ стихословии, седален, глас в~:*

Светоявленнии светильницы, божественнии Христовы мученицы, струями кровей безбожия пламень угасивше, обнажаеми и ранами сокрушаеми, непреложни пребысте. паче Христовы любве ничтоже предпочитающе, и ныне со ангелы Богу предстояще, испросите нам прегрешений избавление.

*Слава, и ныне, Богородичен, глас тойже:*

Гору тя, Дево, преднаписа яве, божественный пророк даниил, трие же отроцы узревше пламень орошающ, песненно восхваляют твоего сына, яко зиждителя, и спаса, и Господа.

*Полиелей.*

*Величание:*
ублажаем вас преподобномученцы, паисие и аввакуме, и чтем святую память вашу, наставницы монахов и собеседницы ангелов.

*псалом избранный:*
Терпя потерпех Господа:

*По полиелеи, седален, глас и~:*

образ мужества показастеся, пред\ злочестивыми турки ясно исповедающе веру Христову, сего ради величайшая страдания приясте, но и великое множество верных Богу приведосте, иже смертию мученическою безсмертную славу, купно с вами обретоша, с нимиже молитеся о спасении душ наших.

*Слава, и ныне, Богородичен, глас тойже:*

Пророк даниил тайнонаучает пречистая, и предживописуют богомудреннии трие отроцы рождество твое, чрез образы зряще из\ утробы твоея прошедшаго несказанно, жизнодавца, спаса и Господа.

*Степенна, а~ антифон, д~ гласа. Прокимен, глас д~:*
Положиша трупия рабов твоих, брашно птицам небесным. *Стих:*
Плоти преподобных твоих зверем земным. *Таже:*
Всякое дыхание: *Евангелие от луки, зачало кс~д.*

*По н~ псалме, стихира, глас з~:*

Пророчески убо вопияше давид во псалмех: вменихомся яко овцы заколения. вы же мученицы Христовы, самеми делы слово исполняюще, вменистеся воистинну яко овцы заколения, и пролиявше кровь свою яко воду, внидосте в царство небесное. темже молитеся ко Господу, даровати нам велию милость.

*Канон Богородицы со ирмосом на з~,*

*и преподобномучеников, глас и~, на и~.*

*Канон преподобномучеников, глас и~, мирко.*

*[егоже краегранесие:*
Преподобномученики славлю, в первых же Богородичнахъ*:]*

*Песнь а~.*

*Ирмос:*
Песнь возслем людие чудному Богу нашему, свободившему Исраиля от работы, песнь победную поюще и вопиюще: поим тебе единому владыце.

Посли мне Господи, согрешений моих многих оставление, и даруй ми слово, яко да возмогу похвалити доблести и страдания преподобных паисиа и аввакума.

Разжигаемии любовию Христовою, вся земная преобидесте, преподобномученцы паисие и аввакуме, темже и венцы мучения от десницы вышняго приясте.

Естеством земнии, житием же яко ангели явистеся, темже и чашу мучения усердно исписте, Христа исповедающе.

*Богородичен:*
Мати святая, Богородице, тя оружие непобедимое на враги предлагаем: тя бо имамы, всенепорочная, надежду нашего спасения.

*Катавасиа:*
Христос раждается:

*Песнь г~.*

*Ирмос:*
Несть свят яко Господь, и несть праведен яко Бог наш, егоже поет вся тварь: несть праведен паче тебе Господи.

Песнь воспоем отечестволюбцы вышнему Богу, целомудренным смыслом славяще, богомудраго паисиа и добляго аввакума.

*оба купно славяще:*
паисиа и аввакума, воспеваем с ними и множество мученик, иже не восхотеша отрещися Христа, но на дреколех умроша за ны.

Душами же совершени святии, Христа возлюбили есте паче всех, и злочестивый он, агарянин, не возможе прельстити вас тленною славою.

*Богородичен:*
Избави нас от нужд наших, Мати Христа Бога, рождшая всех творца, да вси зовем ти: радуйся едино предстательство душ наших.

*Седален, глас и~:*

огнепальныя страстей двизания умертвивше воздержанием преподобнии, последующе стопам владыце Христу, якоже жертва жива и освященна принесостеся Богу, закалаемы руками агарянскими.

*Слава, и ныне, Богородичен, глас тойже:*

Одержимы прегрешении многими чистая, тя предстательницу едину стяжавше Дево, вопием благодарственно: спаси ны пресвятая богоневесто, ты бо еси мира прибежище.

*Песнь д~.*

*Ирмос:*
Ты моя крепость Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава человеколюбче.

образ были есте кротости и воздержания, но и непреборими бысте мучителей прещением, сего ради прославляем вас страдальцы славнии.

Богомерзских и злочестивых агарян не убоястеся, но вся увещания их лестная отринусте, и яко агнцы за Христа заклани бысте.

Непобедими явистеся святии, светодавца же Бога возлюбисте, егоже силою укрепившеся, мучителя посрамисте.

*Богородичен:*
Радуйся пречистая Богородице, ангелов удивление, пророков проповедь, и апостолов немолчная уста: молися сыну твоему и Богу нашему, да сохранит нас и место сие, преподобномученик молением.

*Песнь е~.*

*Ирмос:*
Вскую мя отринул еси от лица твоего свете незаходимый, и покрыла мя есть чуждая тма окаяннаго; но обрати мя, и к свету заповедей твоих пути моя направи, молюся.

О неправеднаго убиения! о чуднаго терпения, непобедимых страдалец! иже кротостию и терпением победиша гордыню мучителей.

Множества мученик, иже на дреколех за Христа умроша, купно с паисием и аввакумом, воспоим память глаголюще: мученицы святии молите Бога о нас.

умалили есте страстей нощь, и безстрастия день постигли есте, смерть за Христа приясте доблественно, сего ради вопием вам: молите Бога о нас.

*Богородичен:*
Красота церкве ты еси Дево владычице, царей держава и похвала, спаси место сие и люди на тя надеющыяся, богоневестная.

*Песнь з~.*

*Ирмос:*
Очисти мя спасе, многа бо беззакония моя, и из\ глубины зол возведи, молюся: к тебе бо возопих и услыши мя, Боже спасения моего.

Чисто явися житие ваше, дарованием пресвятаго духа, посреде злочестивых мучителей не убоястеся, и ныне на небесех присно веселитеся.

Еже во Христе силу стяжасте, прещения мучителей, ниже смерти, убоястеся, но умирающе явистеся крепльшии мучителей.

Не довлеют уста человеческа исповедати подвиги вашя и болезни, яже за веру господню мужески претерпесте.

*Богородичен:*
облаче мысленнаго солнца и неизреченнаго, изсохшую душу мою ороси свыше, молю тя и буди ми выну покров и помощница.

*Кондак, глас г~. Подобен:*
В мирех святе:

В мире сем ангельским образом поживше, житием же евангелие исполняюще, положисте душы своя за веру и отечество, умирающе явистеся крепльшии мучителей, сего ради прославляем вас, святии преподобномученцы паисие и аввакуме.

*Икос:*
Аще не вы святии, подасте ми слово грешному и недостойному рабу вашему, како возмогл бы изрещи вся труды и злострадания ваша. вы бо есте монахом похвала и утверждение, мучеником слава и удобрение, и всем верным образ благочестия и твердости. сего ради прославляем вас, святии преподобномученцы паисие и аввакуме.

*Песнь з~.*

*Ирмос:*
отроцы еврейстии в пещи попраша пламень дерзновенно, и на росу огнь преложиша, вопиюще: благословен еси Господи Боже во веки.

Истинно вместилище Христа самаго были есте, истиною и любовию послужисте Богу, ему же единому вопияли есте: благословен еси Господи Боже во веки.

Коль многое множество подвиг и болезней ваших, яже за Христа и отечество свое доблественно под\ъясте, зовуще и вопиюще: благословен еси Господи Боже во веки.

Имуще крепость господню, мучителей своих низложисте, и сокрушисте демонов немощныя дерзости, зовуще и вопиюще: благословен еси Господи Боже во веки.

*Богородичен:*
Моих страстей пламень угаси, и избави мя льстиваго, яко препрославленна еси во веки.

*Песнь и~.*

*Ирмос:*
Победители мучителя и пламене благодатию твоею бывше, заповедем твоим зело прилежаще, отроцы вопияху: благословите вся дела господня Господа.

Страдания ваша божественная, воистинну превзыдоша похваления, яко телом тленным даже и безплотныя враги победисте вопиюще: благословите вся дела господня Господа.

Ласкания богомерзских агарян отринусте, взирая на воздаяния сущая на небесех, яже Христос пред\ъуготова вопиющым ему от души: благословите вся дела господня Господа.

Ангелов воинства удивишася, и согласно прославиша Христа, таковое терпение даровавшаго вам, вопиющым ему: благословите вся дела господня Господа.

*Богородичен:*
Радость, и покров, и пристанище наше ты еси благословенная, и тя славословим, яко рождшую Христа Бога нашего: егоже поем вся дела яко Господа, и превозносим во вся веки.

*Песнь ф~.*

*Ирмос:*
устрашися всяк слух неизреченна божия снисхождения, яко вышний волею сниде и до плоти, от девическаго чрева быв человек. темже пречистую Богородицу вернии величаем.

Видев всевидящее око подвиги вашя, и победную храбрость на враги, венчает вас венцы одоления.

Ликующе на небесех ныне, непобедимая преподобномученик двоица, согласно со множеством мученик, поминайте и всех нас, непрестанно вас величающих.

Юже Бог пред\ъуготова, славу на небесех, наследовасте святии, ибо аще и яко мертви положени на земли, но в небесная преселистеся.

*Богородичен:*
Преславная богородительнице, Христиан предстательнице, изми ны всякия нужды да тя поем во вся веки.

*Светилен.*

Светлостию жития своего на земли возсиясте, в терпении же и исповедании светльшии небесных звезд явистеся, кровию же вашею град белград освятися и вся страна сербская. темже достойно вас почитаем, творяще честную память вашу.

*Богородичен:*
Пресвятая, преблагословенная Мати божия, не презри ны согрешшыя, но милостивно призри и спаси нас, разоряющи молву искушений, яко Бога рождши Дево, творити можеши вся елика хощеши.

*На хвалитех стихиры на д~, глас д~:*

С высоты просветившеся, чистым помыслом и крепкою совестию, к мученическому приидосте искушению, не повинустеся злочестивому мучителю, и не отвергостеся Христа, но биеми и на дреколех набадаеми, непоколебими пребысте.

*От*
Бога вседержителя крепость вам дарована бысть, низложити всю крепость змиеву, преподобномученцы паисие и аввакуме, Христовы честнии оружницы, иже ранами за Христа услаждастеся, смотряя яже на нб\си божественная воздаяния, и сладость неиждивущую: еяже на всегда сподобистеся.

Божественная витийствуя, аввакуме диаконе, мучителя посрамил еси, ибо прещения не убоявся, идя крепко к смерти велегласно пел еси: несть веры лучше Христианския, темже и турки удивлени бяху. мы же празднующи днесь память твою молим тя, со страдавшими с тобою, очищение нам испроси, яко Христов оружник.

Мученицы страстотерпцы Христовы, неизреченныя болезни мук мужественно претерпевше, кровьми вашими всю землю освятисте, множайшими же ранами и болезньми Богу всещедрому присвоистеся, и ныне в небесных селениих добре почиваете, и молитвами своими спасение роду сербскому испрошаете.

*Слава, глас е~:*

Наста день светоносный памяти преподобномучеников паисиа и аввакума, пострадавших в белграде за Христово имя, купно со множеством непреборимых мученик, ихже нечестивый зверь агарянский, ужасною смертию повеле убити, ибо не повинушася его повелению: отрещися Христа, но со дерзновением исповедаша Христа царя и Бога. сего ради и венцы победы от него прияша, мученицы святии, и молитвенницы о душах наших.

*И ныне, Богородичен, глас тойже:*

Многими прегрешеньми самоосуждена суща, избави мя владычице осуждения, яко рождшая судию, и Бога всяческих всепетая.

*Славословие, великое. Тропарь преподобномучеников, Слава, и ныне, Богородичен:*
Еже от века: *Ектении, и отпуст.*

*На литургии:*

*Блаженна от канона преподобномучеников песнь г~ и з~. Прокимен, глас д~:*
Положиша трупия рабов твоих, брашно птицам небесным. *Стих:*
Плоти преподобных твоих зверем земным. *Апостол к римляном, зачало ч~ф. Аллилуиа, глас а~:*
Терпя потерпех Господа, и внят ми, и услыша молитву мою. *Стих:*
Яко тебе ради умерщвляеми есмы весь день. *Евангелие, от матфеа, зачало л~и. Причастен:*
Радуйтеся праведнии о Господе, правым подобает похвала.

