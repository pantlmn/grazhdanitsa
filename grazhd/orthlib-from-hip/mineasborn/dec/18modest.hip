<::рус>    электронный текст предоставлен

<::лат>    monah German - Зrbиja

<::рус> Текст подвергнут грамматической правке

<::слав>

*Месяца декемвриа в и~и день.*

*Служба святителю Христову модесту, патриарху иерусалимскому.*

*Вечер, на*
Господи воззвах, стихиры, глас в~:

Киими похвальными венцы увязем святаго модеста, * преподобных похвалу, святителей благолепие, * иерусалима светильника, * светящаго вселенстей церкви, * скораго верным помощника, * егоже безсмертныя славы венцы венчает Христос Бог наш, * имеяй велию милость. *[Дважды.]*

Киими песненными добротами * увенчаем святителя модеста, * истины поборника, * православия ревнителя, * святаго града богоглагольника, * церкве столпа и звезду светлую, * тварь озаряющую чудес лучами, * имже мрак нечестия * разсея Христос Бог наш, * имеяй велию милость.

Киими духовными песньми * похвалим богомудраго модеста, * благонравия учителя, * ангельски на земли пожившаго, * приятелище и орган святаго духа, * отца отцев, пастырем пастыря, * егоже благодатию исцелений обогати Христос Бог наш, * имеяй велии милость.

Киими смиренными устнами * воспоим тя великий модесте; * ты бо высокотворное возлюбив смирение, * от небеснаго пастыреначальника вознесен еси, * архиерей быв матере церквей * и таинник божия благодати, * сострадая всем и моляся Христу, * имущему велию милость.

Приидите вернии, * псаломски восплещем руками, * воспевающе иерарха модеста, * похвалу святаго града, * источник милости неизсякаемый, * печальным утешение, * о грешных непостыдна ходатая, * молящася о еже спастися нам.

*Слава, глас з~:*

Веселися днесь граде святый, * се бо честная наста память * архипастыря твоего модеста, * преподобна, незлобива, * радуйся и вся церковь верующих, * имущи святителя и чудотворца ко всем благосострадательна, * предстояща пресвятей Троице * и просяща оставления грехов, * мира и спасения * с верою к нему притекающым.

*И ныне, Богородичен:*

Кто тебе не ублажит, пресвятая Дево; кто ли не воспоет твоего пречистаго рождества; безлетно бо от отца возсиявый сын единородный: тойже от тебе чистыя пройде, неизреченно воплощся: естеством Бог сый, и естеством быв человек нас ради, не во двою лицу разделяемый, но во двою естеству неслитно познаваемый. того моли, чистая, всеблаженная, помиловатися душам нашым.

*На стиховне стихиры, глас и~:*

Святителю отче модесте, * тобою Бог украси церковь свою, * даровав тебе верным * милосердия сокровище, * вдов и сирот питателя, * в\ различных недузех врачевателя * чтущих любовию святую память твою.

*Стих:*
Честна пред Господем * смерть преподобных его.

Преподобне отче модесте, * иерусалима дольняго * пастырь добрый был еси, * благодетельствуя словесным и безсловесным, * и горняго града еси всельник, * идеже неизреченным светом осияваем * просвещай совершающих * верою светозарную память твою.

*Стих:*
Что воздам Господеви о всех * яже воздаде ми;

Блаженне отче модесте, * реку полную живоносных дарований * яви тя Христос Бог, * от сиона яко из\ едема текущую, * целительну душам и телесем * мощы твоя лобызающым * и празднующым благославную память твою.

*Слава, глас д~:*

Сострадательство безпредельное ко всем святе имея, * егда уведел еси о умерщвлении * безсловесных иерусалимлянина * от яда змиина, во источнице наблевана, * действием вражиим, * пришед тамо абие, * молитвою скоты оживил еси, * и змия умертвив словом, * невидимаго виновника зла * видима сотворил еси, * иже именем божиим заклят бысть * непроходити никогдаже, * идеже твое имя наречется. * того и нас избави вреда * твоим модесте предстательство.

*И ныне, Богородичен:*

Избави нас от нужд наших, Мати Христа Бога, рождшая всех творца, да вси зовем ти: радуйся, едино предстательство душ наших.

*Тропарь, глас д~:*

Преподобно пожив богомудре модесте, * и святительскою одеждою украшен, * пастырю иерусалима блаженнейший, * в веселии ныне Христу предстоиши и концы озаряеши чудесы. * помощник убо буди тя призывающым, * моляся отче, о всех нас.

*Слава, и ныне, Богородичен:*
Еже от века утаенное:

*На утрени,*

*На*
Бог Господь, *тропарь святаго, дважды, слава: и ныне:*
Еже от века утаенное:

*По а~ стихословии седален; глас, д~:*

Память твою совершающе днесь, священне модесте, любовию славим тя, архиереев лепоту, святыя земли украшение, монашествующих крепость, образ целомудрия, егоже проси чтителем твоим приснопамятне. *[Дважды.]*

*Слава, и ныне, Богородичен:*

Девы предначните девическую радость, матери восхвалите провождение матере Христа Бога нашего: волсви со ангелы, с нами пастырие: грядет бо Дева во граде вифлееме, родити сына превечнаго Бога, спасающаго мир от тления.

*По в~ стихословии седален, глас д~.*

Сосуд пречестен духа святаго был еси, душу очистив от страстей постническими подвиги твоими. отсюду божественное помазание святе, приял еси, и наставник явился еси богомудр, пастырь сый иерусалима, и молитвенник о чтущих тя.

*Слава, глас тойже:*

Просветися житие твое добродетельными светлостьми светозарне модесте, имже верныя сиона озарил еси и ныне ликуя идеже сияет свет невечерний, низпосылай от Христа Бога просвещение празднующым светоносное твое преставление.

*И ныне, глас, тойже:*

*Богородичен:*
Ныне исполняются * пророков проречения: * Мариа бо грядет родити * человеков обновление. * свыше предтекут небесныя силы, * славу возсылающе нас ради хотящему родитися, * царие предходят персидстии * тому припасти веселящеся.

*оба канона октоиха на и~, и святаго на з~.*

*Канон, глас з~. Песнь а~. Ирмос:*
Яко по суху суху, пешешествовав Исраиль, по бездне стопами, гонителя фараона видя потопляема, Богу победную песнь, поим, вопияше.

Страстей омрачением содержима мя Иисусе, просветив очисти, светоносными иерарха твоего молитвами, и слово вдохни ми сего воспети человеколюбче.

*От*
пелен богоизбранне, якоже древле самуил, возложился еси Богу благочестивыми родительми твоими, тому душы своя в темнице предавшими.

удалившуся тебе от нечестивых гонителей во афины, егда крести тя епископ, столп огнен узре, сходящь с небесе на главу твою, Богу прославляющу тя.

огнь божественный прияв в\ сердце своем, вверженный на землю, от всех царствующаго, и любовию к\ Нему горя, вся жития красная ни во чтоже вменил еси.

*Богородичен:*

Избавление клятвы подавая миру избавитель и образ свой взыскуя, погребенный страстьми, из тебе Дево, раждается, человек быв нас ради.

*Катавасия:*
Христос рождается:

*Песнь г~: Ирмос:*
Несть свят якоже ты Господи Боже мой, вознесый рог верных твоих блаже, и утвердивый нас на камени исповедания твоего.

Празднуем тебе ныне во храме сем великоимените, храм себе творца всех соделавша, очищением сердца своего от всякия скверны плоти и духа.

умерщвление живоносно на земли богомудре имея, душу безстрастием украсил еси, и искушений приражения благодатию божиею победил еси.

*От*
юности достославне потщался еси прославити Бога светлыми исправлении жития твоего, тем и тебе прослави Бог различными даровании.

Яко поток боготочный, источая недужным врачевания чудне, брата среброкузнеца от недуга смертоносна возставил еси и беснующася исцелил еси.

*Богородичен:*

Не терпя Господь своих рук создание зрети от льстиваго мучимо, приходит рабозрачным образом человеческий род избавити, воплощся от тебе владычце.

*Глас д~, седален:*

Да радуются сынове сиони днесь в памяти твоей, святителю модесте, обретше тя теплаго заступника вдов и сирот и всех предстателя сего ради молим тя: молися Христу Богу прегрешений оставление даровати празднующым святую память твою.

*Слава, и ныне, Богородичен:*

Да радуется небо, да веселится земля с человеки, от Девы бо воплощается безплотный и безначальный о чудесе! начинается, вертеп и ясли приемлют содержащаго вся, на обновление мира и спасение душ наших.

*Песнь д~. Ирмос:*
Христос моя сила, Бог и Господь, честная церковь боголепно поет, взывающи от смысла чиста, о Господе празднующи.

Во афинех жительствующу ти преподобне, всем честен ради добродетели явился еси, благочестив, незлобив, истинен, удаляяйся от всякаго зла.

Рачитель сый нестяжания, по кончине приявших тя вся их имения детем их вручил еси, сам же в безмолвных местех в\ пощении Богу служил еси.

Сынове среброкузнеца и брата его, не терпяще зрети тебе всеми чтима, завистию снедаеми, продаша тя, якоже иосифа братия, неверну и люту мужу во египет.

В плене сый, мужественне терпя злая, смирения ради нрава своего купивша тя в\ кротость преложил еси, и недуги его исцелив, верою просветил еси славне.

*Богородичен:*
Не оставив небесных пречистая, Бог истощавается ныне во утробе твоей, и мерится безмерный, безмерная мира разрешив прегрешения.

*Песнь е~. Ирмос:*
Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Священнаго и ангелоподражательнаго чина монахов возжелевшу ти, удалил еси себе в\ пустыню святаго синая, и равноангелен явился еси богоносе.

На высоту добродетелей якоже и на гору возшед, и божественным, якоже моисей, покрывся мраком, от Бога догматов скрижали приял еси пребогате.

Всех благих образ был еси, к вышнему житию ведущь, темже всечестне, божиим мановением призываешися во иерусалим, да стяжеши смирением высокая.

Освященный собор и сонм верных тя богосветле, избраша священствовати к сионе святем, яко истиннаго ученика и подражателя началопастыря Иисуса.

*Богородичен:*
Востоку свыше явльшуся на земли, показался еси всесветлая дверь приснодево, мир озаряющи лучами чистоты, и верным лучи чудес низпосылающи.

*Песнь з~. Ирмос:*
Житейское море, воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Миром освятился еси благодати, священнодетель быв священнейший и чудоделатель пречудный, идеже явися свет во откровение языков и слава Исраиля.

Яко ангел благославне, служил еси во храме воскресния, имущем живоносный гроб Христа, востанием своим воздвигшаго падение рода нашего.

Честныя ясли и крест всех Владыки неуклонною любовию созерцая, боговидения почерпл еси тайноучения, и пастве преподал еси сия всеизящне.

Патриарха авраама доблестем подобник был еси, алчныя питая, жаждущыя напаяя, неимущым нескудна требования подавая и скоты врачуя святе.

*Богородичен:*

Ликовствуйте вся душы и взыграйте: ныне земля плодородит неоранне клас жизноносный, от негоже ядше не взалчут благостыню того величающии.

*Кондак, глас г~.*

Светлых подвигов твоих твердость * и сострадания ко всем богатство * видя всеблагий подвигоположник Бог, * богатых дарований своих сподоби тя, * модесте славный иерарше и чудотворче. * тем молящеся тебе вопием: * свобождай нас от лютых обстояний, * и недугом нашым подаждь исцеление.

*Икос:*
приидите мысленно святыя земли достигнем да узрим в\ ней душевными очеси святителя и чудотворца модеста. идеже бо небесный началопастырь спасения ради нашего вочеловечися, тамо того изволением иерарх бе святый сей, пасый люди его и целя всяк недуг их. отроча же младо бывшее нас ради проповеда всем превечнаго Бога. празднующе убо преставление блаженнаго возопиим: свобождай нас святе от лютых обстояний и недугом нашым подаждь исцеление.

*Песнь з~. Ирмос:*
отроцы в\ вавилоне пещнаго пламене не убояшася, но посреде пламене ввержени, орошаеми пояху: благословен еси, Господи, Боже отец наших.

Почитаем память твою приснопамятне, путеводивый новаго израиля от земнаго иерусалима к небесный, егоже улучити нам молися любовию славящым тя.

Недремлющее око сиона бывый достославне, паству свою стрегущее от волков губительных, тех вреда соблюдай нас воспевающих тя.

Собор богоборный иудеев разоряюща тя божественная земля име, Христианская же составления умножающа и утверждающа богоносне иерарше.

*От*
греха к добродетели, от иудейскаго и языческаго мрака ко свету благочестия Христианскаго обратил еси множества, пастырю богосветлый.

*Богородичен:*

Солнце правды, возсиявшее от тебе Богородице, звездою созывает волхвы с дары поклонитися младенствовавшему, егоже ангел множества воспеша славяще.

*Песнь и~. Ирмос:*
Из\ пламене преподобным: росу источил еси, и праведнаго жертву водою попалил еси: вся бо твориши, Христе, токмо еже хотети. тя превозносим во вся веки.

Свят еси граде иерусалиме, освященный подвигами святых твоих, понесших благое иго Христово, от нихже есть модест первопрестольник твой.

Кто твоя подвиги небоявленне, по достоянию воспети возможет, беды же и скорби от неверных ихже прелесть словом и делом из\ъобличал еси.

Кто от сынов сиона не ублажи тя вида твое, священне, незлобие, имже низложил еси всезлобнаго миродержителя и укротил иудей на тя злобство.

Видя Христос великое терпение твое мудре, непобедимую силу свою низпосылаше тебе, благодатию своею укрепляя тя на большее терпение.

*Богородичен:*

псалтирь с гуслию восприими давиде и песновоспой: се одушевленный кивоть является во граде твоем вифлееме, носяй святых пресвятаго всем во освящение.

*Глас з~:*

*Песнь ф~. Ирмос:*
Бога человеком не возможно видети, на негоже не смеют чини ангельстии взирати: тобою бо, всечистая, явися человеком слово воплощенно. егоже величающе, с небесными вои тя ублажаем.

Имея душу милостиву и сердце чисто и любовь нелицемерну, патриаршества же иерусалимскаго достоинство, ликом святителей днесь сопричтался еси на небесех.

Престолу предстоя всех Владыки, песнь трисвятую возглашаеши священнотаинниче радостно, со избранными упокоеваяся и моляся о почитающих тя.

Благодать духа, всельшаяся в тя, яви тя богоносна пастыря святому граду, и чудотворца славна верным, еже показуеши останками тела твоего.

Священныя мощы твоя точат исцеления с верою приходящым, врачуя всякия болезни, опаляют же и прогоняют демоны, чудодейственниче славне.

*Богородичен:*
Благословящии тя благословенная, от Господа благословляются: раждаеши бо в вертепе Владыку, от немже благословляются вся племена земная.

*Светилен:*

Во святителех сияеши светозарне модесте, яко солнце во дни, и вх преподобных светиши яко луна в звездах. тем воспеваем твое успение, светильниче сиона и верных утверждение. *[Дважды.]*

*Слава, и ныне, Богородичен:*

Чистшая светлостей солнечных, владычце, лучами истиннаго света, неизреченно из\ тебе возсиявшаго, душы нашя просвети, и благодатию твоею о благодатная, сердца освяти, к горняго света рачению наставляющи ны.

*На хвалитех стихиры, глас а~:*

Привременная наслаждения * презрел еси от юности преподобне, * и к небесным любовию прилепился еси, * нестяжание облобызав и целомудрие, * темже благодатию божиею обогатився, * страсти отгоняеши * и скорби отемлеши, * моляся о всех ко Господу. *[Дважды.]*

В рабстве тебе модесте бывшу, * смиреннаго ради и терпеливаго нрава твоего, * купивша тя люта и неверна * в кротость преложил еси, * и недуги того исцелив, * верою просветил еси, * моляся о нем ко Господу.

Исполнитель сый повеления владычня, * еже добро творити ненавидящым нас, * продавшыя тя во египте * купли же ради во иерусалим пришедшыя * приял еси блаженнейший отче, * с боголюбезным целованием, * учредив и одарив щедро * и моляся о них ко Господу.

*Слава, глас з~:*

Подражатель быв зде всеблагаго Cпаса, * и по отшествии отсюду * вожделевая таков быти, * сия изглаголал еси в молитве, * пред кончиною твоею модесте: * Господи Иисусе Христе, * услыши мя раба твоего: * иже мое призывати будет имя, * и память мене смиреннаго творити, * помощник тому буди, * и неостави его мене ради, * но исполни благих твоих, * и даруй ему богатыя твоя милости, * отжени же от дому его и от скота его всяку болезнь, * яко благ и человеколюбец.

*И ныне, глас з~:*

*Богородичен:*
Безплотный воплощается и безлетный в\ лето бывает, и пеленами повивается нас ради, иже землю повиваяй Господь мглою, плот сам паче постижения неизменно явился от неискусобрачныя. темже дивящеся поклонимся великому таинству.

*Славословие великое и отпуст.*

*На Литургии, Блаженна от канона святаго песнь г~, и з~. Прокимен глас з~.*
Возвеселится праведник о Господе и уповает на него. *Стих:*
услыши Боже глас мой, внегда молитимися к тебе. *Апостол к тимофею зачало сч~в, евреем зачало т~и. Евангелие от иоанна зачало н~в. Причастен:*
В память вечную будет праведник.

