<::рус>    электронный текст предоставлен

<::лат>    monah German - Зrbиja

<::рус> Текст подвергнут грамматической правке

<::слав>

*Месяца декемвриа в к~ день*

*Память иже бо святых отца нашего даниила, архиепископа сербскаго.*

*На малей вечерни, стихиры святому, глас а~.*

Небесным чином поревновал еси святителю данииле, на земли же богоносе, освящен сосуд явился еси и жилище святаго духа: темже тя ублажаем и святое твое днесь честно радующеся празднуем успение.

Небесных чинов радование и на земли архиереем похвала, священником слава, данииле премудре, монашествующым правило и церкве утверждение. тем тя молим, не оскудей спомоществуя нам притекающым и облобызающым раку мощей твоих.

На небесех водворяяся, приими ныне хвалу чад твоих, отче, празднующих честно память успения твоего, и даждь их прошениям, моляся прилежно пречистей матери божией, спастися от бед душам нашым.

*Слава, глас з~, самогласен.*

Божественная благодать в памяти успения твоего, осеняющи притекающыя к раце мощей твоих, недугов исцеление подобает, святителю отче данииле, молися о душах наших.

*И ныне, предпразднства.*

*На стиховне, стихиры, глас в~.*

Дом духовный явися даниил, поспешением благодати святаго духа: темже ныне сошедшеся того воспоем.

*Стих:*
Священницы твои облекутся в правду, и преподобнии твои возрадуются.

Радуйся, данииле святителей похвало, священником славо, монахом правило, церкве утверждение.

*Стих:*
Восхвалятся преподобнии во славе, и возрадуются на ложах своих.

Приими ныне пение чад твоих, отче, и подавай любящым тя обычная прошения.

*Слава и ныне, предпразднству, глас тойже.*

Доме евфрафов, граде святый, украси дом, в немже божественный раждается.

*Тропарь, глас г~.*

Чудо явився извещения, делми добродетелей божиих возсиял еси, монашествующих лики упасл еси, архиерейская седалища утвердил еси, еретическаго нападения не усумневся, церковию Христовою управляя, преподобне отче, данииле премудре, уснув яко спя, тело же твое цело и нетленно соблюдено бысть, и подает цельбы болящым от различных недугов, и демоны прогоняет: сего ради молим тя, моли спастися душам нашим.

*На велицей вечерни*

Блажен муж, *антифон а~.*

*На*
Господи воззвах: *стихиры на и~. предпразднству г~, и святому е~.*

*Стихиры святому даниилу, глас в~.*

Киими похвальными венцы увязем святителя, священства венец, благочестия управление, светлое церкве сербския украшение, источник божественных исцелений неисчерпаемый, пролитие даров духовных, реку многих чудес, веселящую сербскую землю теченми, даниила теплаго предстателя нашего и хранителя.

Киими смиренными устнами воспоим святителя, дивнаго в чудесех и безплотных сожителя, освященнаго столпа церкве сербския неподвижима. ея поборника и веселие земли нашея, правды правило, сиротам подателя, обидимых заступника и больным врача безмездна.

Киими всехвальными венцы воспоим и составим ликование в честнем празднице твоего успения, иерарше. обаче духовно празднующе, молимся ти: моли владыку всех, даровати победу православным на сопротивныя: тебе бо тепла молитвенника к владыце стяжахом, подающему миру велию милость.

Киими похвальными добротами воспоим во архиереех, славнаго, во вере великаго и пеленах доброразсуднаго, во учении языка сладкаго, учением сербскую церковь обогащающа струями словес своих. тем молим тя, святителю Христов данииле, молися Христу Богу и пресвятей Богородице, да избавимся от бед молитвами твоими.

Киими духовными песнми, воспоим архиереа, учением к богоразумию всех наставльшаго, источника чудес пречудна и учителя премудра, столпа непоколебима патриаршеския лавры, и всея сербския земли удобрение, и твердое защищение, и молитвенника о душах наших.

*Слава, глас з~.*

Архиереев похвалу, священником украшение, к Богу молитвенника непрестаннаго, источника чудес преиз\ъобильна, днесь любовию сошедшеся, сербский народе, иерарха даниила похвалим и честныя мощи его обстояще лобжем и рцем: радуйся архиерее данииле, светильниче светлый, озари изрядное достояние, люди и стадо твое, о нихже непрестанно Христу молися, даровати им мирное житие, да вси честное твое успение любовию почитаем.

*Вход. Прокимен дне, чтения г~.*

*На литии стихиры:*

*Святому, глас д~, самогласен.*

Светло днесь церковь сербская украшается, и радуется зовущи: уяснися моя доброта паче всех: святителем бо красота славный даниил взыде на небеса к царю всеми царствующему.

Приидите убо празднолюбцы, православных собори, и принесем ему пения и похвалы, зовуще: о святителей доброто и сербская хвало, молися Христу Богу избавити Христоименитыя люди от всякия скорби, и спасти душы нашя.

Духа божественная благодать святителя тя показа и учителя изрядна яви. темже мрак нечестия обличил еси люди богоразумия ученми просветил еси, святителю богомудре данииле, архиереем слава и красота, роду же сербскому и всем был еси известен образ учения, дерзновение имея ко Христу Богу, того присно моли спастися душам нашим.

Доблестей твоих, священне отче данииле, плод уясни верных сердца. кто бо слыша безмерное твое смирение и терпению не удивится; и еже к нищым тихость и скорбящым милование. вся бо боголепно научил еси, святителю, отче данииле, и ныне на небесех неувядаемым венчався венцем, моли Христа Бога и пресвятую Богородицу о душах наших.

*Слава, глас з~.*

Ты еси пастырь добрый и учитель теплый святителю отче данииле, тя всегда хваляще вопием ти: тобою украси Бог церковь, и матере своея, чудотворный образ в храме предстоит, и неисчерпаемую благодать роду сербскому подает, идеже, и твоя нетленныя мощи покровенны лежат от толиких лет. темже тя молим и вопием: о святителю Христов данииле, молися непрестанно о хвалящих и чтущих святую память твою, грехов оставление получити во спасение душ наших.

*И ныне, предпразднства, глас а~.*

Приимите ясли, егоже в купине моисей законоположник провиде в хориве, ныне раждаема от Девы духом божественным. та есть яже в законе реченная: та есть пророческая печать, яже Бога плотию тленным являющи емуже поклонимся.

*На стиховне, стихиры предпразднству, глас в~,*
*самогласны.*

Се время приближися спасения нашего, готовися вертепе, Дева приближается еже родити, вифлееме земле иудова, красуйся и веселися, яко из тебе возсия Господь наш. услышите горы и холмы, и окрестныя страны иудейския, яко грядет Христос, да спасет егоже созда человека, яко человеколюбец.

*Стих:*
Бог от юга приидет, и святый из горы приосененныя чащи.

Вифлееме земле иудова, еже по плоти жительство, светло уготови божественный вертеп: в немже Бог плотию раждается от неискусомужныя святыя Девы, во еже спасти род наш.

*Стих:*
Господи услышах слух твой, и убояхся: Господи разумех дела твоя, и ужасохся.

Приидите вси Христово рождество верно предпразднуим, и мысленне пение яко звезду предлагающе, волхвов славословия с пастырьми возопиим: прииде спасение человеков из девственных ложесн, верныя воззывая.

*Слава, святому, глас д~.*

Яко солнце пресветлое просвещаеши страну всю сербскую, тебе бо показа Бог от юности святителю блаженне данииле, пастыря словесному своему стаду и отечеству твоему. ты украсил еси всечудно церковь божия матере, в нейже и до ныне лежат честныя мощи твоя, имущи в себе дар исцеления благодатию. сего ради не забуди в молитвах испросити благоверному и Христолюбивому народу сербскому победы на сопротивныя враги. тебе бо Христос показа светило великое патриаршеской соборной церкви, ты еси похвала земли нашей и крепкое заступление, темже празднующе днесь светло память твою, молим тя, святителю Христов данииле, мир миру испросити и душам нашим велию милость.

*И ныне, предпразднства, глас е~.*

Вифлееме готовися на сретение Деве Марии и бго~матере: се бо грядет к тебе младенца носящи Христа, собезначальнаго отцу и духу присно: егоже во вертепе родит, и по рождестве Дева паки явится.

Ныне отпущаеши, Трисвятое, *тропарь, глас г~.*

Чудо явився извещения, делми добродетелей божиих возсиял еси, монашествующих лики упасл еси, архиерейская седалища утвердил еси, еретическаго нападения не усумневся, церковию Христовою управляя, преподобне отче, данииле премудре, уснув яко спя, тело же твое цело и нетленно соблюдено бысть, и подает цельбы болящым от различных недугов, и демоны прогоняет: сего ради молим тя, моли спастися душам нашим.

*Слава и ныне, предпразднству:*

*На утрени,*

*На*
Бог Господь, *тропарь предпразднству [Дважды.]*

*Слава святому, и ныне предпразднству.*

*По а~-м стихословии седален, глас а~.*

Служитель быв Христу всяческих владыце, просветил и научил еси люди божественным поучением, к разумению наставляя святителю данииле. темже тя вси именуем проповедника истины, учителя и угодника Христова.

*Слава и ныне, предпразднства, глас тойже.*

Веселися вифлееме, евфрафо готовися, се бо агница пастыря великаго в ложеснах носящи, родити грядет: и предвидяще божественную звезду волсви радуются, с пастырьми поюще сердца правостию.

*По в~-й кафисме, седален, глас д~.*

*От*
юности вземь крест свой, благочестно последовал еси Христу, усекнув плотское мудрование воздержанием: темже на святительстем седалищи сед, святителю, непрестанно украшаеши церковь Христову, во славу владыки твоего и пречистыя матере его. того ради и Христос различными дарованми украси твою раку, данииле всеблаженне.

*Слава и ныне, предпразднству, глас тойже.*

Девы предначните девическую радость: матери восхвалите провождение матере Христа, Бога нашего: волсви со ангелы, с нами пастырие: грядет бо Дева, во граде вифлееме, родити сына превечнаго Бога, спасающаго мир от тления.

*По полиелеи, седален, глас и~.*

Святителя великаго даниила како достойно воспоем; мужа чистаго ума, богозарнаго света, освещающаго нас и божественный разум подающаго, таин глубинных поведателя, емуже согласно вси рцем: радуйся отче отцев, данииле.

*Слава и ныне, предпразднству, глас е~.*

Вифлееме готовися на сретение Девы Марии и Богоматере: се бо грядет к тебе младенца носящи Христа, собезначальнаго отцу и духу присно: егоже во вертепе родит, и по рождестве паки явится Дева.

*Таже, степенна, а~ антифон д~-го гласа. Прокимен глас д~:*
уста моя возглаголют премудрость и поучение сердца моего разум. *Стих:*
услышите сия вси языцы внушите вси живущии по вселенней. Всякое дыхание: *Евангелие от иоанна, зачало л~е, от полу.*

*По н~-м псалме, стихира, глас з~.*

Егда преставление честнаго твоего тела отче приспе, тогда множество верных, обступивше одр твой, умильно провождаху тя, и зряще тя благословляща, люди удивляхуся. царь же душан со слезами вопияше: о владыко, что ти воздам за боговедение еже нам даровал еси, приемь благодать от Бога. темже святителю данииле молися прилежно Христу Богу и пресвятей Богородице, да призырает на нас неотступно пречистым своим чудотворным образом, имже ты храм украсил еси, отечеству и стаду своему непоколебимый столп оставляя. твоими молитвами да спасемся.

*Канон святому даниилу, на з~.*

*Песнь а~.*

*Ирмос предпразднства.*

отче богомудре, святителю данииле, отверзи моя недостойная уста, воспевати тя, и приими яко благовонное кадило от убожества моего, еже тебе принесох недостойный аз. *[Дважды.]*

Воспоим вси великаго святителя даниила, почтим заступника и утверждение земли сербския, егоже дарова Господь обители соборной хранителя бодра.

Спасительным Христовым заповедем последовал еси, премудре святителю данииле, вдов и сирот был еси предстатель, и земли сербстей великое защищение.

Великий ныне даниил, пастырь церкве соборныя, пастыри вкупе и пасомыя, и всю церковь в память призывает. темже собравшеся, торжествуим светло в день памяти его.

Благодать духа прием отче, во свое сердце, Христов святителю, уясни язык и сердце просвети твоих певцев еже святую твою память воспети светло, данииле преподобне.

Аще и побеждают твоя исправления словеса наша и помышления, отче данииле, обаче душевное наше предложение, по силе приносимое тебе, приими с любовию досточудне, еже бо по достоинству песни тебе соплести, невозможно есть нам.

*Богородичен:*
Пречистая Богородице содетеля и Cпаса рождши, спаси от бед град твой непрестанно, молящи сына твоего и Бога нашего за ны.

*Песнь г~.*

*Ирмос, якоже прежде.*

Ты проявил еси владыко в последнем роде нашем святителя великаго савву, иже просвети свое отечество со святители и архиерейми, ему же последует даниил цвет пречудный. *[Дважды.]*

Тебе прикоснувыйся святе, сущему в честнем гробе твоем исцеление получити сподобися: рукам бо того к персем согбенным божиею благодатию даеши простиратися.

Сокруши агаряны и вся сопостаты безбожныя, преподобне данииле, молением твоим к творцу и Богу нашему, и силу их борюющую на ны немощну покажи, и покори их благоверному народу нашему.

Смирен явился еси, кроток же и тих данииле, отонудуже духа благодать обильне излиявшися на тя, велика показа тя, чудес лучами землю нашу осиявающа. *[Дважды.]*

Жезлом воздержания страстей море разделив блаженне, яко моисей на безстрастия гору возшел еси, и прием мысленныя скрижали, паству твою научил еси закону Христову.

*Богородичен:*
Буди ми Дево прибежище и пристанище, стена необоримая и заступница, Бога плотию рождшая, пречистая избавителя всещедраго и Cпаса поющих тя, богоневестная.

*Седален святому, глас д~.*

Светильник светосиянен явился еси земли сербстей, просвещаяй блистаньми божественных твоих словес верных помышления святителю отче данииле. тем вси священную твою и божественную память днес радостно совершаем.

*Слава, и ныне, предпразднства, глас тойже.*

Девы предначните девическую радость: матери восхвалите предпровождение матере Христа Бога нашего, волсви со ангелми, с нами пастырие ликуйте: грядет во Дева во граде вифлеемстем родити сына, превечнаго Бога, спасающаго мир от истления.

*Песнь д~.*

*Ирмос.*

Благодатию духа помазался еси архиерее всеизрядне данииле. во Христа бо одеяся жития ради чистаго. тем научил еси славити в Троице единаго Бога.

Избави твое стадо от бурей греха, преподобне святителю данииле, бед же и скорбей, приводя ны в пристанища тихая божественныя воли Христовы.

Христов явился еси угодник, отче преподобне данииле, преосвященне архиерее. тем моляся не престай ко Господу, от напастей, бед и скорбей избавити стадо твое от искушений.

умертви мудрование премудре, плоти моея неисцельное, и к божественным стезям настави ны, яко крепок и силен, законом же благим повини мя, блаженне, и раба покажи мя Христова, порабощенна лютыми страстми.

Сна очесем твоим и дремания веждома не дал еси, дондеже обрете место покойно сердце твое, отче. тем очистившеся достойне, узре жилище славы всех содетеля, царя и Бога вечнаго. *[Дважды.]*

Весь убо ум вперив к высоте, и земная ни во что же вменив, смирением, достоблаженне данииле, высокая приял еси.

*Богородичен:*
Кая воистинну яко сия близ Бога, яко превозшедшая вся ангельския чины едина добротою девства сияющи, яко Мати вседержителя.

*Песнь е~.*

*Ирмос.*

окрест стояще раки твоея, святителю преподобне данииле, имеем тя ходатая к Богу и заступление земли сербстей, утверждение же незыблемое.

Милостив быв убогим милость душевную испроси прехвальне, милостынею бо стяжал еси отче данииле свещу, и тую светло украсил еси.

Жилище был еси святаго духа воистинну блаженне данииле, и того явленми разбогател еси добре божественными дарми.

Кроток явился еси купно и смирен делом и словом, и сим вся к себе привлекл еси, любовию же и добрыми делми вся укротил еси и сердца возвеселил еси твоими чудесами. *[Дважды.]*

Великий пастырь всех Христос, овец своих пастыря тя блаженне показа и учителя словесных. темже заблуждающаго мя на горах погибели, яко пастырь твоего овчате взыщи.

Яко великое богатство твоих щедрот явися в земли нашей безчисленное пролитие милости твоея, слуго Христов, ты бо просящым сущая подаеши и тыя насытити тщишися твоим предложением блаженне.

*Богородичен:*
Миро тя именуем пречистая, яко рождшую Бога плотию, и благодатное миро точащую всем притекающым под кров твой.

*Песнь з~.*

*Ирмос.*

Житие твое целомудренно совершил еси священноявленне, правдою украсився и мужеством смысла добродетели сочетав себе, преблаженне святителю данииле.

Храни град твой святителю данииле преблаженне, от безбожных и чужеверных нахождений и от междоусобныя брани. молися же непрестанно владыце Христу и пресвятей Богородице, еже мир даровати пастве своей.

Ты убо и по смерти славимь, яко жив чудодействуеши. немощным бо сляченным даеши исцеление божественною благодатию, зане глаголет Господь: прославляющаго мя прославлю.

Исполнился еси светоявления данииле мудре, яко хранитель заповедей Христовых, очищен же от страстей, был еси воистинну жилище пребожественныя Троицы.

Мужие священнии радостно с народом днесь твою отче память празднующе, торжествуют, имже согласно истиннии безмолвницы и простии вси обще тя воспевают предстателя вкупе и учителя. *[Дважды.]*

Тину страстей от души оттрясл еси данииле, низложив всякое помыслов возношение на Христа превозносящееся.

*Богородичен:*
Совета превечнаго храм воздвигл еси святителю, архистратига гавриила радостное провещание Богородице вседневно воспевая: радуйся невесто неневестная.

*Кондак, глас и~.*

Возбранному и дивному нашея земли светильнику днесь любовию притекаем, и песнь тебе богоносе, плетем, яко имущему дерзновение ко Господу, избави нас от многообразных обстояний, да зовем ти: радуйся утверждение отечеству нашему и великий покровителю обители своея.

*Икос:*
Великий светильник явился еси роду сербскому, струями словес твоих верныя просвещая, и всеусердно приходящым к тебе исцеления подавая. Христовы бо люди богоносе, невидимо посещаеши и тем землю нашу просвещаеши, сего ради согласно зовем ти сице: радуйся, света безстрастнаго доме. радуйся, страстей темных прогонителю. радуйся, демонския разрушивый козни. радуйся, ангельския возвеселивый чины. радуйся, высото боговидения чистаго. радуйся, глубино смирения болезни омывающая. радуйся, яко был еси зритель невидимых. радуйся, яко сообщился еси лику святителей. радуйся, земли сербския пастырю и учителю. радуйся, святителем изрядная похвало. радуйся, яко тебе ради посла Бог в обитель твою чудотворный образ матере своея. радуйся, яко тебе ради пресвятая чудотворная икона матере божия славится. радуйся, яко украшаеши престол первосвятителей сербских. радуйся, утверждение роду сербскому.

*Песнь з~.*

*Ирмос.*

Отверзи ми двери покаяния, преблаженне архиерее данииле, да омыю скверну окаянныя моея души, мое тело и вся чувства и совесть во еже пети Богу: отцев Боже благословен еси.

Имамы тя заступника тепла, твои раби, и стену необориму церкве твоея, и утверждение роду сербскому, не боимся врагов и сопостатов, но побеждаем тыя силою чудотворныя иконы, поюще: Христе Богородицею благословен еси.

уставы отеческия утвердил еси мудре, и церковь пресвятыя божия матере чудотворным образом украсил еси, и священства лепотою прекрасну устроил еси, ученми же твоими люди наказал еси пети: боже Богородицею благословен еси. *[Дважды.]*

Земля наша и страна согласно отче поучения твоя возвещает, наученна тобою пети всюду Христа: отцев наших боже, благословен еси.

Жених красен добротою паче всех сынов человеческих, якоже писано есть, невесте, блаженне, своей церкви, краснейша тя показа жениха, того носяща образ и подобие.

украсив свое житие милостынею и кротостию, любовию же и истиною, подражатель показался еси изрядный пастыря добраго, избрав того добродетели добре.

*Богородичен:*
Приходит владыка во вертеп родитися яко человек: пред\ъусрящим вернии Деву чистую, воспевающе ей радостно: радуйся миру радосте, радуйся Дево, Мати Христова.

*Песнь и~.*

*Ирмос.*

Побежден быв от врага прегрешенми многими и от молв житейских, прихожду с верою, и яко манассиа в покаянии вопию ти Христе: Господа пойте дела и превозносите его во веки.

Молитвы преблаженне и моления твори прилежно к Богу присно за рабы твоя, в печалех заступника бо и поборника тя имуще спасаемся от бед, Господа поюще и превозносяще во вся веки. *[Дважды.]*

Вооружаются на люди твоя смиренныя, святителю пречестный отче данииле, сынове агарянстии: сокруши их невидимою силою молитв твоих ко владыце и Богородице, нас ради Господа поющих и превозносящих во вся веки.

Окорми молитвою твоею паству сию многочеловечную твою и устави бурю ветров противных, чувственных и мысленных, молитвами твоими, избави же всяких искушений и смущений, и даже до конца неврежденну сохрани.

Неизреченное твое чадолюбие отче, превосходящее отеческую любовь, посещает, нас всегда твоими молитвами, испрошая нам спасение и подавая нам с тихостию данииле радоватися.

Воздух убо освятися благовонием мощей твоих данииле, премудре Христов святителю: церковь же веселящися вопиет: благословен Бог отец наших.

*Богородичен:*
Звезда возсия Христос от иакова, и волсви стекаются во град вифлеем, пети, чествовати и поклонитися ему, рожденному из ложесн чистыя Богородицы.

*Песнь ф~.*

*Ирмос.*

Яко блудница, и разбойник и мытарь вопию ти от сердца Христе: согреших, прости мне владыко, многая моя согрешения, и избави мя от всякаго гнева, твоего святителя молитвами, яко да тя непрестанно величаю.

Приидите соберитеся вси серби ко блаженнаго святителя даниила гробу, и со слезами возопийте к Богу: избави Господи от бед люди твоя и сохрани род наш во благочестии, покори же деснице его вся наветующыя ему, да тя величаем во веки.

Велми радуется о тебе пречестный отче святителю данииле, род твой, помощника и заступника тя имея: и ныне владыко, не отходи духом от нас, молитву творя за ны ко Господу Богу и пресвятей Богородице, яко да избавит нас от насилия безбожных агарянов врагов наших, да тя всегда величаем.

Славу твою воспети по достоинству невозможно, чудеса бо премнога и исцеления обилно подаеши, с теплою верою приходящым к тебе, данииле святителю, похвало земли нашея.

Положи тебе церкве своея основание Христос, и столпа крепка и незыблема во век, соблюдающа обитель твою до конца от врагов. *[Дважды.]*

Святителие убо, царие и князи, сановницы и вси людие, мужие и жены, старцы с младенцами, и всяк возраст, и всякое достоинство, святителя нашего память светло да празднуим.

*Богородичен:*
украсися вифлееме, готовися евфрафо без\ матере бо от отца и без\ отца материю чревоносится и раждается спасая нас.

*Светилен предпразднства.*

Предпразднственныя вернии рождества песни приидите принесем вси: грядет уже Христос в вифлеем родитися, спасти вселенную, яко един человеколюбец.

*Слава, святому:*

Дух святый помаза тя святителю данииле блаженне, Христову паству пасти на пажитех спасительных. тем и потщался еси наставляти люди правыми стезями: того ради ныне сугубыя венцы от венцедавца приял еси.

*И ныне, предпразднства:*

Готовися вифлееме, украси домы твоя: к тебе бо грядет Дева, младенца носящи Христа отцу собезначальнаго: прииде бо да спасет род человеческий.

*На хвалитех, стихиры предпразднству г~,*

*и святому г~, глас и~.*

Что тя наречем святителю, ангела, яко безплотен на земли пожил еси; апостола ли, яко благоверию научил еси сербскую землю; мученика ли, яко Христа ради подвизался еси до смерти; обращая люди от тмы нечестия и приводя их пажить богоразумия. моли спастися душам нашим.

Что тя именуем богоблаженне данииле, реку духовных вод наполняему и проходящу сербския концы, жаждущая сердца напаяющу твоим учением. чашу божественнаго духа наполняему. свещу церковь озаряющую. светильника, яко паству свою просвещаеши. многа ти имена и большая дарования. моли спастися душам нашым.

Святителю Христов, божественных преданий учителю, воистинну тебе яко истиннаго пастыря Христос показал есть новоизбранному своему словесному стаду, сербским людем, ихже и от соблазнов спасл еси и укрепил еси их быти в православии, темже ныне молим тя, данииле досточудне, молися Богу спасу о иже верою празднующих пречестную память твою.

*Слава, глас з~.*

Се приближися веселое торжество и пресветлая память богоноснаго отца. радуйся и красуйся патриархие сербская, веселися пекская митрополие, глаголющи: радуйся, церкве сербския хранителю. радуйся, царей сербских венчателю. радуйся, помазавый царя душана на царство. радуйся, роду сербскому честный наставниче и столпе неподвижимый, радуйся, церквам великое правило. радуйся, сопрестольниче престола сербскаго. радуйся, учителю царей благочестивых. радуйся, светильниче всесветлый, просвещающь сербския концы ученми своими. радуйся, скорбящих божественное утешение и обидимых теплый поборниче. тем непрестай моляся Христу Богу и пресвятей Богородице, спастися душам нашым.

*И ныне, предпразднству, глас з~.*

Приближается Христос, вифлееме пред\ъуготовися, уже спасение языков, озаряет. благоукраси ясли, пастыри собери, призови волхвы от персиды. воинства безплотных умов воззовите: царь небес на землю приходит.

*Славословие, великое и отпуст.*

*На литургии, Блаженна от канона предпразднству и святому. По входе, тропарь предпразднству, чудотворней иконе и святому, кондак иконе, слава святому, и ныне предпразднству. Прокимен, глас а~.*
уста моя возглаголют премудрость и поучение сердца моего разум. *Стих:*
услышите сия вси языцы, внушите вси живущии по вселенней. *Апостол ко евреем, зачало ти~и, от полу. Аллилуиа.*
уста праведнаго поучатся в премудрости, и язык его возглаголет суд. *Евангелие от матфеа, зачало а~и. Причастен:*
В память вечную будет праведник.

