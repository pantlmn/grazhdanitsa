<::рус>    электронный текст предоставлен

<::лат>    monah German - Зrbиja

<::рус> Текст подвергнут грамматической правке

<::слав>

*Месяца декемвриа, в к~г день.*

*Преподобнаго отца нашего равноапостольнаго наума охридскаго, чудотворца, просветителя болгар.*

*На велицей вечерни,*

Блажен муж, *а~ антифон:*

*На*
Господи, воззвах, *стихиры преподобному, глас в~.*

*Подобен:*
Киими похвальными:

Киими похвальными венцы * увязем наума преподобнаго; * божественна неботаинника * и проповедника православия сущаго, * руку божественных таинств, * грады нечестия потопляющую, * люди же божественным крещением очищающую, * и каменосердечных их в храм воздвигшаго благолепный * Христа Бога нашего, * иже имеяй велию милость.

Киими песненными добротами * воспоим наума преподобнаго; * приобретение благодати, * красное приятелище духа * и светлую палату слова, * отца же обителище избранное, * троицы пребывалище всецелое, * в триех убо лицех, * во единем же естестве * проповедавшаго славяном * Бога покланяемаго всеблагочестно, * иже имеяй велию милость.

Киими благоглаголивыми словесы * восхвалим тя, науме преподобне; * иже честную память твою любовию совершающии * и верою предстоящии раце божественных мощей твоих * и благоговейне, покланяющиися. * но свободи нас от недугов и напастей, * озлобления демонов и мужей неправедных * твоими к Богу молитвами, * иже имеяй велию милость.

*Слава, глас з~:*

Премудрости благодать приим от Бога, науме всечестне, и множества научив славянская благочестию, православия еси основание же и утверждение, и всех преподобных постников удобрение. дерзновение имея ко Господу, того моли спастися душам нашым.

*И ныне предпразднества, глас г~:*

*Вход,*
Свете тихий, *прокимен дне и чтения три.*

*На литии стихиры самогласны, глас в~:*

Звезду богосветлую, славянов светильника и веры поборника, наума божественнаго, вернии, восхвалим, со ангелы бо радуется, приим венец нетления от самаго Бога, и молится спастися душам нашым.

Всеблаженне науме мудре, ты и по смерти на небесех живеши во Христе: того бо ради миру распявся и вне плоти воистинну пожив, не себе жил еси, но живяше паче в тебе Христос Бог, егоже моли спастися душам нашым.

*Глас з~:*

Возсиявшу свету учения твоего на земли славянстей преподобне науме отче, яко небо славу божию возвестил еси, солнца потекл еси светлейше и светил яснейше возсиял еси, отонудуже множества славянов привел еси Христу от сердца веровавших, ихже ныне поминай, яко дерзновение имея ко Господу!

*Слава, глас е~:*

Преподобне отче, не дал еси сна твоим очесем, ни веждом твоим дремания, дондеже душу и тело от страстей свободил еси и себе уготовал еси духа жилище. пришед бо Христос со отцем, обитель в тебе сотвори и единосущныя троицы тя приятелище чистое содела. и ныне, науме блаженнейше, моли спастися душам нашым.

*И ныне предпразднества, глас тойжде:*

*На стиховне стихиры, глас е~.*

*Подобен:*
Радуйся постнических:

Радуйся, науме преподобне, * славяном светильниче, мерило догматов, * православия правило, * небо славу поведающее Христа всецаря, * око неусыпное прозрящее от конец в концы, * яже и наполнил еси божественнаго проповедания, * и исполнися на тебе пророческое речение, * во всю бо землю востече твое вещание * благодатию Христа Бога нашего, * егоже моли даровати душам нашым * мир и велию милость!

*Стих:*
Честна пред\ Господем смерть преподобных его.

Радуйся, науме преподобне, * проповедниче евангелия в концех южнославянских, * иже всяцей души человечестей * царства Христова любовь вложивый. * темже и прелести удалив собрания вся, * православно научил еси покланятися Троице несозданней * безначальному родителю, сыну же собезначальному и духу божественному, * непосредственне от отца происходящему, * егоже моли даровати душам нашым мир и велию милость!

*Стих:*
Блажен муж бояйся Господа, в заповедех его восхощет зело.

Радуйся, науме преподобне, * монашествующих честное удобрение воистинну, * в место селения дивна до дому божия прошедый радостию и веселием души, * идеже глас празднующаго, * краснаго слышания и сладкаго хваления, * егоже единаго возжелев, плоть умертвил еси * и улучил еси божественную правду Христа Бога нашего, * егоже моли даровати душам нашым мир и велию милость!

*Слава, глас и~:*

Молвы житейския оставль, науме преподобне, и крест спасов на рамо взем, всего себе Богу возложил еси. темже и в мире сый, вне плоти показался еси, всехвальне. спотяженным же на всяк день воздержанием подвизався, со ангелы духу соприсутствуеши всегда и свеселишися. дерзновение убо имея ко Господу, моли избавитися от бед и скорбей верно совершающым присночестную память твою.

*Тропарь преподобнаго, глас д~:*

Мир оставил еси, прилепився Христу. * плоть распял еси, пожив духу, * науме всеблаженне. * потщался еси апостольским подвизатися течением * и уловил еси вере славянская неисчетная множества. * темже молитвами твоими * избави нас от искушений.

*На утрени,*

*На*
Бог Господь, *тропарь преподобнаго дважды. Слава и ныне.*

*По а~-й стихологии седален, глас г~.*

*Подобен:*
Красоте девства:

Краснейшыя воистинну нозе твои * мир, преподобне, преимущ всяк ум * яко проповедавшя боголепно, * зверей сущих овцам смесила еси, * роды дивия славян во двор овчий Христа Бога ввел еси. * темже мир безмятежный испроси нам * и велию милость.

*По в~-й стихологии седален, глас а~.*

*Подобен:*
Гроб твой:

Чудес самоделатель быв, богоносе, * и всех к Богу молитвенник и ходатай, * науме всеблаженнейше, * южнославянских похвало, * избави молимся настоящия беды рабы твоя * и пламене будущаго * божественною молитвою твоею.

*По полиелеи седален преподобнаго, глас и~.*

*Подобен:*
Премудрость и слово:

Премудр быв от младаго возраста, * подложился еси игу владыки твоего, никакоже тяжкому, * по исполненному честности, отче. * божественному же клименту споспешник быв * и с ним сердца болгар возделав, * к нетрудному прешел еси концу и трудов своих возмездие непрестанно собираеши. * всеблаженне преподобне, * моли Христа Бога прегрешений оставление даровати * празднующым любовию святую память твою.

*Слава и ныне: И абие поем а~-й антифон д~-го гласа: От*
юности моея. *Прокимен глас д~:*
Честна пред\ Господем смерть преподобных его. *Стих:*
Что воздам Господеви о всех, яже воздаде ми; Всякое дыхание, *Евангелие от матфеа, зачало м~г:*
Рече Господь своим учеником: вся мне предана суть: *Конец:*
Иго бо мое благо и бремя мое легко есть. *псалом н~. Слава:*
Молитвами преподобнаго: *И ныне:*
Молитвами Богородицы: *Стих:*
Помилуй мя Боже:

*И стихира, глас з~:*

Излияся благодать во устнах твоих, преподобне отче, и был еси светильник славянскаго всенаследия, уча словесныя овцы веровати в Троицу единосущную во едином божестве.

*Канон предпразднества,*

*[егоже краегранесие по алфавиту,]*

*Творение иосифово. Глас з~.*

*Песнь а~.*

*Ирмос:*
Песнь победную поим вси Богу, сотворшему дивная чудеса мышцею высокою и спасшему исраиля, яко прославися.

*Припев:*
Равноапостольне отче науме, моли Бога о нас.

Потоков полноту покажи мя святаго духа, науме, молитвами твоими, яко река божия, да провещаю твоя дела песньми и пеньми.

Последователь был еси верховных учителей южнославянския земли от юности, причастник же споспешников их и сподвижник.

Жизнь твоя равноангельна и жительство паче человек, страдания же и подвизи твои воистинну мученически, ихже ради тя воспеваем.

Вознесся превышше божественных кедров совершенством, науме, дивных источниче, чудесы яве покрыл еси пределы балканския и концы земныя.

*Богородичен:*
Матерь тя деву едину паче естества естество позна от века, всечистая, яже содержителя человеков и всего во чреве носившая.

*Вторый канон,*

*сосвязан имеяй акростих первому. Глас д~.*

*Песнь а~.*

*Ирмос:*
Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

Иже древле бездну изсушивый людем пешеходящым, бездну изсуши моих грехопадений и одожди ми разумения каплю, яко да преподобнаго твоего песньми восхвалю, Христе!

Видети желая славу неизреченную, скорби претерпел еси, и темницы и муки и всякое мирское безславие, добре за веру подвизаяся.

Монашествуя духом и горя ревностию веры, Христа понесл еси игом духовным, и очистил еси душы неистовствовавшыя, и семя положил еси божественнаго разумения.

Вменил еси, блаженне, весь мир якоже уметы, Христа же и ближняго право возлюбил еси, и примирил еси люди удаленныя всем приближающемуся верою.

*Богородичен:*
Мертва мя бывша от многообразных озлоблений, яко жизнь рождша оживи мя, владычице, и вышней жизни представи мя, да прославлю тя яко жизнодавицу всегда.

*Песнь г~.*

*Ирмос:*
Да утвердится сердце мое в воли твоей, Христе боже, иже над водами небо утверждей второе и основавый на водах землю, всесильне.

Легкое иго господне понес, преподобне, гонения и темницы, скорби же и раны на возращение веры доблественно претерпел еси.

Пределы естества преступив и к боговидению приступив, просветися еси мыслию и приял еси духа независтныя благодати.

Людей славянских просветил еси, во тме предлежащих нечестия, отче, и храм соделал еси духа божественными твоими ученьми.

*Богородичен:*
Гору тя проповедаша пророцы, Дево, стамну и трапезу, кадильницу златую и кивот освящения. мы же яко боговместившую скинию восхваляем тя.

*Ин.*

*Ирмос:*
Твоя песнословцы Богородице, живый и независтный источниче, лик себе совокупльшыя духовно утверди, в божественней твоей славе венцев славы сподоби.

Балканскую избрал еси позде страну последних углов, преподобне, и подвизался еси с учительми твоими, и апостольских нравов потщался еси быти сопричастник.

Божественный наум споспешник быв иерарха климента, к славяном приспе и сия просвети светом проповедания, егоже ради и ныне спрославляется.

Сыны аврааму от камении, якоже глаголет предтеча, славянский же род тобою воздвиже Господь, науме, иже и пребывая ныне, прославляет тя разумно.

Людие славянстии седяще во тме лютаго неверия, тобою видеша свет разума, темже почитают память твою радостными песньми.

*Богородичен:*
Тишины мя исполни, Богородице, ведрость душ сущая, и утоли волнение всуе борющих мя, и в глубину толкущих мя и в адову пропасть, владычице.

*Седален, глас д~.*

*Подобен:*
удивися иосиф:

Апостолов подражатель, * архиереев правило, * преподобных доброта, * сострадалец страдальцев, * без крове яко мученик венчался еси, * науме преподобне, * лютыми бо скорбьми обращался еси, * нося Христа божественное имя * и дерзновенно всегда проповедуя троицы таинство, * ейже и молитися не престай о восхваляющим тя.

*Песнь д~.*

*Ирмос:*
Духом провидя, пророче аввакуме, словесе воплощение, проповедал еси вопия: внегда приближитися летом, познаешися. внегда приити времени, покажешися. слава силе твоей, Господи.

Се твоему проповеданию вняша языцы каменосердечнии и познаша Бога, якоже исполнитися всему разума божия, якоже пишет исаиа. темже твою память славим.

Мудрости премудраго полн явився, славянских грубых людей научил еси почитати Троицу лицы, единаго же Бога естеством, неизменно и неслитно об\ъединеннаго, слава тому взывающих.

*Богородичен:*
Воистинну освящен показался еси Богу храм и палата, дево марие; того убо умилостиви кала греховнаго нас очистити, яко да дом покажемся и жилище духа.

*Ин.*

*Ирмос:*
Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

Яко столп веры недвижимый показался еси, искушеньми никакоже смущаемь духом и в многообразных озлоблениих вращался еси, врагом духа противустоя.

Ветийствуя величия божия пред лицем язык и царей, риторов лютое заградил еси блядословие простотою слова благочестие же и Христову славу уяснил еси.

Яко апостол печаль всякую претерпел еси за благочестие. темже всякую печаль отжени от нас, твою память совершающым.

*Богородичен:*
Вжили ума моего движения, Богомати, и души моея чувства просвети, чистая, и сильна на враги мя соделай, да зову ти: слава, Дево, рождеству твоему.

*Песнь е~.*

*Ирмос:*
Светлый нам возсия свет присносущный, утреннюющым о судьбах заповедей твоих, владыко человеколюбче, Христе Боже наш.

Новый апостол был еси, отче, седмидесяти уподобленный, последуя мефодию, якоже павлу, проповеди возвещающему таинство.

Приобретение благодати воистинну явился еси по избранию, мудре, якоже древле пророк богодухновенный, первый наум, егоже и имя добре унаследовал еси.

Возлюбил еси Христа паче силы от сердца твоего, от мысли же и души твоея, преподобне. темже паче ныне ему возлюбился еси и славы сподобился еси.

*Богородичен:*
Преложеньми насильными обуреваюся и обстоянными и дальными безпредельствии, владычице. ко пристанищу твоему приведи мя, яже безнадежных надежда.

*Ин.*

*Ирмос:*
ужасошася всяческая о божественней славе твоей, ты бо неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Слышатель присный был еси премудрых учений божественнаго мефодиа, панонию порождшаго божественным крещением и писаний божественных преданьми, егоже нрава поревновал еси.

Красне нозе твои быша, ясным проповеданием божественнаго евангелия обтекша страну многокружную и претыкающихся камением в нощи неверия к свету божественному возводящя.

Обновивше землю южнославянскую, преподобне, об\ъясте ю ты убо и климент же божественный, догматы в ней всеявше, и ныне приемлете плод божественное разумение и летния песни.

*Богородичен:*
увенчай нас, владычице, якоже оружием благоволения, щедротами, окрест бо жизни нашея нещадне ополчися злых соборище.

*Песнь з~.*

*Ирмос:*
Пророка иону подражая вопию: живот мой, блаже, свободи из тли и спаси мя, Cпасе мира, зовуща: слава тебе.

ученик четверицу исполнил еси проповедник Христовых и мудрых тайноводцев славянскаго рода, кирилла же и мефодиа.

Прогнани бысте далече, таинницы и тайноводцы, претерпесте темницы и ранени бысте, произшествия ради духа святаго бедствующе.

Спешиши пути дальныя с кириллом и мефодием от севера даже до рима, трудом их общаяся, южнославян же послежде просветил еси.

*Богородичен: От*
лютаго заблуждения свободи нас, и страстей и искушений и всяческих бед, всенепорочная, и от всякаго вреда скоро исхити.

*Ин.*

*Ирмос:*
Возопи, прообразуя погребение тридневное, пророк иона, в ките моляся: от тли избави мя, Иисусе царю сил.

Слово богодухновенное на тебе исполнися, во всю бо землю южнославянскую изыде вещание твое и даже до концев твои глаголи.

*От*
конец севера до конец запада в мори хождение положше, блаженнии, в рим внидосте новый завет возвестити.

Храм божественный и божие честное жилище от юности сый богоносе науме, и мене твоими молитвами приятелище сотвори духа.

*Богородичен:*
Что буду, отвсюду всегда ратуемь. ты ми конец прибежища буди, богоневестная, обидимых помоще необоримая.

*Кондак, глас г~. Подобен:*
Дева днесь:

Светлых подвиг твоих * всечестная память, * якоже велие солнце * всем возсияющи, * лица тя воспевающих просвещает, * бесы же и всяк недуг отгоняет. * сего ради сошедшеся, * любовию сию верно восхваляем.

*Икос:*
отец наш наум величайший предстатель и светильник ясный явися днесь. приидите стецемся, славян множество, тому возрадуимся: сей бо всех нас просвети и тму прелести разгна. сей по столпам Христу последова и жертву себе благоприятну предаде. сей и досточудную свою память же и праздник учреждение духовное всем верным ныне предлагает, юже любовию вси верно восхваляем.

*Песнь з~.*

*Ирмос:*
Сущым в пещи отроком твоим, Cпасе, не прикоснуся, ниже стужи огнь. тогда трие яко единеми усты пояху и благословляху глаголюще: благословен Бог отец наших.

Действуяй чудеса Бог спаси тя чудесне от варварския темницы со странники, внезапу разрешшымся узам рук и ног.

Внушеньми божественных учений был еси учитель людей, ко злу подвижных, измененьми же божественными сих обделал еси вместо зверей в богонаученная овчата кроткаго Христа.

Колесница господня явился еси, науме преподобне, имя Христово нося по писанию пред лицем многих язык и царей прославляя же деяньми и от него славно прославляемь.

*Богородичен:*
Молебныя приими молитвы раб твоих, всесвятая непорочная чистая, и злых обстояний находящих избави нас молитвами твоими и сопричастники твоея божественныя славы соделай.

*Ин.*

*Ирмос:*
Спасый во огни авраамския твоя отроки и халдеи убив, яже правда праведно уловляше, препетый Господи Боже отец наших, благословен еси.

Поту постническому смесил еси пот воистинну апостольский, отче, произволением же и мученик послежде явился еси безкровный взывая: Боже отец наших, благословен еси.

Мертвотворная помышлений сандалия, якоже моисей, с ног яве отложил еси и Бога чисте смотрел еси, люди же пети увещал еси: Боже отец наших, благословен еси.

Иже хотения творяй боящихся его, прошения твоя о нас никакоже отринет, отче. темже поминай всегда сердцем и душею песнословящих: Боже отец наших, благословен еси.

*Богородичен: От*
плотских страстей, от душевных сокрушений, от бед лютых, от злодейства врагов борющих мя раба твоего исхити и державою твоею, Дево, огради мя.

*Песнь и~.*

*Ирмос:*
Егоже ужасаются ангели и вся воинства, яко творца и Господа, пойте священницы, прославите отроцы, благословите людие и превозносите во вся веки!

Наума, богодухновенный орган духа, воспоим в словесех священных, вернии, вопиюще ко Господу: его молитвами спаси восхваляющих державу твою.

Обтекл еси вся страны южнославянския с климентом, твоим совоспитанником, всемудре, охрид и окрестная вся, люди путеводя ко стези правей твоими ученьми.

Крест твой на рамо взем, науме мудре, Христу последовал еси, единому царю, от негоже и победы венец приял еси, яко подвизавыйся законно, богоблаженне.

*Богородичен:*
отроцы прописаша, никакоже опаляеми, утробу твою, всечистая, николиже огнем божества опаленную, самым же богом воистиуну сохраненную, Дево, во веки.

*Ин.*

*Ирмос:*
отроки благочестивыя в пещи рождество богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте дела и превозносите его во вся веки!

Слово, еже всех человек восхоте безсловесный избавити, огненный язык тебе дарова, имже безсловесный род славянский в разум благословесный привел еси, всех пети научив Христа во веки.

Низложил еси мучителей неистовство стоянием твоим и состудник твоих, науме всепетый, язвы же и раны и темницы претерпел еси, боряся за происхождение духа от самаго божественнаго источника безвиновнаго.

Отонудуже отбеже болезнь, уныние, печаль и воздыхание и всякое озлобление, идеже неизреченная радость и наслаждение первородных, тамо ныне жилище, науме, в немже всели тя Христос достойно, прием труды твоя, яже за него.

Насильными окружаеми нуждами от враг видимых же и невидимых, печальми ветшающе, недуги, обстоянии, отведеньми неправедными же и презреньми горькими, вопием в печали сердца: спаси ны, Cпасе, молитвами твоего преподобнаго.

*Богородичен:*
Погибе бегство от мене в конец и несть по писанию взыскающих мя. ты буди ми, владычице, покров и крепость, прибежище и утверждение, веселие и известнаго спасения моего надежда, да тя славлю во вся веки.

*Песнь ф~.*

*Ирмос:*
Светоносный облак, воньже всех владыка яко дождь с небесе на руно сниде и воплотися нас ради, быв человек безначальный, величаем вси яко матерь Бога нашего чистую.

Достодолжно чтят славяне твою память, ты бо тех еси световождь с божественным гораздом, климентом чудотворцем, аггеларием и саввом же, всемудрыми священнотаинники, ихже молитвами вашими соблюдайте присно{Достодолжно чтит славяне[?] твою память, ты бо тоя еси световождь с божественным гораздом, климентом чудотворцем, аггеларием и саввом же, всемудрыми священнотаинники, юже молитвами вашими соблюдайте присно}.

Рим виде течение ваше равноапостольное, божественне мефодие и кирилле богоблаженне, и божиих яже на вас устрашися преславных. темже и наума, вашего сказателя, восхваляем летними песньми.

Ликостояния отцев и апостолов, иерархов, пророков, преподобных и мучеников богоносных восприяша тя ныне со сподвижники твоими, житие бо подражал еси всех, с нимиже нас помяни.

Священнейший знающе тя кивот, завета божия словеса носяй, спасающая славян множества в землю обетования вечнующую, почитаем мощей твоих раку, к божественней возводими жизни.

*Богородичен: От*
беззаконнующихся человек и коварства бесов, от страстей всяческих, туги тягчайшия, от различных искушений и лютаго одержания. всепетая, свободи всех уповающих на тя.

*Ин.*

*Ирмос:*
Всяк земнородный да взыграется, духом просвещаемь, да торжествует же безплотных умов естество, почитающее священное торжество Богоматере и да вопиет: радуйся, всеблаженная Богородице, чистая приснодево.

Станем, братие, в храме господни, во дворех дому Бога нашего и того прославим величия и чудеса, дивен бо есть во святых своих, повинующихся того повелением, имже срадуется науме чудный.

Да тя  науме согласно славим торжествующе, избави нас молитвами твоими всякаго коварства и обстояния, и бед и скорбей и всякаго инаго гнева, моля показавшаго тя заповедей своих исполнителя.

Людие, яже твоими труды насадил еси, и поты твоими напоил еси, и подвиги твоими вкоренил еси, плодоносят летнюю твою память и начатки пения ти приносят, имже Бога умилостиви.

Ослаби ми, Христе, едине ведый немощи моя, яко да отраду от них улучу прежде исхода моего, владыко, молитвами твоего угодника, и не даждь ми быти радование бесом ниже ныне, ниже в будущем.

*Богородичен:*
Тя истинную матерь создавшаго вся верою молим: советы и мысли враждующих на нас осуети яко благая и от руки вражия рабы твоя вся свободи, пастыри и паству, всепетая.

*Светилен, глас г~. Подобен:*
Посетил ны есть:

Посети ны Христос, * люди преогорчевающыя, * и от руки лукаваго * и тмы неверия тобою спасе, * и земля вся славянская, науме, * исполнися божественнаго разума.

*Слава, глас и подобен тойже:*

Чудес поток, * исцелений источник, * монашествующих похвала, * иереов доброта, * наум божественный * да почтится песньми достойно.

*И ныне.*

*На хвалитех поставим стихов з~ и поем стихиры предпразднества прежде, глас з~. Подобен:*
Ангельския пред\ъидите силы:

*Стихиры преподобнаго, глас а~. Подобен:*
Всехвальнии мученицы:

Приидите, празднолюбцы вси, * иже словес благодати * добре насладившиися * и основание приемшии евангелиа, * в песнех и пениих священных наума, * честное приятелище духа * похваляюще увенчаим, * прегрешений разрешения просяще.

Смерть твоя воистинну * честна пред Господем, * науме славне, * жизнь бо благочестия исполнь * и чистоты и всякаго преподобия из\ъобилующи, * от нихже приложися ти обожение по причастию. * темже молися * даровати душам нашым * мир и велию милость.

*От*
скорбей даждь нам свобождение, * науме святе, * и искушений всех избави, * суетна бо помощь человеческая, * ты же выше человека * и ангелов собеседник сый, * ходатайствуеши о нас окрест славящих тя * почитающих честныя твоя мощи.

*Слава, глас и~:*

Преподобне отче науме, не дал еси сна очима твоима, ниже веждома твоима дремания, дондеже посеял еси в славянех догматы благочестия. темже христу дерзновенно ныне предстоя, плод божественных твоих трудов утверди и совершающих память твою назирай и спасай молитвами твоими от бед душы нашя.

*Славословие великое и отпуст.*

*На литургии,*

*Из\ъобразительная и от канонов святаго песнь г~-я и з~-я. Прокимен, глас з~-й:*
Честна пред\ Господем смерть преподобных его. *Стих:*
Что воздам Господеви о всех, яже воздаде ми; *Апостол ко евреем, зачало тл~е:*
Повинуйтеся наставником вашым: *Конец:*
Емуже слава во веки веков аминь. *Аллилуиа, глас з~-й:*
Блажен муж бояйся Господа, в заповедех его восхощет зело. *Стих:*
Сильно на земли будет семя его, род правых благословится. *Евангелие от луки, зачало к~д:*
Ста иисус на месте равне: *Конец:*
Се бо мзда ваша многа на небеси. *Причастен:*
В память вечную будет праведник.

