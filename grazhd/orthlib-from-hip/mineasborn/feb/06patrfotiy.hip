<::рус>    электронный текст предоставлен

<::лат>    monah German - Зrbиja

<::рус> Текст подвергнут грамматической правке

<::слав>

*Месяца февруариа в з~ день*

*Святаго отца нашего и равноапостола фотиа патриарха константинопольскаго исповедника.*

*На малей вечерни,*

*На*
Господи, воззвах, *стихиры на д~.*

*Стихиры, глас а~: Подобен:*
Небесных чинов:

Святителя господня восхваляем тя, патриархов славу, Христовы церкве великаго предстателя и светлаго, священнейший фотие, твоими убо отче молитвами покрывай нас, чествующих память твою.

В небесных селениих в веселии обитая и со ангелы отче предстоя дерзновенно престолу господню иже на земли совершающым память твою прегрешений разрешению и страстей дароватися моли.

Чистому твоему сердцу божественнаго духа просветительными зарями озарившуся богатно, треблаженне богоглаголиве, световиден воистинну был еси и ересей темноту лютую божественною благодатию разгнал еси.

С небесными ангелы ныне сочислен был еси и предстоя Троице святей треблаженне сию молиши о нас, верою почитающих твою всечестную память и лютых просящих избавления.

*Слава, глас и~:*

Приидите вси вернии святителя и друга господня фотиа пречуднаго благочестно восхвалим, той бо апостольскаго учения быв исполнен и святаго духа жилище добродетельным житием явився от соборныя церкве догматами волки отгна, и православную веру светло уяснив столп показася и благочестия поборник тем и по смерти предстоя ближае Христу непрестанно молится о душах наших.

*И ныне праздника.*

*На стиховне стихиры, глас в~: Подобен:*
Доме евфрафов:

Гряди ныне верных собрание божественное, восхвалим усердно великаго священноначальника церковнаго фотиа.

*Стих:*
уста моя возглаголют премудрость, и поучение сердца моего разум.

Явился еси от матерних пелен освящен сосуд богоносе отче наш и дом всесвятаго духа.

*Стих:*
уста праведнаго поучатся премудрости, и язык его возглаголет суд.

Песни тебе провозглашает твоя обитель, богомудре сиона новаго, юже сохраняй твоими ко Господу всегда молитвами.

*Слава глас в~:*

Святителей божественное украшение, фотие отче приснопамятне, по имени твоему, тако и житие твое: жизнь твоя славна, и успение со святыми, молися убо о душах наших.

*И ныне праздника.*

*Тропарь, глас д~:*

Яко апостолов единонравный, и вселенныя учитель, владыку всех фотие моли, мир вселенней даровати, и душам нашим велию милость.

*Слава и ныне праздника. И отпуст.*

*На велицей вечерни,*

*По предначинательном псалме стихословим:*
Блажен муж. *На*
Господи, воззвах, *стихиры на з~. И поем стихиры подобны праздника г~, и святаго г~, глас в~: Подобен:*
Егда от древа.

Егда мановением божественным, велий церкве Христовы поставлен был еси пастырь, и ереси низложил еси гордыню, из\ъобличив же еже в символе приложение, тогда собрание верных восплеска руками, радостию вопиюще: слава тебе Троице пресвятая, слава тебе Троице единосущная.

Егда от беззаконных судей, отче неправедно отгнался еси от твоего стада, мудре фотие пречудне, и воистинну превелий, святителю всеизрядне и друже Господень, тогда почудишася терпению твоему, ужасом и содрогнутием сердца вси православнии, взятся, глаголюще, от среды ныне праведный.

Егда уснул еси священно святым подобающим сном, фотие славне, тогда богословов тя собори препроводиша, яко тех твердаго поборника, и вси ангельстии чини возрадовашася в восхождении твоем: тогда и Троица святая, о нейже крепко подвизался еси, славы тя венцы увенча.

*Ины стихиры глас д~: Подобен:*
Яко добля:

Благодати орган цевницу духа, столп непоколебимый божественныя веры православия поборника великаго учителя, святителя славнаго, церкве утверждение, светлейшаго храборника господня, песнопении восхвалим божественне святейшаго фотиа.

огнедухновеннаго ритора вселенныя учителя, константинополя божественнаго председателя, архиереа величайшаго, пастыря всеизряднаго церкве Христовы, светлейшаго фотиа, воспоим православнии вси единогласно священными песнопении, патриархов первопрестольнаго.

Беззаконным повелением отгнан был еси от стада твоего, скорбем и мукам причастился еси о вере славне, твердейший фотие, иерарше светлый, церкве утверждение, столпе непоколебимый: темже вси тя почитаем усердно, яко учителя и таинника православия приснопамятне.

*Слава, глас з~:*

Преподобне треблаженне святейший отче пастырю добрый и началопастыря Христа учениче, положивый душу за овцы: сам и ныне всехвальне священнейший фотие, испроси молитвами твоими даровати нам велию милость.

*И ныне праздника.*

*Вход,*
Свете тихий, *прокимен дне и чтения.*

*На литии стихиры самогласны, глас а~:*

Веселися о Господе граде константинов, и всякий граде и острове и страно, в честней памяти общаго пастыреначальника, и соборныя церкве светильника и учителя фотиа треблаженнаго: той бо еще жив сый велми подвизася о вере евангельской, и ныне на небесех восприемлет трудов своих почести честныя, моляся непрестанно Христу Богу о душах наших.

*Глас в~:*

Тебе великаго архиереа и пастыря, незлобиваго и преподобнаго, благочестия проповедника, огнедохновенная уста духа, восхваляюще любовию молим: преподаждь нам от твоих молитв, отче в возмездие душам нашим.

*Глас з~:*

Человече божий, и верный угодниче, служителю Господень, мужу желаний, сосуде избранный, столпе и утверждение церкве, царствия наследниче, не премолчи вопия за ны ко Господу.

*Слава, глас тойже:*

Благий рабе и верный благий делателю винограда Христова, ты и тяготу дневную понесл еси, ты и данный тебе талант умножил еси, и по тебе пришедшым не позавидел еси. тем врата тебе небесная отверзошася: вниди в радость Господа твоего: и моли о нас отче святейший.

*И ныне, праздника.*

*На стиховне стихиры глас е~: Подобен:*
Радуйся постников:

Радуйся святителю Христов, радуйся отцев светлая похвало, иже деянием и видением украшенный светло, добродетелей божественных сокровищствование: кротости жилище, молитвы обителище непрестанныя, премудрости сокровище, смирения красная обитель, солнце разсуждения, мира храме, сугубыя любве доме, яже к Богу и к ближнему: Христа умоли даровати миру велию милость.

*Стих:*
уста моя возглаголют премудрость, и поучение сердца моего разум.

Радуйся святителей правило, и учителей предстателю славный, уста богословов церкве Христовы, светлый словом и догматами, пастырю досточудный, апостолов единонравный, доброглаголивый языче, всякую ересь посецающий якоже мечь острейший и обоюдуострый, органе сладковещанный, уме небесный, церковный столпе, верных утверждение, Христа моли, низпослати душам нашим велию милость.

*Стих:*
уста праведнаго поучатся премудрости, и язык его возглаголет суд.

Радуйся патриархов красото, радуйся всех священников похвало, догматов источниче божественный, церкве твердый столпе же и основание непревратное, правило известнейшее, тайнописче премудрейший, фотие отче, истины утверждение, светлейший храборниче и православный, человече небесный, земный ангеле, православных славо, Христа не престай молити о всех восхваляющих тя.

*Слава, глас д~:*

Подобаше царствующему граду и фотием хвалитися архиереем, якоже некоею утварию царскою и светлогласною трубою, вся оглашающь концы спасительными догматы, и всех собирающею к совокуплению песней боголепных, к немуже возопиим: светослове и светоимените, Христа Бога моли, спастися душам нашим.

*И ныне праздника.*

*Тропарь, глас д~:*

Яко апостолов единонравный, и вселенныя учитель, владыку всех фотие моли, мир вселенней даровати, и душам нашим велию милость.

*Слава и ныне праздника.*

*На утрени,*

*По а~ стихословии, седален, глас д~:*

*Подобен:*
Гроб твой Cпасе:

Се возсия души моея весна: се явися мудраго иерарха фотиа всеблаженнаго светлая память днесь. темже вси восхвалим того, яко утвердившаго православных веру силою духа.

*Слава и ныне праздника.*

*По в~ стихословии, седален, глас г~:*

*Подобен:*
Божественныя веры:

Божественное осияние прием в животе божественнем обучився, тезоименным священничеством просиял еси: преестественно бо из\ъяснив догматы, православием церковь утвердил еси отче преподобне, Христа Бога моли, даровати нам велию милость.

*Слава и ныне праздника.*

*По полиелеи, седален, глас д~:*

*Подобен:*
Вознесыйся

Священноначальниче и честный богоглагольниче, церкве светлый уяснителю, мысли верных благодатию напаяеши, еретичествующих же попаляеши смыслы: благодать же источая чудес, омываеши всяческих страстей скверну воистинну, преподобне отче, всеславне фотие.

*Слава и ныне праздника.*

*Степенна, а~ антифон д~ гласа. Прокимен глас д~:*
уста моя возглаголют премудрость, и поучение сердца моего разум. *Стих:*
услышите сия, вси языцы, внушите, вси живущии по вселенней. *Евангелие святителю. псалом н~. Слава,*
Молитвами святителя: *и ныне,*
Молитвами Богородицы: *Таже стих:*
Помилуй мя Боже, *и самогласен, глас з~:*

Излияся благодать во устнах твоих, преподобне отче, и был еси пастырь Христовы церкве, уча словесныя овцы, веровати в Троицу единосущную, во едином божестве.

*Канон праздника на д~.*

*И святаго на д~. Катавасии же глаголем праздника. Глас д~.*

*Песнь а~.*

*Ирмос:*
Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

Светило богозарнейшее, свету тезоимените святе тму отжени ума моего, сиянми мя света божественнаго озарив, яко да восхвалю твоя исправления.

Веры утверждение, церкве учителя и столп незыблем исповедания, и многосветел благодати светильник, и уста богодухновенная тя фотие познахом.

Законно подвизался еси, предбедствуя чудне о божественнем проповедании яко, святитель верен: и подавил еси жилами твоих догматов, якоже зверя, николаа суемудреннаго.

*Богородичен:*
Марию пречистую, приидите воспоим вси, едину украсившую человечество, рождшую Бога воплощена, и Деву пребывшую невреждену.

*Песнь г~.*

*Ирмос:*
Твоя песнословцы Богородице, живый и независтный источниче, лик себе совокупльшыя духовно утверди, в божественней твоей славе венцев славы сподоби.

Глаголавый на высоту хулу западный змий лютый, словесы твоими заустися, светильниче боговиднейший: темже и православнии достодолжно тя почитаем.

умерщвляется ересей змий словесы твоими, отче, премудрыми, якоже камением поражаемь, и во главу сокрушаемь: темже и церковь достодолжно тя почитает.

Писаний представленми доблественными благодати духа мудре, общей быти доказал еси, и духу именоватися, сего же впостаси от отца исходити.

*Богородичен:*
Безначальнаго родителя слово, иже всякаго вышший начала, начало ныне воплощаемь от тебе чистая прият, и под временем бысть, времен всех превышший.

*Седален глас и~: Подобен:*
Премудрости:

Пророку илии ревнуя, и иоанну такожде крестителю мужески из\ъобличил еси цари беззаконновавшыя. священноначалия престол божественне украсил еси, и учений множеством мир. обогатил еси, темже и божественна списания употребив, верныя подтвердил еси, и неверныя обратил еси, святителю чудне: моли Христа Бога, согрешений оставление даровати празднующым любовию святую память твою.

*Слава и ныне праздника.*

*Песнь д~.*

*Ирмос:*
Седяй в славе на престоле божества, во облаце легце прииде Иисус пребожественный, нетленною дланию, и спасе зовущыя: слава, Христе, силе твоей.

В юности целомудрие, в старости разум, и во всем житии твердость и долготерпение, и ко всем любовь показал еси, зовущым: слава Христе силе твоей.

Светлейшее твое житие, якоже правило известнейшее, всякою отче божественною добродетелию показася, в молитвах, в пощениих, бдениих же и молениих, иже к Богу человеколюбцу.

Дремание твоима веждома богоносе не дал еси, дондеже, отче, дом себе самаго совершил еси всевидцу владыце краснейший, к немуже взывал еси:слава Христе силе твоей.

*Богородичен:*
умерщвленныя, всесвятая, человеки оживила еси, падшыя тыя ко истлению возставила еси, жизнодавца рождши, избавляющаго зовущыя: слава Христе силе твоей.

*Песнь е~.*

*Ирмос:*
ужасошася всяческая о божественней славе твоей, ты бо неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Благодать прием всесвятаго духа, божественное жилище показался еси, божественне научив богознания свету, фотие всечудне мудре, отче святейший, церкве утверждение.

Язык твой трость утешителя бысть, скоро избавление дающаго познавшым владычество его, и душам их вдыхающа разум небесный, священнейший фотие.

Блистающася словес же и учений благодатми, тя Христос показа мирови еретичествующих отражающа стремления, и душы просвещающа верных, всех поющих тя веры проповедника.

*Богородичен:*
Дева роди сына превечнаго в естество облекшася человеческое якоже научая святитель глаголет, и спасшаго сие от тления страстию тела, и Девою пребысть.

*Песнь з~.*

*Ирмос:*
Божественное сие и всечестное совершающе празднство, богомудрии Богоматере, приидите руками восплещим, от нея рождшагося Бога славим.

Великаго воспоим фотиа, трубу, ясно проповедавшую божественнаго духа от отца исхождение, якоже громов сын богословствова.

Растерзано бысть все шатание, твоими, священнейший фотие, словесы еретическое: темже верных собрание, светлосовершательно почитает память твою святе.

Играет и все веселится собрание верных православное, всечестный фотие, григориа зря тя и златоустаго воистинну честна преемника.

*Богородичен:*
Пою твое отроковице зачатие, пою твое несказанное рождество, пою покров твой, имже вреда всякаго избавляюся, иже к твоей тихости тощно притекающий.

*Кондак глас и~:*

*Подобен:*
Возбранной:

Церковный светильник светозарнейший, и православных наставник божественнейший, да увенчается ныне цветы песненными, боговещанная цевница духа, крепчайший ересем противоборец, емуже и зовем: радуйся всечестный фотие.

*Икос:*
Ангел от человек показался еси о отче, от земли к небесным достиг: темже безплотным ликом изравняема тя зря преподобне, ужасаюся и любовию зову ти благоговейно таковая: радуйся имже Троица покланяема бывает, радуйся имже Бог воспевается, радуйся православных правило правейшее, радуйся беззаконнующыя из\ъобличаяй твердейше, радуйся высото смирения неудобовосходимая многими, радуйся глубино разсуждения неудобозримая смертными, радуйся яко был еси Богу божественный жрец: радуйся яко приводиши Богу спасенных, радуйся божиим мучеником единовсельниче, радуйся честным преподобным собеседниче, радуйся имже злочестивии потребляются: радуйся имже вернии уверяются, радуйся всечестный фотие.

*Месяца тогожде в з~ день память иже во святых отца нашего и равноапостола фотиа патриарха константинопольскаго исповедника.*

*Стихи:*
умирая фотий не смущаюся глаголет. К скончанию сый приуготовлен.

Сей треблаженный и светлому своему житию тезоименитый святитель великий и светлый церкве отец и учитель фотий премудрый и священнейший исповедник веры и равноапостол поживе во времена царей и самодержцев михаила сына феофилова, василиа македона и льва сына его, сего отечество убо земное константинополь великоименитый и градов царствующий, небесное же горний иерусалим державный и негиблемый, родители же славни благородием же еже по плоти не меньше, якоже и верою православною. О нейже и мученическим венцем украсишася пострадавше небомудреннии и крепкодушнии о чести и поклонении святых икон, якоже мнится. Первейшими же царскими достоинствы прежде почтен быв и живот добродетелен и боголюбив всегда проходя, церковная потом пастыреначальническая приемлет кормила, на апостольский и вселенский патриаршеский престол константинополский возведен быв. Иже во святых бо игнатию силою царскою изгнану бывшу от престола, и церкви оттоле вдовствуюшей, ниже сущу иначе возможну пребывати ей без епископа, иже во святых фотий нуждею повинен и царскою силою, преемлет правильне священнаго игнатиа, пострижен первее в монашество, таже и прочия по чину священства степени прошед. И яковыя подвиги показа треблаженный о православной вере противу манихеом и иконоборцем и иным еретиком, и прежде всех противу тогда первее явльшейся папской ереси еяже начальника и латинскаго раздрания раздора отца николаа лютаго папу римскаго писменными и отеческими доказателствы из\ъобличив, и праведно низложив от кафолическия церкве соборне изгна анафеме предав. якова же гонения и беды яковы же наветы и оклеветания якова же и озлобления и безчеловечная мучения претерпе Христоподражательне терпеливодушный богоглагольник твердый и душею адамантовый святитель от раздорных латинов и от ереси папской последователей человеков злодейственных и лжесловных человеков беззаконных непреподобных и скверноубийственных пространная о нем историа подробно повествует. Толико же токмо рещи зде о нем потребно, яко блаженный священнодействовав якоже другий павел евангелие, весь убо мужественный народ болгарский с царем их в яже во Христа непорочную веру тайноводствовав, божественнаго крещения банею породи, многия же и от различных ересей, армены, иконоборцы и иныя инославныя к православной Христове церкви возврати, словеса изложив исполнена благодати и премудрости и истинны, имиже злославных мудрования якоже громом порази, и твердостию убо мудрования и непреложностию цареубийцу и неблагодарнаго василиа самодержца ужасив, теплою же и разуму ревностию своею, всякаго иноучения плевелы искоренив, исполнен яко ин никтоже от современных ему апостольскаго учения показася. Сице убо преподобно и евангельски упас церковь Христову, и дважды убо возшед на престол, дважды же насилием мучительским изгнан, многа же и различна списания оставль церкви и людем божиим, изрядна вся и премудрейша и яковым всякий век праведне будет удивлятися. всякое бо знание прошед наказания, во всяком удержание стяжа, много же и потрудився о истине и правде, отиде свято ко Господу многострадальный, заточен в арменианской обители, якоже божественный златоуст в команех. Священное же и всечестное его тело положено бысть во обители глаголемой пустынной или безмолвной. И древле убо совершаемь бе святейший его собор в храме честнаго предтечи и крестителя иоанна, сущем в реченной обители безмолвия. ныне же совершается в яже во острове халки священной и патриаршеской обители святыя Троицы, идеже уже составлено бысть и богословское училище великия Христовы церкве

*Песнь з~.*

*Ирмос:*
Не послужиша твари богомудрии паче создавшаго: но огненное прещение мужески поправше, радовахуся поюще: препетый отцев Господь и Бог благословен еси.

Прешел еси богомудре отче к небесным селением, и приближився Богу, причастием обожаем божествен был еси, поя преподобне: отцев Господь, и Бог благословен еси.

Вразумляеми твоими словесы научаемся, отче всехвальне, якоже в солнцех триех, неразделно несекомо почитати божество, емуже и поем: отцев Господь, и Бог благословен еси.

Коль всесвященно и божественно и богугодно исповедание твое: якоже бо злато очищся, Богу угодил еси, отче треблаженне, веселяся подражанием, преподобне, страстей спасовых.

*Богородичен:*
Всем виновна человеком явилася еси божественнаго избавления, избавителя всех рождшая всенепорочная, емуже вси поем: превозносимый отцев Господь, и Бог благословен еси.

*Песнь и~.*

*Ирмос:*
отроки благочестивыя в пещи рождество Богородичо спасло есть: тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

Текут источницы твоих догматов, и всю церковь напаяют, фотие пречудне, темже восхваляем тя, яко православных утверждение отче и похвалу, Господа поюще непрестанно, и превозносяще во вся веки.

Ко пристанищу тихому ты пристал еси, житейския бури отринув, имел бо еси направляюща все твое шествие управителя Господа, фотие всемудре, манием вся творящаго: егоже превозносим во вся веки.

Свет трисиятельный пребожественныя Троицы в тя вселься, свет тя вторый показа просвещающ собор православных, еретическое же полчище отче, притупляющ, и Господа пойте зовущ, и превозносите во вся веки.

*Богородичен:*
Шипок в тернии тя обрет, и цвет во удолиях всеблаговонный, крин же всенескверный, владычице богоневесто, твой жених свыше в тя вселися, и мир облагоуха весь тя превозносящ во вся веки.

*Песнь ф~.*

*Ирмос:*
Всяк земнородный да взыграется духом просвещаемь, да торжествует же безплотных умов естество, почитающее священное торжество Богоматере: и да вопиет, радуйся всеблаженная Богородице чистая приснодево.

Величай душе моя во иерарсех пресветлаго светильника.

Всего себе привожду чудне, к божественному покрову твоему: яко святитель же власть решити прегрешения от Христа прием, моих прегрешений вериги расторг, спаси мя молитвами твоими и божественным светом просвети.

Величай душе моя украсившаго церковь Христову.

Взялся еси к свету незаходимому славне, земных отче избавлься, и вседержителю и трисолнечному свету предстоиши с горними чинми, и оттуду посылаемаго сияния наслаждаешися всеблаженне, и нас просвещаеши восхваляющих тя.

*Слава:*

Величай душе моя триипостаснаго и нераздельнаго божества державу.

Якоже некий храборник явился еси из\ъобличитель прелестныя, ереси: православия же божественный защитник со игнатием фотие, егоже и преемник и нравов и престола был еси, и молишися с ним ко Господу.

*И ныне, Богородичен:*

Величай душе моя честнейшую и славнейшую горних воинств.

Всего мя Бог обожити хотя, весь соединяется ти, и непостижимое новосечется всем таинство: раждаеши Дева нетленна, и плоть зрится Бог: егоже воспевающе, тя ныне ублажаем марие якоже сама прорекла еси.

*Светилен: Подобен:*
Жены услышите:

Предстателя тя теплейша церковь имеет, и светла учителя отче, темже светло твою память торжествует зовущи: присно покрывай стадо твое, и сохраняй невредимо от ереси же и вреда, священноначальниче Господень.

*И праздника.*

*На хвалитех, всякое дыхание: поставим стихов на д~: и поем стихиры подобны, глас а~. Подобен:*
Небесных чинов:

Церкве божественнаго восхвалим священноначальника воистинну, и учителя великаго, проповедника слова, чуднаго равноапостола фотиа: ибо наста всеславная его память, всех верных веселящая.

Добродетелей тя приятелище нарицаем фотие, яко миру друга, любве делателя, и столп целомудрия, и молитвы пребывалище твердое, и исцелений сокровище, и молитвенника почитающих тя блаженне.

Со апостолы совокупился еси, яко равноапостол: ибо ты всему славенскому племени божественный проповедник явився, ко Христу сие привел еси, возродив крещением святым, еже и сохраняй православно.

Земному деннице разгордевщуся люте, и престол свой поставльшу вышше звезд, первый ты поревновав якоже михаил, возопил еси славне: станем добре: станем вси в честных отеческих преданиях.

*Слава, глас е~:*

Идеже призовется твое имя свету тезоимените, от туду диаволя прогонится сила: не терпит бо света твоего видети спадый денница: тем молим тя, огненосныя его стрелы, яже на ны движимыя угаси, ходатайством твоим избавляя нас от соблазнов его, достопетый иерарше фотие.

*И ныне праздника.*

*Славословие великое, и отпуст.*

*На литургии,*

*Из\ъобразительна, и от канона праздника песнь г~ и святаго з~. Прокимен, глас а~:*
уста моя возглаголют премудрость, и поучение сердца моего разум. *Стих:*
услышите сия вси языцы, внушите вси живущии по вселенней. *Апостол, ко евреом зачало ти~и. Аллилуиа, глас в~:*
уста праведнаго поучатся премудрости, и язык его возглаголет суд. *Евангелие иоанна, зачало л~з. Причастен:*
В память вечную будет праведник:

*Величание:*
Радуйся светлейший Христовы церкве таинниче, православных защитниче, злославных бичу, священноначалия славо, велий богоявленниче, фотие святе.

