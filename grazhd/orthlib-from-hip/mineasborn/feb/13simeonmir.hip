<::рус>    электронный текст предоставлен

<::лат>    monah German - Зrbиja

<::рус> Текст подвергнут грамматической правке

<::слав>

*Месяца февруариа, в г~и день.*

*Память иже во святых отца нашего симеона, сербскаго учителя и мироточца новаго.*

*На малей вечерни, стихиры на д~, глас д~.*

*Подобен:*
Званный свыше:

Божественнаго разумения приим симеоне сияние, очи просветив твои ср\дчнии, ереси мрак отвергл еси, православия же веру яко хоругви воздвигл еси, и от князя тмы люди твоя исхитил еси, и благочестием сих просветил еси, твою память достойно славим, моляще молитвами твоими, Иисуса человеколюбца спасти и просветити душы нашя. *[Дважды.]*

Царствующаго всеми царя Христа, яко силен воин, противныя вере низложил еси, и люди твоя невредими от сих соблюл еси, и всем иже в житии добродетелию отче обилен, яко маслина многоплодовита, воистинну явился еси: и ныне мастию мира твоего освящаеши, твою память симеоне поющыя, и молящыя молитвами твоими Иисуса человеколюбца, спасти и просветити душы нашя.

Присносущаго жития светлости и еже со ангелы пребывания симеоне воспоминая, светлых жития отче избежав, крест твой восприем, распеншемуся тебе ради, последовал еси, и в пустыни поста течение совершил еси: ныне же во светлостех святых веселишися. тем твою память достойно славим, моляще Иисуса человеколюбца спасти и просветити душы нашя.

*Слава, глас е~.*

Преподобне отче глас евангелиа господня услышав, мир оставил еси богатство и славу в ничтоже вменив, темже всем вопиял еси: возлюбите Бога, и обрящете благодать вечную: ничтоже предпочтите паче любве его, да егда приидет в славе своей, обрящете покой со всеми святыми: егоже молитвами Христе сохрани и спаси душы нашя.

*И ныне, Богородичен.*

Тебе молимся яко божии матери, благословенная моли о спасении душ наших.

*На стиховне стихиры, глас г~.*

*Подобен:*
Доме евфрафов:

Богатство на земли радуяся раздав, ныне весело на небесех приемлеши, симеоне воздаяние.

*Стих:*
Честна пред Господем смерть, преподобных его.

Славу с сыном презревше тленную, божественныя славы во веки сподобистеся, идеже ныне о нас молитеся.

*Стих:*
Восхвалятся преподобнии во славе и возрадуются:

Избавите отцы, ко Христу молитвами вашими, от всяких бед и озлоблений вашу память почитающих.

*Слава, глас и~.*

Царя всех Христа Бога любовию, душы своя уязвивше, царствия красоты оставивше, нижняя вся яко несущая преминувше, евангельских тому последовали есте: и добре подвизавшеся в пустыни, смирением и воздержанием, бесовския полки уничижили есте, темже безконечныя жизни сподобившеся, с небесными лики ныне веселитеся с нимиже богоноснии отцы симеоне и савво, спасу всех молитеся: умирити мир и спасти душы нашя.

*И ныне, Богородичен.*

Кров твой Богородице Дево, врачевство есть духовное: вон бо прибегающе от душевных недуг избавляемся.

*Тропарь, глас г~.*

Божественною благодатию просветився, и по смерти показуеши светлост жития твоего: источаеши бо миро благоухания, притекающым к раце мощей твоих: и люди твоя наставил еси к свету богоразумия, симеоне отче наш, Христа Бога моли, даровати нам велию милость.

*Слава, и ныне, Богородичен:*
Тя ходатайствовавшую:

*Ектениа, и отпуст.*

*На велицей вечерни,*
Блажен муж, *а~-й антифон.*

*На*
Господи воззвах, *поставим стихов и~, и поем стихиры, глас е~.*

*Подобен:*
Радуйся постников:

Радуйся симеоне блаженне, разумом Троицы озарився,и люди твоя к ней верою просветил еси, и силою креста укрепляем. душегубительныя ереси низложил еси и церкви святыя воздвигл еси, славити же воплощшагося сына, равна отцу и духу научил еси, правдою и милостию украшаяся, и всеми делы божественными обогащаем явился еси: и ныне со безплотными радуяся предстоиши, с ними же Христови молися, душам нашим подати велию милость. *[Дважды.]*

Радуйся симеоне богоносе, истинною любовию уязвився, нас ради на земли странствовавшаго, и от Девы воплощшагося Христа Бога, царствия красная преобидел еси, рода же и чад учуждився, человеки удивил еси устранением мира, бесы посрамил еси смирением твоим, ангельския лики радости исполнил еси: с нимиже водворяяся, света исполняяся божественнаго, и пребогатаго наслаждаяся сияния: Христови отче молися, даровати мирови велию милость.

Преподобне отче симеоне досточудне, горы афона дошед, и ревнитель быв в ней постящымся, юношески в старости подвигся воздержанием и молитвами, село, душу твою обновив, и тучами слезными напоив сию, троическую благодать в ней посеяв, и возрастив, и красное тоя ныне явился еси приятелище: ныне же рака твоя явися исполнь святаго духа. миро исцеления изливающи, юже мы людие твои обстояще блаженне, молитвами молимся Христу Богу, даровати нам велию милость.

*Ины стихиры о мироизлитии его, глас в~. Самогласны:*

Миро благовонно, яко река духа благодатию наводняема, рака мощей твоих яве источает, и бесов полки мысленно погружает, благочестивых же людей страсти и черность очищает, и душ скверну омывает, и сердца веселием напаяет, тебе отче предстоящих и молящихся ко Господу: молитвами твоими избавитися душетленных томлений. *[Дважды.]*

Плотское родительство, в духовное сыновство повинув, твоему сыну юноши, в старости послушлив в пустыни симеоне явился еси. темже и во гробе, яко жив сый послушал еси, послание его любовию прием, миро от мощей твоих источил еси иже верою черплюще богатимся. тем сердца и душы освящающе, вас прославльшаго Христа величаем, яко дивна во святых своих.

Источивый воду из суха камене, существо естества претворяяй якоже хощет, иже всея твари Господь крепостию, и стенописанное твоего образа подобие из сухаго вара мироточиво симеоне отче явил есть. и яко древле непокориваго Исраиля, благопокоривыя люди твоя удивляет, знаменми же и чудесы прославляет пред ними, яко моисеа своего угодника.

*Слава, глас з~.*

Всечестный праздник святыя твоея памяти, симеоне отче всеблаженне, любовию собравшеся достойно ублажающе глаголем: радуйся, благочестия начало людей твоих, из нихже терние ереси искоренив, православныя веры лозу насадил еси. радуйся, Троицы поборниче, церквей воздвижение, и нищих богатителю. радуйся, смирения образе и странствия учителю, иже текущее царство отринув, постнически в пустыни пожил еси, и ныне со ангелы у Христа веселишися, к немуже о нас с ними молися, спастися душам нашим.

*И ныне, Богородичен.*

Кто тебе не ублажит пресвятая Дево: кто ли не воспоет твоего пречистаго рождества: безлетно бо от отца возсиявый сын единородный: тойже от тебе чистыя пройде, неизреченно воплощся, естеством Бог сый: и естеством быв человек нас ради, не во двою лицу разделяемый, но во двою естеству неслитно познаваемый. того моли чистая, всеблаженная, помиловатися душам нашим.

*Вход. Прокимен дне, и чтения.*

*На литии стихиры самогласны, глас д~.*

Блажен еси воистинну симеоне отче досточудне, ты бо истинное совершение евангельски подражав, богатство раздал еси требующым, и взем крест твой богоносе, сим учащему последовал еси, земными небесная изменив, тленными славу нетленную возмездил еси радуяся, и ныне со ангельскими лики, на нб\сех сцарствуеши Христу Богу: егоже моли преподобне, всякия соблазни змиевы избавитися, на земли твою память творящым.

Тайными на небеси блистанми, пресветлыя Троицы озаряем симеоне присноблаженне, причастием божией благодати высок бываеши: источаеши бо на земли миро исцеления, обогащая верою приходящыя, но яко престолу предстоя Христа Бога, от негоже отче обожаем, верою твою память творящым божественную, от искушений многообразных моли избавитися, и спастися душам нашим.

Разшедшеся по земли яко исполнителие евангелия, отечество и род остависте: обаче, и по смерти живуще, людей своих всячески неостависте: божиим бо мановением от чужестранствия во своя приидосте. темже и церковь божия весело мощи вашя прият, и сими украсившися радуется, мысленно же исповедается глаголющи: просветися доброта моя, паче всякия лепоты: величит слава моя Господа, воздавшаго ми двоицу святую, сына со отцем невестовожды, и утверждение веры, приятие достоинств моих: се бо архиереов великий верх, савва прехвальный, и симеон дивный и многопетый шествие духом на небеса сотворше, в недрех моих телесно паки водворишася, приидите праздниколюбцы коегождо сих вкупе похвалим: оваго убо, яко царство оставивша, в пустыни постившася, смирением вознесенна, и миро источающа. оваго же пустынное воспитание, яко мученка пощением, и яко апостолов проповедание, обоих изящне трудившихся, и во всех Христу угождших. к немуже яко имуще дерзновение, молятся спастися душам нашим.

*Слава, глас е~.*

Вострубим трубою песней, всех к похвалению достойному, богоносных отец ныне созывающе. царие и князи да дивятся, иже всех царя искренним рабом, иже князя тмы, смирением низложиша. пастырие и учителие, преподобнии же и постницы вси сош\дешеся восхвалим: отца убо, яко перваго веры наставника, реку милостыни, скорбных утешение, и всех болящих милование. сына же, яко молитвами богоданна, и млеком пощения воспитанна, изрядна пастыря же и учителя: оба наставника людей своих, и тепла к Богу молитвами пр\дестателя, ихже похваляюще, сице рцем: о отцы и пастыри, добрии, симеоне преподобне, и савво священне! Троице ныне яко пр\дестоите, молите спастися душам нашим.

*И ныне, Богородичен. Германа патриарха:*

Вострубим трубою песней, преклоншися бо свыше всецарица Мати Дева благословенми венчавает воспевающыя ю. цари и князи да стекутся, и царице да восплещут в песнех царя рождшую, смертию одержимыя первее, разрешити человеколюбно благоизволившаго. пастырие и учителие добраго пастыря, пречистую матерь сошедшеся да восхвалим. свещник златозарный, светоносный облак, небес пространнейшу, одушевленный же кивот, огнезрачный владычен престол, манноприемную златую стамну, заключенную слова дверь. всех Христиан прибежище, песнми богоглаголивыми похваляюще сице рцем: палато слова, сподоби смиренных нас небеснаго царствия, ничтоже бо невозможно ходатайству твоему.

*На стиховне стихиры, глас а~. Подобен:*
Небесных чинов:

Небесных красот сиянием, разумно отче просвещаемь, вся яже на земли красная оставив, и за вся Христа стяжав: тем светлую твою память песнми славим, и твой гроб святый верою облобызаим, молящеся, молитвами твоими ко Господу, получити живота вечнаго светлости.

*Стих:*
Блажен муж бояйся Господа, в заповедех его восхощет зело.

Пришествием святых мощей твоих, отечество твое обогатися, и светлая церковь твоя сих приемши, и мироподательны их имущи красится, и вся верныя созывает, светоносную и святую память твою праздновати, тайно к ним глаголющи: струи исцеления, миро почерпите; веру, яко верно дающе приходящым, празднолюбцы приимите.

*Стих:*
Честна пр\де Господем смерть преподобных его.

Пророческая словеса совершаемая видяще, глаголем: праведницы во веки живут, от тебе Христе воздаянием: се бо отец с сыном, и по смерти паче живота хвалими. ов убо миро источая явися: ов же цел и неразрушим благоухает, оба отгоняща духи лукавствия, от тебе прославляема свыше: оба чудесы удивляема, силою твоею.

*Слава, глас г~.*

Благочестия истинныя проповедники, и церкве пресветлыя звезды, симеона перваго веры поборника, савву же истиннаго учителя, и служителя евангелиа, и сказателя Христовых священных таин, обоих песнми похвальными почтим. сии бо паче солнца просияша в верней тверди, яко лучами учением, в нощи неведения сущих возведоша. сии плевелы злочестия истерзавше, благочестием люди своя возрастиша. и богатую правоверием ниву возделаша. сии истиннаго винограда Христова грозд зрел, истинную веру, на стеблиях чад своих носят: егоже вернии ядуще, с веселием стецемся к ним, молящеся: симеоне богоносе, савво священне, сербская похвало и удобрение: пастырие и учителие, перваго пастыря и учителя Христа молите: душам нашим подати велию милость.

*И ныне, Богородичен.*

Без семене от божественнаго духа, волею же отчею, зачала еси сына божия: от отца без матере прежде век суща, нас же ради, из тебе без отца бывша, плотию родила еси, и младенца млеком питала еси: темже не престай молити избавитися от бед душам нашим.

*На благословении хлебов, тропарь, глас г~.*

Божественною благодатию просветився, и по смерти показуеши светлость жития твоего: источаеши бо миро благоухания, притекающым к раце мощей твоих: и люди твоя наставил еси к свету богоразумия, симеоне отче наш, Христа Бога моли, даровати нам велию милость.

*И Богородице Дево:*
а~.

*На утрени,*

*На*
Бог Господь, *тропарь святаго дважды, Слава, и ныне, Богородичен.*

*По а~-й кафисме, седален, глас и~.*

*Подобен:*
Премудрости и слово:

Милоства Бога, милостию себе отче устроити хотя, милостив стяжал еси разум, и милостивно нищыя ущедрил еси: нестоящим богатством смысленно, во веки недвижимое искупил еси: еже ныне восприемля радуешися, симеоне богоносе, и всеблаженне: моли Христа Бога, прегрешений прощение даровати, чтущым любовию святую память твою.

*Слава и ныне, Богородичен.*

Яко Деву и едину в женах, тя безсеменно рождшую Бога плотию, вси блажим роди чл~честии: огнь бо вселися в тя божества, и яко младенца млеком питаеши зиждителя и Господа. тем ангельский и чл~ческий род достойно славим всесвятое рождество твое и согласно вопием ти: моли Христа Бога, прегрешений оставление даровати, покланяющымся верою пресвятому рождеству твоему.

*По в~-й кафисме, седален, глас а~.*

*Подобен:*
Гроб твой Cпасе:

утро благолепно возсияв людем твоим, тму глубокую ереси отгнав отче, и душы их просветил еси верою. темже церковь твоя светозарная, мощи твоя имущи, поет днесь светоносную твою память симеоне, Христа величающи. *[Дважды.]*

*Слава, и ныне, Богородичен.*

Настави ны на путь покаяния, уклоняющияся присно к безпутием зол, преблагаго прогневающыя Господа, неискусобрачная благословенная Марие, прибежище отчаянных человеков, божие пребывание.

*По полиелеи седален, глас и~.*

*Подобен:*
Премр\дсть и слово:

Миродержания и мирских красот яко сония льстящая оставив, и во афонстей пустыни с сыном вселився, идеже словесное стадо Господеви собравше, имже и всесветлии светильницы явистеся смирением проходяще. темже любовию восхваляюще, величаем исходную всесвятую вашу память, молящеся богоноснии отцы, савво и симеоне Христу Богу, паству вашу в мире, и союзе любве сохранити.

*Слава, и ныне, Богородичен.*

*От*
Троицы единаго преестественно заченши Дево, и чудно сего породила еси паче слова и мысли, и общно божественнаго естества устроила еси человеческое естество, древле изгнанное. темже сошедшеся, рождеством твоим вси спасшиися всенепорочная, твоим словесем последующе должно тя ублажаем: моляще Христа Бога прегрешений оставление даровати, верою тя славящым матерь его.

*Таже степенна, а~-й антифон, д~-го гласа. Прокимен, глас д~:*
Честна пред Господем смерть, преподобных его. *Стих:*
Что воздам Господеви о всех, яже воздаде ми; Всякое дыхание: *Евангелие от матфеа, зачало м~г.*

*По н~-м псалме стихира, глас з~. Самогласна:*

Возсия днесь преславно, всесветлая твоя симеоне память, созывающи нас празднолюбцев, к похвалению во славе Христа Бога нашего: иже пририщуще к раце мощей твоих, мироисцеления дары приемлем. но яко имея дерзновение, мир испроси душам нашим.

*Канон пресвятыя Богородицы, со ирмосом на з~, глас и~.*
Воду прошед яко сушу:

*И святаго два канона, на и~.*

*Канон святаго, глас д~.*

*Песнь а~.*

*Ирмос:*
Лицы Исраильтестии невлажными стопами понт чермный и влажную глубину прогнавше, вса\дники тристаты враги видяще в ней погружены, с веселием пояху: поим Богу нашему яко прославися.

Фесвитянина ревностию, студныя ереси потребил еси: с нимиже ко Христу, молитвами твоими студныя моя помыслы потребити молися. яко да возмогу дерзновенно похвалити тя симеоне богоносе присноблаженне.

Егда сиянием пресвятыя Троицы преподобне отче озарився, ереси мрак оставив, люди твоя возвел еси от тмы неведения, во свете богоразумия, симеоне богоносе, и присноблаженне.

О Бозе верою возмогая, еретическое шатание низложил еси, и рог верных церкве вознесл еси, Христа отцу сына единосущна, и духу равночестна, Троицу неразделимую во едином божестве люди твоя чести научил еси.

*Богородичен:*
Добротою благодати преукрашенная богорадованная, отчее слово плотию явльшееся, за благосердие неизреченное, паче ума и слова благословенная родила еси: пребывши Девою по рождестве нескверная.

*Другий канон святаго о мироизлитии, глас и~.*

*Песнь а~.*

*Ирмос:*
Посеченный несекомаго пресече:

Слово разума подаждь ми безначальне слове: имаши бо богатство милосердия, безчисленных твоих судеб, да и аз душевнаго мрака избегнув, скверну же ума очистив, достойно воспою твоего угодника.

Богосветла тя светильника познахом, светом богоразумия люди твоя симеоне отче озаривша, и тму ереси отгнавша первее: ныне же миром мощей твоих вся облагоухаеши. тем светоносную твою память празднуем.

Исправлением веры отче просияв, реку милостыни из сердца твоего нищым источил еси, отнюдуже мира источники изливаеши: ихже струи веселят град божий, твою церковь: в нейже твою память празднуем.

Рака мощей твоих симеоне, кладязь явися исцеления, источающи миро благоухания: имже сердце мое омый молюся ти, благоухание показуя Христу, и ум мой обвесели, твою светоносную память воспевати.

Яко два светила верою люди своя просветисте, чудесными блистанми, слова проповеданием, мрак ереси от них отгнавше: и ныне поган находа, и всякия скорби, молитвами вашими савво и симеоне сих избавите.

*Богородичен:*
Церковь пресветлую божию ведый тя, всех тварей воистинну вышшую, симеон твой угодник Богомати, светлу на земли церковь, во твою славу воздвиже чистая: в нейже чистыми гласы, блажащыя тя спасай.

*Катавасия, по уставу.*

*Песнь г~.*

*Ирмос:*
Не мудростию, и силою, и богатством хвалимся, но тобою отчею впостасною мудростию Христе: несть бо свят, паче тебе человеколюбче.

О благочестии завидим, братнею ненавистию в темнице затворяешися: идеже образом мученика георгия, ангел отче является ти, тяжкия оковы от тебе растерзая, и от смертоносныя ямы симеоне изведе тя.

Суемудренный плача достоин, о твоей любви негодуя, каин нравом, паки убити тя покусися, множество иноплеменных на тя совокупив. их же о Господе возмогая, копие обращая симеоне низложил еси.

Иже на тя сети уготовав, в них подобно увязаеть, Богу месть свою на нем отдавшу: и якоже древле морем фараона, и сего речными водами потопи, тебе отче прославляя достойно, яко на него уповавша.

*Богородичен:*
Едина ты порока непричастна, и скверны не имущи Дево чистая, покоище же паче явилася еси небесных благ, в тя бо вселися Христос, добродетели вся святыня пренепорочная: егоже моли порока нас избавити молитвами твоими.

*Ин.*

*Ирмос:*
утверждей в начале небеса разумом:

Блажен муж Давидом перве наречеся, и нами ныне похваляем, совета нечестивых симеон неприемь, и пути беззаконных уклонився, закону же господню поучаяся, древо плодовито насадився, духа благодатию напаяемь.

Плоды добродетелей, благоухания делателю Христу приношая явился еси, от негоже благодать прием, миро ныне источаеши, просветившися же память твоя, во веки прославися: симеоне богоносе, похвало людем твоим.

псаломски яко финикс верою симеоне во Христе процвел еси, и яко кедр, благочестием чада твоя умножил еси, и миром мощей твоих умащая, твою память любовию поющих.

Всех красных мира чувствия прешед, смыслом отче богомудрым, к вышней жизни умом преложився: идеже ныне со ангелы веселишися, и мира твоего источники, люди твоя радостно напаяеши.

Свету великому предстояще, и отонудными зарями осияеми, и пребогатыми лепотами сияюще, душы раб своих симеоне и савво просветите, еже воспети светоносную вашу память достойно.

*Богородичен:*
Доиши млеком всех Дево питателя, рожденнаго без тли, из\ пречистаго твоего тела, и держиши на руку вся содержащаго, и сокрушенных тлею паки назидающа: и нас во вере неподвижимых наздати, молися.

*Седален, глас и~.*

*Подобен:*
Премудрости:

Другий авраам нравом и делы явился еси, милостию и верою украшаяся, отечества и рода изшел еси Бога послушанием, и в странах чуждих угодно тому пожил еси, тем и авраамле причастие тебе даровася, идеже ныне восприемля радуешися: и рака мощей твоих источает миро исцеления, твоя сыны веселящи поющыя тя: симеоне отче богоносе, моли Христа Бога прегрешений оставление даровати, чтущым любовию святую память твою.

*Слава, и ныне, Богородичен.*

Егда приидет судити всю землю, всех Владыка и творец, овцам мя сопричти десным осужденнаго: и кромешния тмы, и всякаго мучения, твоего непотребнаго раба исхити молюся, да благодарно величаю богатство твоея благости, Богородице всенепорочная, и вопию ти радуяся: молися Христу Богу прегрешений дати мне, тебе бо имам надежду раб твой.

*Песнь д~.*

*Ирмос:*
Любве ради щедре твоего образа, на кресте твоем стал еси, и растаяшася языцы, ты бо еси человеколюбче крепость моя и хваление.

Нераздельным светом божества трисветлыя Троицы симеоне, люди твоя осиянием просветил еси: еюже отче возмогая волки еретики отгнал еси вопия: слава силе твоей Господи.

Единством веры и надежды, и любве союзом душу твою преподобне имея утвержденну, милостив и прав сердцем явился еси: и сего ради яко праведнику свет истины возсия тебе, и того супругу веселие.

Доброты вожделев недомыслимыя, яже в житии добре устроив, сверстники же и чада оставив, богатство и царство отче преобидев, крестоносно пустыню наследовал еси, и с сыном упразднився вопия: слава силе твоей Господи.

*Богородичен:*
Оживи мя едина заступнице верных, ты бо Мати Бога была еси, творца же и содетеля, приемша наш образ пренепорочная, и спасшаго от тли и смерти, и славою божиею прославльша.

*Ин.*

*Ирмос:*
услышах Господи смотрения:

Авраама странноприятием подобяся, иова милостивное нищелюбием подражая, око слепым, и нога хромым, отец сирым, и всем милование явился еси, и паче сих изящнейшая взыскал еси.

Юношеское совершение возлюбив, богатство твое нищым раздал еси, и царство оставив, Христу последовал еси. темже на небесех сокровище тебе даровал есть, отонудуже богатство, миро симеоне источаеши.

*От*
благоутробнаго твоего сердца, богатою рукою еже к нищым, миро ныне истекает, люди твоя умащая преподобне, твоя добродетели похваляющыя: возмездна бо быша тебе отче первым вторая.

Яко райский крин верою процвел еси, и яко маслина милость источая явился еси, и яко шипок тайный процвел еси пощением: сего ради благовония и честнаго мира церковь твою исполняя, благоухаеши люди твоя.

Тлеемыя славы красоту возненавидевше, мира и миродержания мыслию богомудрою избежавше, и в пустыни пощением просвещшеся симеоне и савво, память вашу поющих молитвами вашими озарите.

*Богородичен:*
Помощь имениту обретше тя Богородице савва и симеон твои угодницы, ересей храмы разорше, и церкви в славу всех Бога сына твоего воздвигоша: в нихже чистая владычице, заступницу Христиан тебе поющих спасай.

*Песнь е~.*

*Ирмос:*
Ныне востану, пророчески рече Бог, ныне прославлюся, ныне вознесуся, падшаго приемь от Девы, и к свету умному возносяй моего божества.

Славен в житии земнаго царствия, богатством и силою явился еси, и сие постническим изменив, Христа царя на земли воплощшагося, нищете отче уподобился еси: тем многими тя дарми обогатил есть.

Текущими нестоятельными, стоящая и вечнующая, и временными и тленными небесная изменив: идеже со ангелы ликуя радуешися. о нас иже твою память симеоне совершающих молися.

О добрыя купли твоея, и премудраго пременения! погибающим богатством, вечное искупил еси, и нижнею властию вышнее царство изменив: в немже ныне отче веселяся, ко Христу о нас молися.

*Богородичен:*
Истинную тя Богородицу свемы пречистая владычце, и из тебе рождшагося Бога слова ведуще во двою существу проповедуема и воли, самовластно познаваему Христа Бога матерь богоневестная.

*Ин.*

*Ирмос:*
Вскую мя отринул еси:

упразнитеся и разумейте, Давидом услышав, яко аз есмь Бог, Бога глаголюща: царство мятежное симеоне оставив, в пустыни пощением упразднился еси, яко подобно разумети Бога, и от него разуметися.

Светильника мысленно пресветла, людие твои получивше тя веселимся: божественною бо верою тобою просвещаеми, и миром святых твоих мощей симеоне облагоухаеми обогащшеся радуемся.

Слышахом твоя дивная перве, славы царствия преобидение, ныне же преславная видим чудеса: стенописанное бо твоего образа подобие, от сухаго вара мощем подобно миро источает.

Таковою славою прослави тя, таковыми чудесы удиви тя, таковыя почести дарова тебе на земли, иже богатыя дары дает Христос любящым его, в небесных отче, ихже око не виде кто доволен изглаголати.

К животу нестареющемуся, и радости нетленней, к веселию воистинну паче ума симеоне и савво преставистеся: детельным бо любомудрием вещественных отбегше невещественная получисте.

*Богородичен:*
Странное твое зачатие отроковице, странное и страшно еже паче ума чистая твое рождество, устраншееся древле от Бога чл~ческое существо тому собирающи владычце, и доброту первую назидающи.

*Песнь з~.*

*Ирмос:*
Буря мя многих согрешений моих потопляет, и изнемогает дух мой: но ты Господи яко милостив сшед, возведи живот мой.

Научен вышнею симеоне премудростию, и нижняя презрев яко несущая, в пустыни пощением вселился еси, Богу же присно исповедаяся, и к нему отче любовию прилепляяся, радостно пожил еси.

Искусен в житии земному воинству, на супостаты победы многия поставив: и во иночестве смирением и молитвами бесов полки мысленно победил еси симеоне отче, во обоих хвалим.

Паче умныя славы, райския доброты наслаждения, и света разумнаго сущия радости надеждею отче увеселяем, в пустыни усердно с сыном пожил еси: тем у Христа во веки с ним симеоне радуешися.

*Богородичен: О*
нас моли сына твоего, Господа же и Бога чистая владычце, вседержительною силою вся носящаго, и в немощное плоти из тебе облекшася, Дево всенепорочная, на благодеяние человеков человеколюбец.

*Ин.*

*Ирмос:*
Молитву пролию ко Господу:

*От*
многих служимь, послужити изволил еси, от пребогата убог хотя быти воистинну отче, доброю изменою изменився, псаломски подобно рещи: сия измена десницы вышняго.

Храм себе Богу сотворив, церковь того матере с сыном в горе святей воздвигл еси, юже и облагоухал еси миром святаго твоего тела: яже ныне благолепием, сыны твоими украшаема гроб твой обновляет, память твою празднующих.

Делы добродетелей живоначальное действо от живоначальныя Троицы приемь, мертвость гроба забвения ходатая, яко животочащ ныне являеши: непотаи бо твоих исправлений симеоне, струями мира твоего.

Бл\дгть вседетельная духа первее селение в тебе обретши, ныне раку мощей твоих осеняющи мира издающую кладязь, сию содела: от негоже бл\дгть блажаще тя почерпаем, симеоне преподобне, и иноков украшение.

Непреклоннии столпи церкве Христовы, симеоне и савво явистеся: вы бо яко персть, ереси поправше, люди своя возвысисте к вере благочестия. тем ангелом сограждане бысте, воспевающе с ними: свят, свят, свят, отец, и сын, и дух святый.

*Богородичен:*
Иже мановением вся содержай, и царствуяй веки всеми Христос Бог, из тебе Богомати воплотися безстрастен сый божеством, мене ради кресту сочтася, егоже страсти желающе твои угодницы, царство земное оставльше, постнически тому сраспяшася.

*Кондак, глас з~.*

*Подобен:*
Еже о нас исполнив:

Ангельское возлюбив на земли житие, миродержание и мир оставив, пощением Христу симеоне последовал еси, к немуже любящих тя апостольски наставил еси, вопия: возлюбите Бога, якоже он возлюби нас.

*Икос:*
Иже до распятия и смерти нас ради смирившагося, крест пощением смирився отче, понесл еси: и тем хвалящагося престол свой утвердити на облацех, якоже на гордаго доблественне подвигся, низложил еси. тем велми тя прослави Христос, великий дародатель: емуже ныне предстоя поминай, яко отечестволюбец, и от нападения противных стадо твое соблюдай неразсыпаемо, и умащая миром твоя люди знаменай, губителя душ бежати от них творяй симеоне молитвами твоими: апостольски же наставляя, и вопия любящым тя: возлюбите Бога, якоже он возлюби нас.

*Песнь з~.*

*Ирмос:*
Спасай во огни авраамския твоя отроки, и халдеи убив, яже правда праведно уловляше, препетый Господи Боже отец наших благословен еси.

Юношески, в старости тесный путь шествовати изволив, к пространству рая, и древа животнаго достигл еси, идеже ныне наслаждаем радуешися, и нам сих достигнути, ко Христу симеоне молися.

Ты на земли нищым, Бога отче взаимовав, иже тебе в небесных, преподобных и праведных причастие дарова, яко ревнителю их на земли бывшу: и ангелом равночестна тя устрои.

Егоже заповеди соблюдая Христа, любовию просвещаемь, светлая мира оставив молвы же пустынею житейския избежав, и о Господе отче поучаяся, премирную тишину получил еси.

*Богородичен: О*
выше ума твоих похвал пречистая Дево! яко Бога заченши, содетеля же творца и Господа: темже роди вси человечестии, и безплотных умов чиноначалия тя блажат, и мы вси яко матерь божию, непрестанно тя славим.

*Ин.*

*Ирмос:*
Божия снисхождения:

Разумевая на нища и убога, благ муж милуяй и дая явился еси, и благости божия сподобився, благих землю наследовал еси: отонудуже и нас ныне симеоне веселиши, облагоухая струями мира твоего.

Вседушно Христа возлюбив, и того заповеди соблюдая, яко рекою благоутробием, изсохших нищетою богатно напоил еси. тем твою память возвеличил есть, и раку мощей твоих миром отче обогатил есть.

В пещи пламенем росу источивый, и из сухаго жезла цвет израстивый, дивен в делех своих Господь: и твоего образа стенописанное подобие, из сухаго вара симеоне, миропрозябающее явил есть.

Безмерным твоим смирением, безмерно хвалою высящагося, на земли гордаго смирил еси. ныне щитом молитв твоих, от козней его люди твоя симеоне защищай, мастию мира твоего знаменуя поющыя: бл\сгвен Бог отец наших.

Светло отцы первее ваше житие светлейше же ныне память и честнейши: сокровище бо благости, и дом милости явистеся, и первыя благости существа сподобистеся, симеоне и савво истинно ублажаеми и достойно хвалими.

*Богородичен:*
огненными блистании, просвети омраченное мое сердце рождшая на земли востока, мысленнаго солнце: имже просветившеся твои служители, савва и симеон Богомати. люди своя на западе озариша, и научиша пети: бл\сгвен Бог отец нш~их.

*Песнь и~.*

*Ирмос:*
Избавителю всех всесильне, посреде пламене благочествовавшыя, снизшед оросил еси, и научил еси пети: вся дела бл\сгвите Господа.

Чувственных доброт яко сония избежав, и мысленных получити вожделев, в гору святую вшел еси симеоне, сына наставника подвигом духовным имея, желаемых непогрешил еси.

Единаго желая к жизни ведущаго пути, мира красных мимотекл еси. тем премирное наследие стяжал еси, отонудуже просветил еси душы поющих тя, просвещения неизреченнаго симеоне сподобляемь.

Солнце на земли добродетелию сына твоего обрет, того словесы отче просвещаемь, звезда светлейшая явился еси: с ним же предстоя Христу Богу, о нас хвалящих вашу память отцы молитеся.

*Богородичен:*
Иже отцу единороднаго, и от небытия отчим советом всяческая составившаго, слова божия безначальна боголепно родила еси, плотию бывшаго нас ради человека. сего ради тя богородительницу православно мудрствуем.

*Ин.*

*Ирмос:*
Седмерицею пещь:

Яко утро, яко солнце память твоя возсия, просвещающи сердца верных: ты бо света и дне явился еси наследник, идеже отче водворяяся ныне поминай твою память блажащих, и поющих: дети благословите, священницы воспойте: людие превозносите во вся веки.

Село мысленное, душу твою к нищым милостию посеяв, угобзившыяся ти плоды животныя, в вечных житницах собрал еси, и от обилия небеснаго твоего богатства, миром на земли благовонным, сыны твоя украшаеши.

Прекрасный душею, твой отче савва любезный, другаго тя патриарха яко перваго иосиф, новаго нам Исраиля приносит, не от египта работы, но от святыя горы: и в земли людей твоих утверждение, мироточива положил есть.

Церковь твоя великая, божественный яко рай видится, раку мощей твоих отче имущи цветы различныя многообразныя твоея добродетели чудесно прозябающи, и твою память симеоне чтущыя облагоухает поющи: отроцы благословите, священницы воспойте, людие превозносите во вся веки.

Чужестраннии гроби ваши, постническими вашими телесы освятишася, земля ваша благословися пришествием мощей ваших, церкви же вашя украшаются, мироподательны и благоуханны сих имущя: яже от Бога миром спасайте.

*Богородичен:*
Святая, двери отверзи ми чистая Богородице, сущым во тме свет неописанный, описаннаго плотию Христа правды солнце облиставши. егоже лучами савва и симеон озарившеся, страну людей своих, верою тому присвоиша.

*Песнь ф~.*

*Ирмос:*
Ева убо недугом преслушания, клятву вселила есть. ты же Дево Богородице, прозябением чревоношения, мирови благословение процвела еси. тем тя вси величаем.

Мног в милости и во благости обрется, многих выше ума благ наследник явился еси, яко сын отеческих сокровищ. о великодарныя руки! о дарования превосходящаго Христа прославльшаго тя отче симеоне.

Единаго от Троицы родившагося, церковь светлу воздвигл еси, идеже твоя мироточивыя мощи, цельбу верою приходящым подавают. в нейже людие твои память твою отче ублажающе, Христа величаем.

Отягченнии прегрешенми, и страстми преклоненнии, к тебе отче прибегаем, обоих разрешение ищуще, но яко избранник Владыки Христа, твоими молитвами воздвигни нас от душетленных страстей.

Ныне святая твоя память, совершающих ю освящает, свято бо отче пожил еси житие, и светлости святых улучити сподобился еси: сподоби и нас улучити часть достояний твоих, не понося величеству прошения.

*Богородичен:*
Единаго от Троицы, едина Мати бывши, со дерзновением сыну твоему молися, спасти от насилия мучительска, пленения же и работы рабы твоя: тихость же и спасение подати, тя величающым.

*Ин.*

*Ирмос:*
ужасеся о сем небо:

Пришествием первее мощей твоих, отечество твое радости исполнися, предстателя тя к Богу стяжавше; и память твою ныне торжествующе веселимся, обогащаемы мастию мира твоего.

Яко столпа высока и крепка, яко блага поборника и отечестволюбца, Христоименитии людие твои имуще тя, противных отче востания, и всякия злобы, ко Христу молитвами твоими симеоне избавляемся.

Мощей ваших приятием, церкви вашя на земли обогащшеся, и духом на небесех, первенец церковь просвещаете: в нейже со апостолы яко учители, и со преподобными яко спостницы, о нас симеоне, и савво молитеся.

Престолу великому предстояще, призирайте на люди своя: и приемше наше моление, мир от Христа испросите земли нашей, роду нашему на сопротивныя победу подати, и во благоверии его с нами утвердити.

Преподобнии и преблаженнии, богомудрии и богоноснии, равноапостолы и чудотворцы, пастыри же и учители, многохвалимии же и многоименитии отцы симеоне и савво досточуднии, от нас песнь сию приемше, спасайте рабы своя.

*Богородичен:*
Пламене огненнаго мя свободи яже паче ума огнь рождши непостоянный, пришедшаго огнь разума на землю воврещи: имже твои угодницы разжегшеся Богомати, любовию тому последоваша.

*Светилен.*

*Подобен:*
Духом во святилищи:

*От*
божественныя благодати отче просвещаемь. мраком ереси одержимыя просветил еси люди твоя: и жития светлости отврещися собою научил еси. тем тя любовию чтим симеоне мудре, монахов похвало.

*Слава, другий.*

Яко два светила мысленныя тверди, страну людей своих верою просвещаете. темже память вашу честно совершающе, славим прославльшую вас пресвятую Троицу: симеоне и савво, двоице святая.

*И ныне, Богородичен.*

Иже твой всенепорочная Богородице образ не целует, во огнь вмещается геенский, якоже безумный арий: мы же пречистая любовию любызаем, заступнице мира, верою тя славяще.

*На хвалитех, стихиры на д~, глас в~.*

*Подобен:*
Егда от древа:

Егда на земли законно пожил еси, сокровище добродетелей обрется: дом отверст всякому любовию имея, сирых отец, и нищих заступник явился еси, милости же не пресыхаяй источник, милости ради явльшагося на земли, Христа слова божия заповеди соблюдая, тем и во царствии его ныне приимлен, симеоне отче радуешися.

Егда промышлением вышняго тебе жребий подадеся, первому поборнику церквей во отечествии твоем быти подвижно ереси отгнал еси, и вседушно церкви Богу воздвигл еси, православия же верою люди твоя утвердил еси. тем святую твою память почитающе, молитвами твоими ко Христу симеоне, молимся: в день судный избавитися нам мучения.

Егда ко Христу любовию уязвився, царствия красоты оставил еси, и радуяся тому последовав, усердно пустыню постигл еси, и в ней богоугодно пожил еси: и ныне духовное во плоти действо, мертв во гробе, яко жив показуеши, миро источая, люди твоя освящаеши. симеоне отечеству си удобрение.

Яко звезда утро возвещающая, сияеши людем твоим преподобне: первее возвестив им мысленное утро Христа Бога, и верою к нему паче солнца просветив, ныне же покрываеши от озлобления враг, и от бури всякия и беды отче из\ъимаеши. тем твою память совершающе Христа Cпаса восхваляем, тебе прославльшаго симеоне.

*Слава, глас и~.*

С похвалою светло память твоя преподобне сотворяется, и радости наполняет твоя доблести похваляющих. ты бо Давидски Богу, державен земли зело умом взявся, царство оставив Христу последовал еси, и в гору святую пришед: идеже постнически с сыном подвизався, очи душевныя просветил еси, и свет симеоне быв, к сиянию не заходимому преминул еси. с нимже ныне Христу предстояще, молитвами вашими к нему поминайте, стадо ваше сохранити от волков губящих е.

*И ныне, Богородичен.*

Владычце приими молитвы рабов твоих, и избави нас от всякия нужды и печали.

*Таже, славословие великое.*

*И дается елей братии от кандила святаго, поюще вкупе стихиры, глас д~. Самогласны:*

Приидите праздниколюбцы: приидем и мы братие: ибо пресветлая память отца нашего возсия. приидите любезно сию совершающе, рцем: радуйся светлая похвало веры, и ересей низложителю. радуйся, церкве украшение. радуйся, духа святаго обителище. радуйся, мироточиве симеоне отче богоносе: всех царя Христа Бога нашего моли, избавити нас от соблазни лукаваго, и спасти душы нашя.

*Стих:*
Честна пред Господем смерть преподобных его.

Пред Господем смерть ваша преподобнии, честна воистинну явися: якоже бо безплотнии во плоти телесней, враги невидимыя подвигшеся победили есте, роды убо благочестивых воспевают вас, изряднее же честная стада иноков, яже боголепно в церквах божественных собрали есте, в них же похваляюще вашу память симеоне и савво, вашими молитвами всякия напасти соблюстися нам, ко Христу молитеся, имущему велию милость.

*Слава, глас з~.*

Приидите православных соборы, во всечестном храме богоносных отец, псаломски согласную песнь, сих прославльшему воспоим, дивен еси Боже во святых твоих глаголюще: и коемуждо сих вкупе возопиим: радуйся, земный ангеле, небесный человече симеоне преподобне. радуйся, равноапостолов учителю савво всесвященне. радуйся, предстателю и похвало Христоименитых людей своих. и ныне у Христа предстояще, прилежно к нему отцы молитеся, от всяких бед нас избавити, и спасти душы нашя.

*И ныне, Богородичен.*

Преложение скорбящих, пременение болящих еси Богородице всепетая, спаси град и люди, боримых умирение, обуреваемых тишина, едина предстательница верных.

*На Литургии,*

*Блаженна от канона д~-го гласа, песнь г~-я, и и~-го гласа, песнь з~-я. Прокимен глас з~.*
Честна пред Господем смерть преподобных его. *Стих:*
Что воздам Господеви о всех яже воздаде ми; *Апостол ко галатом, зачало сг~и. Аллилуиа, глас в~:*
Блажен муж бояйся Господа. *Евангелие от марка, зачало л~з. Причастен:*
В память вечную будет праведник.

