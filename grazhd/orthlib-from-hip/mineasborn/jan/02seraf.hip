<::лат> OCR:

<::рус> Библиотека святоотеческой литературы

<::лат> http://orthlиb.rу

<::рус> совместно с Виктором Лысенко

Источник:

<::слав>Миниа Ианнуарий. <::рус>Московский Сретенский монастырь. Изд-во «Правило веры», 1996 (репринт с издания: Киев. В типографии Киево-Печерской Лавры, 1893 г.), в Приложении, стр. 681<->706.

<::слав>

*Месяца тогоже во в~-й день.*

*Служба преподобному и богоносному отцу нашему серафиму, саровскому чудотворцу.*

*На малей вечерни, стихиры на д~, самогласны, глас д~:*

Сошедшеся днесь, Христоименитии людие, похвальными песньми венчаим земнаго ангела и небеснаго человека, и к нему тепле возопиим: о блаженне отче серафиме, постником преславная похвало, о нас молися ко Господу, помиловатися душам нашым.

Целомудрие и кротость от юности возлюбив, отче серафиме, чистотою ума и сердца любовь Христову стяжал еси, еюже Богови приблизился еси. того убо ныне моли, от бед избавити верою творящыя честную память твою.

Днесь сошедшеся Христоименитых людей множества в прославление честных мощей твоих, преподобне отче серафиме, радости и веселия вси исполнишася: явил бо ся еси болящым исцеление и хромым хождение, с верою притекающым к раце мощей твоих.

*Слава, глас з~:*

Веселися и радуйся о Господе, обитель саровская: в тебе бо возсия светильник новый российския земли. красуйся и ликуй церковь божия, и иноков множества сорадуйтеся. празднолюбцев собори взыграйте, и венец от духовных цветов сплетше, с давидом воспойте: честна пред\ Господем смерть преподобных его. сия бо преподобному серафиму начало славы полагает, еяже общники и нас сотвори твоими молитвами, блаженне.

*И ныне, Богородичен:*
Никтоже притекаяй:

*На стиховне стихиры, глас в~:*

Изшед от отечествия твоего, преподобне отче серафиме, и града киева дошед, тамо у мощей чудотворец на путь спасительнаго подвига благословение приял еси: сие убо и нам низпосли, творящым всесвятую и пречистную память твою.

*Стих:*
Честна пред\ Господем смерть преподобных его.

Велий искус в послушании иноческих подвигов, преподобне отче серафиме, с любовию приял еси, и братию твоим терпением и любовию удивил еси: моли спастися душам нашым.

*Стих:*
Блажен муж бояйся Господа, в заповедех его восхощет зело.

Наставлении игумена укрепляемь, в пустынное место сарова вселился еси, отче, и тамо молитвенному подвигу крепко прилежати потщился еси, и явился еси дом пресвятаго духа: моли Христа Бога о всех нас.

*Слава, и паки таяжде стихира:*
Наставлении игумена:

*И ныне, Богородичен:*
Предстательница и покров ты еси, пречистая, избави нас от бед лютых и обстояний, и душы нашя спаси божественными твоими молитвами.

*Тропарь писан на велицей вечерни.*

*На велицей вечерни.*

*Блажен муж: На*
Господи воззвах, *стихиры на и~. Аще убо есть предпразднство святых богоявлений, первее поем три стихиры предпразднства: аще же несть сия стихиры, повторяюще первую и вторую, во глас а~: Подобен: О,*
дивное чудо:

*О,*
преславное чудо, подвижник благочестия в сарове является, и молитвенник к Богу теплый серафим пречудный нам бывает: веселися, обитель саровская, имущи в себе мощи преподобнаго: взыграйте, православных множества, предивнаго серафима имуще в бедах заступника и вопиюще к нему: радуйся, светильниче российския земли, тмы сопротивных далече отревай, и Господеви молися, даровати душам нашым мир и велию милость.

О дивное чудо, се бо воистинну во обители саровстей благочестия столп непоколебимый серафим блаженный является нам: темже, богомудрых собори, на высоту духом возноситеся, к преподобному вопиюще: преподобне отче серафиме, Господеви молися, даровати душам нашым мир и велию милость.

Дивны твоя тайны, Христе Боже, яко даровал еси нам светильника преподобнаго серафима, верным людем на сопротивныя крепкаго поборника, иноком и всем православным Христианом молитвенника, святей обители похвалу и утверждение: той и ныне молит тя, Господи, даровати душам нашым мир и велию милость.

Егда вшел еси, преподобне, в пустыню саровскую, тогда, своея воли до конца совлекся, твердое ко всем послушание показал еси: досады бо и безчестия претерпел еси радуяся: ударения и раны от злых человек приял еси, о нихже и молился еси, преподобне: мы же, прославляюще пречистную память твою, молим ти ся, преподобне, Господеви молися мир мирови даровати и душам нашым велию милость.

Блаженна обитель саровская, имуще тебе, преподобне отче серафиме, добродетелей сокровище, сосуд чистоты, целомудрия хранителя, приятелище благодати, источник исцелений, болящым врача безмездна, постника истинна, в скорбех утешителя, житейскими страстьми обуреваемым тихое пристанище: нам же, творящым честную память твою, моли, преподобне отче серафиме, даровати мир и велию милость.

Днесь ликуют собори верных в память твою, преподобне серафиме, и велегласно вопиют: ты любве ради Христовы вся красная мира оставив и в пустыню саровскую вселився, никакоже устрашился еси невидимых враг борения: но сия молитвами твоими яко прах отметал еси: темже Господеви молися даровати душам нашым мир и велию милость.

*Слава, глас и~:*

Приидите, верных собори, похвальными песньми днесь пречуднаго отца прославим и сице ему возопиим: преподобне отче серафиме, воистинну сподобился еси божественныя жизни, приим от Бога венец нетленныя славы. сего ради обитель саровская тобою хвалится, людие же, зряще честную раку мощей твоих и чудеса бываемая, славят прославляющаго тя Господа: емуже молися, преподобне, даровати душам нашым мир и велию милость.

*И ныне, предпразднства, или Богородичен, глас тойже:*

Царь небесный за человеколюбие на земли явися и с человеки поживе: от Девы бо чистыя плоть приемый и из\ нея прошедый с восприятием един есть сын, сугуб естеством, но не впостасию: темже совершенна того Бога и совершенна человека воистинну проповедающе, исповедуем Христа Бога нашего: егоже моли, Мати безневестная, помиловатися душам нашым.

*Вход. Прокимен дне.*

*Чтения преподобническая г~. (Зри л. рн~а)*

*На литии стихира храма: И преподобному стихиры, глас а~:*

Киими похвальными венцы венчаим подвижника великаго, преподобнаго серафима; той бо яко наставник добрый в твердости веры и добродетели явися, богодухновенными учении и равноангельным житием приходящыя к нему научая. темже вопием ему: молися, преподобне, Христу Богу, православную веру утвердити и душам нашым спастися.

Приидите, инок множества, днесь преподобнаго благочестно восхвалим, истиннаго ученика спасова, мирскую прелесть поправшаго, ярем Христов на рамо вземшаго, и полки бесов посрамившаго: к немуже возопиим сице: не забуди нас, отче серафиме, восхваляющих и чтущих святую память твою.

Светлая и божественная память твоя, преподобне серафиме, удиви всех, яко безплотен бо, во плоти враги невидимыя посрамил еси: вся же страна тамбовская и святая обитель саровская, имущи твоя святыя мощи, хвалится, сими бо здравие всем с верою притекающым к честней твоей раце подается. темже, просветившеся тобою, вопием ти, преподобне: моли спастися душам нашым.

*Слава, глас е~:*

Радуйся днесь, вся российская земле, и святая обитель саровская, веселися. верных же множества, стекшеся днесь, прославим преподобнаго отца, пастыря и учителя, богомудраго наставника заблуждшым, скораго всех болящих целителя, российския земли великое украшение, егоже похваляюще сице рцем: преподобне серафиме, спаси нас молитвами твоими.

*И ныне, Богородичен, глас тойже:*

Храм и дверь еси, палата и престол царев, Дево всечестная, еюже избавитель мой Христос Господь во тме спящым явися, солнце сый правды, просветити хотя, яже созда по образу своему рукою своею: темже, всепетая, яко матерне дерзновение к нему стяжавши, непрестанно моли спастися душам нашым.

*На стиховне стихиры, глас е~. Подобен:*
Радуйся, живоносный кресте:

Радуйся, ангелом собеседниче, преподобне серафиме, благочестно бо на земли пожив, многи приходящыя к тебе страху господню поучал еси: благодатию пресвятаго духа озаряемь, зрел еси будущая, яко настоящая, и умиления и радости многи скорбящыя душею исполнял еси. темже молим ти ся, молися Господеви о чтущих тя.

*Стих:*
Честна пред\ Господем смерть преподобных его.

Радуйся, заблуждших учителю предивный, Христа Господа во храме со архангелы и ангелы видети сподобивыйся. и ныне, преподобне, на небесех того зрения выну наслаждаяся, молися о нас, верою творящих память твою.

*Стих:*
Блажен муж бояйся Господа, в заповедех его восхощет зело.

Радуйся, преподобне серафиме, всем бо хранити истинную веру Христову заповедал еси, и вышняго жития вожделев, богатство возненавидел еси: ныне же неизреченную красоту небесную зриши, и сладкаго пения ангельскаго наслаждаешися. темже молися Господеви даровати нам мир и велию милость.

*Слава, глас з~:*

Преподобне отче серафиме, кто исповесть труды твоя и болезни, или кий язык изречет жестокое пустынное твое житие, бдение же и пощение, еще же и в затворе пребывание, устен безмолвие и моление непрестанное; воистинну явился еси постником украшение, молитвенник к Богу непостыдный. темже к тебе вопием: радуйся, иноческаго жития правило: радуйся, в бедах и скорбех великое утешение и теплый всем предстателю: молися, преподобне, спастися душам нашым.

*И ныне, предпразднства, или Богородичен:*

Творец и избавитель мой, пречистая, Христос Господь, из\ твоих ложесн прошед в мя оболкийся, первыя клятвы адама свободи: темже ти, всечистая, яко божии матери же и Деве воистинну, вопием немолчно: радуйся, ангельски, радуйся, владычце, предстательство и покрове и спасение душ наших.

*Тропарь преподобнаго, глас д~:*

*От*
юности Христа возлюбил еси, блаженне, и тому единому работати пламенне вожделев, непрестанною молитвою и трудом в пустыни подвизался еси, умиленным же сердцем любовь Христову стяжав, избранник возлюблен божия матере явился еси. сего ради вопием ти: спасай нас молитвами твоими, серафиме, преподобне отче наш.

*Дважды,*

*и предпразднства, или Богородице Дево:*

*На утрени.*

*На*
Бог Господь, *тропарь святаго, дважды. Слава, и ныне, предпразднства, или Богородичен:*
Еже от века утаенное:

*По а~-м стихословии седален, глас д~:*

Знамением крестным и молитвою вражия искушения победив, постом и воздержанием Господеви благоугодил еси: темже чудес приял еси дар, всем исцеления подавая, верою притекающым к раце мощей твоих, серафиме преподобне: моли Христа Бога, грехов оставление даровати чтущым любовию святую память твою. *Дважды.*

*Слава, и ныне, Богородичен:*

ужасно чудо зачатия, и несказанен образ рождества в тебе познася, приснодево чистая, ужасает мой ум, и удивляет помышление: слава твоя, Богородице, всем простреся во спасение душ наших.

*По в~-м стихословии седален, глас а~:*

Во глубине пустыни саровския колена приклонял еси на камени, воздевая преподобнеи твои руце ко Господу: темже от Cпаса благодать святаго духа приял еси, страждущыя телесы исцеляти и душы верных просвещати. сего ради вопием ти: моли, преподобне, Христа Бога спастися нам, празднующым святую память твою. *Дважды.*

*Слава, и ныне, Богородичен:*

Молитву приемши от нас, в кров твой, пречистая Дево, прибегающих, не престай молящи человеколюбца спастися рабом твоим.

*По полиелеи седален, глас з~:*

Просия добродетельное житие твое, преподобне, ныне в российстей земли, и от всех песньми похвальными славишися: ты бо, яко илиа на колесницу добродетелей вшед, на небеса душею возлетел еси и тамо праведно пресветлым венцем венчался еси. темже благодаряще вопием ти, блаженне серафиме: моли Христа Бога, грехов оставление даровати чтущым любовию святую память твою. *Дважды.*

*Слава, и ныне, предпразднства, или Богородичен:*

Пречистая Дево, помилуй нас, прибегающих верою к тебе милосердней и просящих теплаго твоего заступления: яко Мати Бога вышняго, моли сына твоего, Христа Бога нашего, спастися рабом твоим.

*Таже степенна, а~-й антифон д~-го гласа.*

*Прокимен, глас тойже:*
Честна пред\ Господем смерть преподобных его.

*Стих:*
Что воздам Господеви о всех, яже воздаде ми;

*Евангелие от матфеа, зачало м~г.*

*По н~-м псалме стихира, глас з~:*

Днесь, вернии, духовно торжествующе в нарочитем празднице преподобнаго отца, и благочестно радующеся, тому тепле возопиим: радуйся, серафиме блаженне: радуйся, небесный человече и земный ангеле: радуйся, многих на путь спасения наставивый: радуйся, верным похвало и российстей земли утверждение: молися о душах наших.

*Канон предпразднства на з~, аще же несть предпразднства, канон Богородице параклисис, со ирмосом на з~, и святому два канона на и~.*

*Канон первый, глас з~.*

*Песнь а~.*

*Ирмос:*
Яко по суху пешешествовав Исраиль по бездне стопами, гонителя фараона видя потопляема, Богу победную песнь поим, вопияше.

Господи отверзи мои недостойнеи устне, и даждь ми слово разума, воспети достойно память блаженнаго серафима, ныне со ангелы молящагося тебе, избавити нас от всякаго лютаго обстояния.

К Богородице великий молитвенник был еси, преподобне, юже видети со апостолы сподобился еси: и ныне не престай молитвами твоими посещати чад твоих.

*От*
юности твоея, преподобне, предался еси умом Богови, и страсти телесныя крепким воздержанием укротив, всякими добродетельми украсился еси, премудре.

*Богородичен:*

Всеблагая владычце, яже преблагаго Бога плотию рождши, озлобленное страстьми мое сердце очисти, да верою и любовию величаю тя.

*Ин канон, глас и~.*

*Песнь а~.*

*Ирмос:*
Воду прошед яко сушу и египетскаго зла избежав, Исраильтянин вопияше: избавителю и Богу нашему поим.

По заповеди Владыки Христа узким и тесным путем вшел еси, преподобне, в царство небесное, широкий и пространный путь возненавидев: и ныне молися о нас, творящих пресветлую память твою.

*От*
юности на безстрастия гору возшед и крест свой взем, невозвратно Христу последовал еси: и духовную мудрость стяжав, горняго иерусалима достигл еси, преподобне: моли о нас единаго человеколюбца.

Ныне предстоя, преподобне, престолу божию, молися о стране нашей избавитися от нашествия иноплеменных, и Христолюбивым людем земли российския спасение испроси молитвами твоими, преподобне.

*Богородичен:*

С верою и любовию притекающих к тебе и со страхом поющих тя молитвенный глас услыши, владычце.

*Катавасиа по уставу.*

*Песнь г~.*

*Ирмос:*
Несть свят, якоже ты, Господи Боже мой, вознесый рог верных твоих, блаже, и утвердивый нас на камени исповедания твоего.

Молитвами твоими, преподобне, предстоя Богу со ангелы, за весь мир молися, брани вражия потребити и победу на супостаты даровати.

*От*
юности верою и любовию прилепился еси владыце вышних сил, преподобне серафиме: и возсияв в пустыни саровстей, яко солнце, в скорбех приходящым к тебе утешитель был еси: моли спастися нам.

Явился еси, преподобне, молящымся тебе столп непоколебимь и прибежище всем притекающым во обитель саровскую и приемлющым исцеления благодать неоскудную.

*Богородичен:*

услыша ева праматерь: в печалех родиши чада. ты же, чистая Дево, услышавши: Господь с тобою, радуйся: радованным гласом печаль праматере потребила еси.

*Ин.*

*Ирмос:*
Небеснаго круга верхотворче Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Молися, блаженне, Христу Богу избавитися нам от глада и пагубы, от напрасныя смерти, от тайных прегрешений и помышлений лукавых, да чистым сердцем Христу возопиим: молитвами преподобнаго спаси нас, Господи.

Кротостию и смирением последуя владыце Христу, всем вся воистинну был еси, богатых же и убогих неослабно благочестию поучая, будущая яко настоящая провидел еси: моли Христа Бога, преподобне, согрешений наших оставление даровати.

Избави обитель твою, преподобне, от всякаго навета вражия и исполни ю любве и благодати, еже не помышляти о житейских, но душеспасительныя достигнути доброты молитвами твоими.

*Богородичен:*

упование и надежда наша ты еси, пресвятая владычце, спаси державу православную и люди твоя молящыяся и имя твое призывающыя.

*Седален, глас д~:*

Житейское море страстей воздержанием препобедив и в пристанище безстрастия притек, сосуд воздержания явился еси, преподобне серафиме: моли Христа Бога даровати нам велию милость. *Дважды.*

*Слава, и ныне, предпразднства, или Богородичен:*

Егда предстану пред\ лицем создателя моего в день праведнаго суда его, тогда, владычце, предстани ми и муки избави мя вечныя, да не сниду во ад, но да спасуся твоим, пресвятая Богородице, заступлением.

*Песнь д~.*

*Ирмос:*
Христос моя сила, Бог и Господь, честная церковь боголепно поет взывающи, от смысла чиста о Господе празднующи.

Днесь светло празднует саровская обитель память твою, преподобне, и молит тя: испроси у Господа вселенней мир и душам нашым велию милость.

Великими подвиги твоими, преподобне, яко финикс процвел еси, словесы благоплодными и непорочным житием сердца притекающих к тебе услаждая: и ныне убо молися, да обрящем милость у Христа Cпаса нашего.

Твоими молитвами о нас умоли Бога, преподобне серафиме, и греховный мрак печали нашея разори: безстрастием, верою и любовию украси всех, преславную память твою чтущих.

*Богородичен:*

Радуйся, владычце Дево, церквам красото, благочестивым людем державо и похвало: непрестанно молися Христу Богу, да сохранит нас от бед молитвами твоими.

*Ин.*

*Ирмос:*
услышах, Господи, смотрения твоего таинство, разумех дела твоя и прославих твое божество.

Не токмо святая обитель саровская, но и вся российская земля имеет тя, блаженне, молитвенника теплаго и скораго помощника, крепкаго и непобедимаго заступника и ходатая о душах наших.

Буди о нас молебник и ходатай ко пресвятей Троице, и подвигни на молитву с тобою лики святых, ихже житию поревновал еси, преподобне: с нимиже купно молися о мире и устроении всего мира, да тихое и безмолвное житие поживем в веце сем, и в будущем жизнь вечную наследуем.

В постницех велик быв, преподобне, тесное иноческое в пустыни житие проходил еси, и сие во умиленней молитве скончал еси: моли спастися нам.

*Богородичен:*

Ты еси, пречистая Богородице, прибежище наше и утверждение, моли сына твоего и Бога нашего подати нам спасение и грехов оставление.

*Песнь е~.*

*Ирмос:*
Божиим светом твоим, блаже, утренюющих ти душы любовию озари, молюся, тя ведети, слове божий, истиннаго Бога, от мрака греховнаго взывающа.

Всем приходящым к тебе был еси учитель истинный, и к Богородице великий молитвенник: и ныне, преподобне, не престай моляся о чадех твоих, яко имаши дерзновение велие.

Да внидут ныне Христоименитии людие во храм обители саровския, к честным мощем твоим, преподобне серафиме, припадающе, и да просят от тебе исцеления, здравия и спасения, Христа величающе.

В нощи молящу ти ся Богу, преподобне, враг невидимый хотяше устрашити тя, но молитвою твоею посрамлен, исчезе вселукавый.

*Богородичен:*

Бога, егоже родила еси, пречистая Марие, моли, рабом твоим подати прегрешений оставление.

*Ин.*

*Ирмос:*
Просвети нас повелении твоими, Господи, и мышцею твоею высокою твой мир подаждь нам, человеколюбче.

Постом и непрестанною молитвою прославил еси, преподобне, обитель саровскую, елеем от иконы владычцы помазуя недужныя и тем исцеление неоскудно подавая: и ныне молися спастися душам нашым.

Святителие и священницы сорадуйтеся иноком саровским, и простии людие вкупе воспойте блаженнаго отца, обуреваемых скорбьми тихое пристанище, врача душевным и телесным недугом скораго.

Принеси молитвы твоя, преподобне, яко жертву благоприятну и непорочну ко пресвятей Троице, и не забуди нас, ныне творящих память твою: милость испроси ненавидящым, обидящым и враждующым на нас, и избави всех от всякия скорби.

*Богородичен:*

управи ум мой, владычце, обуреваемый страстьми многими: спаси, Богородице, к тебе прибегающыя, иныя бо помощи, чистая, разве тебе не знаем.

*Песнь з~.*

*Ирмос:*
Житейское море воздвизаемое зря напастей бурею, к тихому пристанищу твоему притек, вопию ти: возведи от тли живот мой, многомилостиве.

Святая душа твоя обитель бысть Богу, в нейже отец, сын и святый дух вселися: темже молим тя, преподобне, наваждения вражия от чтущих тя отжени, и верным людем мир и здравие даруй.

Великия твоя пустынныя подвиги и труды и сладость учения твоего почитаем, преподобне серафиме, имиже многия приходящыя к тебе просветил еси и научил еси воспевати единосущную Троицу.

Житием чистым последовал владыце Христу, течение доброе скончал еси, преподобне: к вечным же обителем возшед, блаженне, зриши тамо, яже ангели видят: темже, чтуще память твою, Христа величаем.

*Богородичен:*

Ныне к тебе прибегаю, пречистая, спаси мя молитвами твоими и соблюди: елика бо хощеши, можеши, яко Мати всемогущаго.

*Ин.*

*Ирмос:*
Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся яко иона: от тли, Боже, возведи мя.

Грехов исполнени вси есмы, твоя же молитвы, преподобне серафиме, яко кадило благовонно, ко Господеви восходят. ныне молим тя: волнующееся в земли нашей море злаго неверия изсуши, и спасение душам нашым от Господа испроси.

Блажен воистинну был еси, преподобне серафиме, нищетою богатство и плачем радость стяжав, юже приходящым обильно подавал еси: и ныне лучы чудес источаеши, и исцеляеши всех, с верою к тебе притекающих.

В пустыни кладенец ископав твоима рукама, преподобне, приходящыя жаждущыя люди напоил еси, и ныне многим недужным водою кладенца сего болезни исцеляеши: воистинну дивнаго молитвенника и чудотворца всем, преподобне, Владыка тя показа.

*Богородичен:*

Воистинну тя матерь божию исповедуем, истинную Богородицу, твоим бо рождеством тленнаго осуждения избавихомся, милосердия ради человеколюбца Бога, и к жизни нетленней воззвани быхом.

*Кондак, глас в~:*

Мира красоту и яже в нем тленная оставив, преподобне, в саровскую обитель вселился еси: и тамо ангельски пожив, многим путь был еси ко спасению: сего ради и Христос тебе, отче серафиме, прослави, и даром исцелений и чудес обогати. темже вопием ти: радуйся, серафиме, преподобне отче наш.

*Икос:*

Оставив род и други, богатство яко прах вменив, в пустыни саровстей водворился еси: и на страсти яко безплотен подвизався, ангелов ликостояния сподобился еси. темже духовная разумения приим, подаждь и нам, преподобне, разумно песньми воспети тя, сице глаголющым: радуйся, серафиме блаженне, небесный человече и земный ангеле: радуйся, в любви Христу подражателю. радуйся, святаго духа обитель: радуйся, унывающым велие радование. радуйся, источниче исцелений: радуйся, скорбящым душам сладкое утешение. радуйся, иноком тихое пристанище и учителю премудрый: радуйся, похвало земли российския: радуйся, серафиме, преподобне отче наш.

*Песнь з~.*

*Ирмос:*
Росодательну убо пещь содела ангел преподобным отроком, халдеи же опаляющее веление божие мучителя увеща вопити: благословен еси, Боже отец наших.

Чудно житие твое явися, преподобне, благодатию божественнаго духа исполнено: блаженну воистинну кончину праведных приял еси, о Христе радуяся: мы же к прославльшему тя взываем: отец наших Боже, благословен еси.

Множество людей во святую обитель сошедшеся днесь, преподобне серафиме, честным мощем твоим покланяется, от нихже исцеления вси почерпаем, непрестанно зовуще: отец наших Боже, благословен еси.

Во всю землю изыде вещание сие, яко в сарове чудотворец преславен явися, исцелений множество источая всем с верою приходящым и вопиющым: отец наших Боже, благословен еси.

*Богородичен:*

Богородице Дево, рождшая слово паче слова, зиждителя твоего, того моли с преподобным серафимом, помиловати душы нашя.

*Ин.*

*Ирмос: От*
иудеи дошедше отроцы, в вавилоне иногда верою троическою пламень пещный попраша, поюще: отцев Боже, благословен еси.

Помилуй нас, Господи, и от всякаго зла душетленнаго сохрани молитвами угодника твоего, преподобнаго серафима, да вси умильно вопием ти: отец наших Боже, благословен еси.

Кто не почудится, кто не прославит неизследимую глубину милосердия твоего, Господи, яко явил еси всему миру угодника твоего, преподобнаго серафима, молитвенника теплаго о нас вопиющих тебе: отец наших Боже, благословен еси.

Благодарное сие пение, от нас приносимое тебе, преподобне серафиме, приими, и всем нам, празднующым святую память твою и покланяющымся раце мощей твоих, исцеление даруй, вопиющым: отец наших Боже, благословен еси.

*Богородичен:*

Ты еси, пресвятая Богородице, прибежище наше и утверждение: моли сына твоего и Бога нашего подати нам спасение и грехов оставление.

*Песнь и~.*

*Ирмос:*
Из\ пламене преподобным росу источил еси и праведнаго жертву водою попалил еси: вся бо твориши, Христе, токмо еже хотети, тя превозносим во вся веки.

Плотския страсти укротив и мирови умертвився, глаголы жизни вечныя сердцем твоим, блаженне приял еси, научая всех к тебе притекавших взывати: Господа пойте, дела, и превозносите его во веки.

В прославлении честных мощей твоих, преподобне, обитель саровская радости исполнися: людие же вси дивному во святых своих Богу взываху: Господа пойте, дела, и превозносите его во веки.

Благодатию божественнаго духа исполнен сый, преподобне серафиме, верным людем, творящым святую память твою, молитвами твоими испроси грехов прощение, вопиющым: дети благословите, священницы воспойте, людие превозносите Господа во веки.

*Богородичен:*

Спасения ходатаица нам явилася еси, Богородице, рождшая Cпаса и Владыку всех: темже молим тя, спасения сподоби всех песнословящих тя верно во вся веки.

*Ин.*

*Ирмос:*
Царя небеснаго, егоже поют вои ангельстии, хвалите и превозносите во вся веки.

Добродетельному житию твоему, преподобне, позавидев враг вселукавый, восхоте запятие тебе сотворити: ты же, благодатию божиею и молитвами владычцы посрамив того, Бога прославил еси, песнословя: Господа пойте, дела, и превозносите его во веки.

Яко молния блистающися светится на поднебесней, тако и вещания о твоих, преподобне, чудесех во всю землю изыдоша. мы же, дивящеся славе твоей, вопием: дети благословите, священницы воспойте, людие превозносите Господа во веки.

*Благословим отца и сына и святаго духа, Господа.*

Суетными и страстными помышлении мятущийся ум наш исцели, преподобне, волны злаго неверия в земли нашей укроти, разслабленная житейскими попечении сердца наша укрепи, да славим Христа содетеля во вся веки.

*И ныне, Богородичен:*

Радуйся, престоле Господень огнезрачный: радуйся, заре невещественнаго блистания: радуйся, облаче возсиявшаго солнца праведнаго, Христа Cпаса нашего, егоже превозносим во вся веки.

*Песнь ф~.*

*Ирмос:*
Бога человеком невозможно видети, на негоже не смеют чини ангельстии взирати: тобою же, всечистая, явися человеком слово воплощено: егоже величающе, с небесными вои тя ублажаем.

Недостойными усты воспеваемое тебе малое хваление наше, преподобне, не презри, но приими: и всех прославляющих тя освяти, бед и напастей и вечнаго мучения избави, да тя присно воспеваем.

Мраз нощный и вар дневный во уединении пустыннем доблественне претерпев, дом премудрости божия был еси и к сиянию невечернему востекл еси: моли спастися нам.

Славится днесь обитель, в нейже ярем Христов прияти изволил еси: тамо бо в пустыни дни твоя пребыл еси, и твоими ученьми многи приходящыя к тебе вразумив, научил еси быти чада церкве Христовы.

*Богородичен:*

Ты еси крепость наша, ты еси похвала и радование, хранительница наша, заступление, прибежище и предстательница непобедимая: пречистая Богородице, спаси рабы твоя.

*Ин.*

*Ирмос:*
Воистинну Богородицу тя исповедуем, спасеннии тобою, Дево чистая, с безплотными лики тя величающе.

Великим отцем, древле в посте и подвизех просиявшым, поревновав, преподобне, чрез\ вся дни живота твоего в молитве, слезах и трудех пребыл еси, дондеже достигл еси небесныя обители: темже тя достойно ублажаем.

Крепкою силою Христос Бог тя препояса и укрепи побеждати козни демонския, преподобне. темже ныне молим тя: моли человеколюбца Бога, да избавит всех нас от вражиих нахождений и искушений, и спасет душы нашя.

В болезнех и скорбех наших к тебе, преподобне, прибегаем и из\ глубины душевныя вопием: буди нам небурное пристанище и болезнем скорый целитель, и избави нас от всякаго недуга и нужды, да тя непрестанно величаем.

*Богородичен:*

Единаго от святыя Троицы, слова и сына родила еси, Дево пречистая, егоже с преподобными и праведными моли о рабех твоих, верою просящих грехов прощения.

*Светилен.*

*Подобен:*
Жены, услышите:

Приидите, вси вернии, священными песньми восхвалим дивнаго в чудесех преподобнаго серафима, новаго светильника российския земли, ангелом собеседника и теплаго молитвенника к Богу о чтущих святую память его.

Слава, и ныне, предпразднства, или Богородичен:

По Бозе упование имуще на тя, пречистая Богородице, молим ти ся: рождшагося из\ тебе умоли даровати мир вселенней и велию милость.

На хвалитех стихиры на з~, предпразднства г~ и преподобному г~. Аще же несть предпразднства, преподобному на д~, глас и~:

Приспе всечестный праздник обители саровския, память преподобнаго серафима, емуже ныне сице возопиим: радуйся, постником светило и утверждение, иноком звездо, якоже волхвом, показующая путь в небесныя обители, священником похвало преславная, любве и целомудрия источниче неизсякаемый, светильниче пресветлый духовнаго разсуждения: радуйся, правило добродетелем великое. *Дважды.*

Блаженне отче серафиме, Христови воистинну последовал еси, братолюбием и незлобием всех к себе привлекая, кротостию же и смирением многи добродетельному пути научая. темже любовию память твою, преподобне серафиме, ублажаем.

В пустыню вселился еси, преподобне, и тамо исполнився духовныя премудрости, на высоту добродетели возшел еси. темже вопием ти: радуйся, церковное украшение, священником доброе утешение, иноком благолепие и похвало, серафиме блаженне: моли Христа Бога мир вселенней даровати и душам нашым велию милость.

*Слава, глас з~:*

Приидите иноков собори и постников сословие, приидите Христоименитых людей множества, песньми истиннаго постника почтим, вопиюще: радуйся, по стопам Владыки Христа узким путем управляемый, и притекающым к тебе в бедах и скорбех скорый помощниче, и спасения ходатаю предивный: радуйся, даром пророчества украшенный, прорицаяй яко настоящая грядущая: молися, преподобне серафиме, о чтущих верою и любовию святую память твою.

*И ныне, предпразднства, или Богородичен:*

Богородице, ты еси лоза истинная, возрастившая нам плод живота: тебе молимся, молися, владычце, со святыми апостолы, помиловати душы нашя.

*Славословие великое, и отпуст.*

*На литургии.*

*Блаженны от канона перваго песнь г~-я, и втораго канона песнь з~-я.*

*Прокимен, глас з~:*
Честна пред\ Господем смерть преподобных его. *Стих:*
Что воздам Господеви о всех, яже воздаде ми; *Апостол к галатом, зачало сг~и. Евангелие от луки, зачало к~д, или от матфеа, зачало г~. Причастен:*
В память вечную будет праведник.

