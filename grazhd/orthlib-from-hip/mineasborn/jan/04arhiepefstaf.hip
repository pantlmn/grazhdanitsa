<::рус>    электронный текст предоставлен

<::лат>    monah German - Зrbиja

<::рус> Текст подвергнут грамматической правке

<::слав>

*Месяца ианнуариа в д~ день.*

*Память иже во святых отца нашего евстафиа архиепископа сербскаго.*

*На велицей вечерни, стихологисуем,*
Блажен муж: *а~-й антифон.*

*На*
Господи воззвах, *поставим стихир з~, глас з~.*

*Подобен:*
Все отложше:

Всего себе самаго принесши Богу, небесное сокровище себе обрел еси: земная оставив, небесный свет возжелел еси, емуже и уготовася обитель в тебе отче евстафие, сотворився Христу со отцем и духом святым жилище: темже со ангелы предстоя Троице, ей же со дерзновением молися о душах наших. *[Дважды.]*

Всех мирских отрекся блаженне, духовным прилепился еси, плотская бо играния и земныя похоти постом и всенощным бдением покорив: молитвами же и слезами яже посеяв, с веселием пожал еси: темже прославльшаго святую память твою, Христа Бога со дерзновением моли о душах наших. *[Дважды.]*

Вся восприял еси преосвященне угодниче Господень: всюду бо раздал еси стаду твоему божественная сладости учения, имиже наслаждаешися, утверждаемь и ограждаемь от вражия соблазни и молвы: темже Христа прославляем, давшаго тебе таковую благодать, егоже со дерзновением моли о душах наших. *[Дважды.]*

*Слава, глас з~.*

На высоту добродетелей небесных востекл еси, велегласно всех притекающих к тебе научил еси небесная мудроствовати, земных же попечений и плотских похотей далече уклонятися: темже яко финикс процвел еси в дому господни и яко крин благоухаеши, небесныя красоты наслаждаяся: сего ради, о всечестне евстафие, непрестанно моли Христа да спасет души нашя.

*И ныне, предпразднства.*

*Вход, прокимен дне и чтения три.*

*На стиховне стихиры, глас а~.*

*Подобен:*
Всехвальнии мученицы:

отче евстафие, твои устне быста реки духовныя точащи, напаяющыя верою изсохшая сердца: изымая и на путь истины наставляя заблуждших божественным учением, всех привел еси в познание единосущныя Троицы, ей же молися о душах наших.

*Стих:*
уста моя возглаголют премудрость:

отче евстафие, не дал еси сна очесем, ни веждома своима дремания, дондеже душу и тело свое от похоти свободил еси, слезами обливаяся: темже молися Христу Богу, даровати душам нашым мир и велию милость.

*Стих:*
уста праведнаго поучатся:

отче евстафие, начальник святителем сподобился еси быти, и яко первопрестольник незлобив, самаго себе в непорочну жертву принесл еси Христу, егоже моли даровати душам нашым мир и велию милость.

*Слава, глас д~.*

Память твоя евстафие иерарше Господень, паче солнечнаго сияния, озаряющи стаду твоему сердца и просвещающи мысли: ибо воистинну рака божественных мощей твоих, яко труба велегласна свидетельствует сие, облагоухающи ны дарованием божественнаго духа, прогоняет греховную тму и научает нас благодарити и славити Христа Господа, тя прославльшаго вечною славою.

*И ныне, предпразднства.*

*Тропарь, глас д~.*

Избран от Бога, возлюблен от людей, архиереов божественная красото, отче евстафие, ангелов сослужителю, таин же божественных проповедатель был еси: темже моли Христа Бога со всеми святыми, избавитися от всяких зол, молитвами твоими блаженне, и спастися нам чтущым любовию святую память твою.

*Слава, и ныне, предпразднства.*

*На утрени,*

*На*
Бог Господь, *тропарь предпразднства, дважды.*

*Слава, святаго, и ныне, предпразднства.*

*По первой стихологии, седален глас д~.*

*Подобен:*
Скоро предвари:

Се приспе светлая память и торжество святителя Христова евстафиа: сего ради приидите сошедшеся да празднуем светло, и составльше лики похвалим его вопия: радуйся честный светильниче земли сербския, красото ея и славо: точиши бо чудеса и изливаеши исцеления, моляся непрестанно о душах наших.

*Слава, и ныне, предпразднства.*

*По второй стихологии, седален глас г~.*

*Подобен:*
Красоте девства:

Красоте девственныя и пресветлыя доброты твоея, чины ангельстии зряще удивишася и глаголаша: како во плоти сый безплотнаго врага победил еси, что же наречем и мы чада твоя; аще и недоумеем, обаче вопием ти: радуйся евстафие отче преосвященне, святителем похвало.

*Слава, и ныне, предпразднства.*

*По полиелеи, седален, глас и~.*

Премудрость вышнюю ведая, ангельскому житию подражатель был еси, всех послушающих тя привед к спасению блаженне евстафие. терпению бо чин еси и кротости удивление, иноком образ и юным наставник, старым же крепость: темже и мы сошедшеся, святую память твою по долгу восхваляем и согласно вопием ти глаголюще: моли Христа Бога спастися всем нам.

*Слава, и ныне, предпразднства.*

*Степенна, а~-й антифон, д~-го гласа. Прокимен, глас д~:*
уста моя возглаголют премудрость и поучение сердца моего разум. *Стих:*
уста праведнаго поучатся премудрости и язык его возглаголет суд. *Евангелие от иоанна, зачало л~е.*

*По н~ псалме стихира, глас з~.*

Излияся благодать во устнах твоих преподобне отче, и был еси пастырь Христовы церкве, уча словесныя овцы, веровати в Троицу единосущную во едином божестве.

*Канон предпразднству со ирмосом на з~,*

*и святаго на и~, глас г~.*

*[егоже краегранесие:*
Благостоянию тезоименитаго евстафиа песнми почту.*]*

*Песнь а~.*

*Ирмос:*
Сушу глубородительную:

Премудрость божия всемощная, вселшися в тя отче, от пелен назнамена тя благодатию духовною и наставляя: темже всех исправляеши и научаеши пети сице: поим Господеви, славно бо прославися.

Крепитеся и мужайтеся противу невидимых браней вражиих, господнею помощию утверждаяся и глаголя: Господеви поим славно бо прославися.

Разум восприемше небесный, веселитеся земнороднии, процвете бо цвет от земнаго корене, светящу богосиянному свету и богоугодно взывающе, рцем: поим Господеви, славно бо прославися.

*Богородичен:*
Из чрева прежде денницы рожденное от отца превечное слово божие, возсия нам из тебе браконеискусная и родися Богородице, научая святыя своя воспевати: Господа пойте дела и превозносите во вся веки.

*Катавасиа по уставу.*

*Песнь г~.*

*Ирмос:*
утверждение на тя:

Первенца показа тя Господь стаду своему первенствовати, преосвященна архиереа, еже стяжа своею кровию.

Малоумным паки возвращая зелныя помысли, ко исправлению яви тя Господь преосвященне отче евстафие.

Земли верных своих яви тя Бог слово ко исправлению благочестных деяний, святителю преблаженне.

*Богородичен:*
Из девическаго чрева, явился еси солнце праведное, озаряяй земных чувствия и наставляяй воистинну к познанию своего божества.

*Седален, глас и~.*

Повеленное тайне, божественная приемь в разуме своем, покров возжделел еси небеснаго жития, скоро прииде вземый крест на рамо глаголал еси непрестанно всем: преклонивый схождением небеса и плоть вземь от Девы, всех велегласно зовет спастися, вопити же и глаголати: слава неизреченней твоей милости, едине премилостиве.

*Слава, и ныне, предпразднства.*

*Песнь д~.*

*Ирмос:*
Покрыла есть небеса:

Яко священный неизреченных благ спасения служитель, весело во святей церкви служил еси, молитвами и слезами прилежно просиял еси, всем прося оставление грехов и духодвижно радостию вопиял еси: Господи исполнишася вся твоего хваления.

На него же уповал еси святителю, из\ млада бо возраста радуяся же яко елень востекл еси, на гору святую, земная вся в мире оставил еси, прилепився закону творца и владыки исполнением заповеди божественаго хотения, емуже святителю радостно вопиеши: исполнишася вся твоего хваления.

Видел еси святителю слово безначальное, плотию к нам пришедшее и вся человеки спасшее, сам бо вся мирская ни во что же вменил еси, усердно вопия ко Господу, исполнишася вся твоего хваления.

*Богородичен:*
Видети херувимом и серафимом не возможно от девическия крове плоть заимствовавшаго и к нам пришедшаго научити всех с любовию вопити ему: свят еси Господи.

*Песнь е~.*

*Ирмос:*
Яко виде исаиа:

Священный смысл изучая, плоти угодия и похотения удалил еси непрестанным рук твоих воздеянием и частым колен преклонением отче богомудре, с радостию воспеваеши сице: тебе люблю Иисусе Боже мой света невечерняго и миром владычествующаго.

Премудрость божия, избравшая гонителя павла в сосуд себе, изымающая от земли убога и посаждая на престоле богатем, провидя и тебе святый архиерею божий евстафие избрал есть в пастыря и наставника всем любящым Христа, света невечерня и миром владычествующа.

Очистив душу и тело от скверни, преподобна, праведна и незлобива учителя себе показал еси отче блаженне: сирых питатель, обидимых помощник и странноприимец был еси: темже со дерзновением вопиеши, тебе люблю Иисусе Боже мой, света невечерняго и миром владычествующа.

*Богородичен:*
Безлетнаго в лето родила еси браконеискусная, девство и рождество сопрягши паче ума, да человека обожиши, паче естества и разума, света невечерняго и миром владычествующа.

*Песнь з~.*

*Ирмос:*
Возопил еси:

Сиона дошел еси блаженне, и гроб Господень усердною любовию облобызав, о камень претыкания никакоже поткнулся еси, благодатию божиею сохраняемь.

Сыны человеческия сотворяя сынами божиими, потщался еси блаженне покланятися святей Троице, во едином существе.

Брань и буря от вселукаваго врага воздвизается на ны чад твоих, но яко имея ко Христу дерзновение, подаждь стаду твоему благостояние яко тезоименит.

*Богородичен:*
Безлетнаго во чреве приемши Богородице, неизреченно сына еммануила чудно воздоила еси от сосец твоих во спасение всем верным.

*Кондак, глас з~.*

*Подобен:*
Еже о нас:

Свыше благодать приемь от Бога, во святительское подобие облеклся еси и от уст твоих благочестно всех научил еси, покланятися Троице единосущней: темже память твою чтуще, прославляем Бога прославльшаго тя.

*Икос:*
На престоле славы седящаго Бога возжелев всеусердно, к нему привел еси верное стадо твое и процвел еси в дому господни яко финикс, умножая и возвышая якоже кедр чада твоя, кротостию и смирением научив их воспевати и славити Бога прославльшаго тя.

*Песнь з~.*

*Ирмос:*
Тебе во огни:

Авраамли жертвы подражав отче евстафие, якоже он исаака, тако ты твою душу принесл еси Христу, в жертву чисту и непорочну благочестно воспевая: благословен Бог отец наших.

Рода земна избавити, грехи сластолюбивых очищая воздеянием рук, всенощным бдением, слезами многими, церковною службою и частым воздыханием прося о них Господа, емуже благочестно воспеваеши: благословен Бог отец наших.

Гроб твой нетленна тя соблюл есть божиим мановением, ради утверждения в вере стада твоего: темже раку твою целующе зовем: благословен Бог отец наших.

*Богородичен:*
отчею волею, осенением духа святаго, прияла еси сына божия пречистая, неизреченно понесши его родила еси, емуже верно вопием: благословен Бог отец наших.

*Песнь и~.*

*Ирмос:*
Непостоянно:

Людие твои предзряще тя священна, возлюбиша твоего устава смирение и кротость исполненную божественнаго учения, от медоточных устен песненно вопиют: благословите вся дела господня Господа.

Се жизнь и свет всем Христос приближися, воздая комуждо по делом: нечестивым осуждение, благочестивым благодать и славу, велегласно вопия ему: благословите вся дела господня Господа.

По успении твоем священне отче евстафие, преселился еси в горний иерусалим, нам же оставль мощи своя, темже вопием: благословите вся дела Господа.

*Богородичен:*
Се Дева якоже пророк глаголаше во чреве прия и роди сына еммануила, еже есть с нами Бог, на земли явися и с человеки поживе, ему же вернии вопием: благословите вся дела господня Господа.

*Песнь ф~.*

*Ирмос:*
В законе сени:

Древле разумеваемей жертве законом приносящейся, юже божий архиерей приносит, господня предания памятствуя, возносит хлеб и вино во оставление грехов, всем ясно сказует исповедание веры во Христа Господа.

Воздаждь ми, Богу вопияше святитель причастия дара, еже вопити тебе во царствии твоем и исполнитися ми твоего веселия и в тебе пребывати: темже хваляще величаем Господа.

Священнаго проповедателя воистинну и божия рачителя, грядите обстояще честную раку нашего учителя усердно воспоим благодать божию, яже в нем пребывает, величающе Господа.

*Богородичен:*
Превыше обычая неизреченно Дево Богородице Христа родила еси, егоже ныне умоли избавитися нам от нахождения поганных агарян и от всякаго вреда и междоусобныя брани, да тя непрестанно истинную Богоматерь величаем.

*Светилен.*

Священная и светоносная, паче ума светлейшая, отче евстафие память твоего успения, юже светло празднуем, возсия нам днесь: сего ради славим прославльшаго тя Господа давшаго ти благодать таковую, еюже ограждаеши стадо твое.

*Слава, и ныне, предпразднства.*

*На хвалитех стихиры, глас и~, на д~.*

отче богомудре евстафие, мысленное око на высоту разума вперив небесною мудростию насладился еси, с нею же питаеши духовная чада твоя, соблюдая их от всякия сети: темже непрестай моляся святей Троице спастися нам. *[Дважды.]*

отче богомудре евстафие, уподобился еси купцу ищущему добраго бисера, небесный же дар в сердце твоем стяжал еси, и неленостно трудивыйся зельною ревностию о стаде твоем, еже невредимо соблюл еси: темже молимся ти, не престай молитися Христу да спасет души нашя.

отче богомудре евстафие, сладкоглаголивей ластовице уподобляяся, непрестанно стадо твое научал еси божественным учениям Христовым, ему же яко подвигоположнику подобяся положил еси душу за овцы своя: темже чада твоя усердно обстояще раку мощей твоих молятся ти, непрестай молитися о нас ко Господу.

*Слава, глас з~.*

Се прииде веселое торжество и пресветлая память богоноснаго отца! радуйся и красуйся сербская митрополие, весело с нами взыграй взывая: уяснися доброта твоя паче луны полныя, се бо святителей верх, преславный чудотворец и архипастырь евстафий, обильную чашу духовнаго пития раздает всем. темже убо о празднолюбцы, вкупе сошедшеся песненными похвалами увязем его, глаголюще: радуйся, учителю благий, положивый душу за овцы своя: радуйся, апостольских преданий и православныя веры известный хранителю и поборниче: радуйся, столпе непоколебавыйся злым богохульных еретиков лжеучением. радуйся, сирых и вдов питателю, радостотворяй и нам жизнь вечную, чтущым любовию святую и всечестную память твою.

*И ныне, предпразднства.*

*Славословие великое. По трисвятом, тропарь святаго, и предпразднства. Ектениа, и отпуст.*

*На литургии,*

*Блаженна песнь г~-я, и з~-я. Прокимен:*
уста моя возглаголют премудрость: *Стих:*
уста праведнаго поучатся: *Апостол ко евреем зачало ти~и. Евангелие от иоанна, зачало л~з. Причастен:*
В память вечную:

