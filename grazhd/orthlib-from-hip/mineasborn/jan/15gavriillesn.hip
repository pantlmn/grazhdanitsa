<::рус>    электронный текст предоставлен

<::лат>    monah German - Зrbиja

<::рус> Текст подвергнут грамматической правке

<::слав>

*Месяца иануариа е~и день.*

*Память преподобнаго и богоноснаго отца нашего гавриила лесновскаго.*

*На велицей вечерни,*

Блажен муж, *а~-й антифон.*

*На*
Господи воззвах, *стихиры на и~, глас а~, самогласны:*

отче гаврииле преподобне, житие твое в мире сем явися паче естества, ибо на земли живя, безстрастен пребыл еси, мир и безмолвие возлюбил еси, Христу последуя путем тесным и прискорбным, к небесным обителем возшел еси, идеже молишися непрестанно о спасении всех нас.

отче гаврииле преблаженне, достойно получил еси честь равноангельную, и предстоя Богу со безплотными, не забуди и нас, честную твою память славящыя, но призри с небесе и возсияй свет твой, яко да радостно прославим твоя чудеса.

отче гаврииле чудотворче, видя Бог многия подвиги и труды твоя, имиже просиял еси на свещнице Христова сияния, даром чудес обогати тя, и яви тя всем знаема, ради чудес исцеления, сего ради и мы вопием ти: моли Христа Бога о всех чтущих святую память твою, и от греховных страстей избави нас.

*Ины стихиры, глас з~.*

Днесь торжествуют монахов множества, в память преставления преподобнаго отца нашего гавриила, лесновскую похвалу и наше удобрение, иже земный естеством, равен бысть мысленным существом. темже и молитвенник нам бывает пред престолом всевышняго, яко да улучим вечных благ в день судный.

Днесь паче солнца возсия на тверди веры, память богоноснаго отца нашего гавриила, иже верных собрание к добродетели настави: ово убо богодухновенными учении и равноангельным житием, и обоя преславно, якоже вождь изряден богоподобно показуя. того молитвами Христе Боже наш, помилуй и спаси нас.

Днесь собираются вси концы сербския земли, и благочестно воспевают псалмы и песньми, преблаженнаго отца нашего гавриила, иже остави мирскую прелесть, ярем же Христов на рамо взят, и полки бесов мужески победи, и детельно показа нам изрядный путь божественныя любве, и молится непрестанно во еже спасти душы нашя.

*Слава глас з~.*

Кто тебе не ублажит, преподобне отче, кто ли не воспоет равноангельное житие твое, святостию на земли возсиявый яко ученик Христов, тойже и тебе приим в царствие, со всеми святыми тя вчини, естеством человека и земнаго существа, показа тя друга ангелов от всех родов познаваема. того моли гаврииле преблаженне, помиловатися душам нашым.

*И ныне, Богородичен, глас тойже:*
Кто тебе не ублажит:

*Вход, прокимен дне. Чтения г~, преподобному.*

*На литии стихира храма, и преподобнаго, глас а~:*

Наста днесь память преставления твоего, приснопамятне отче гаврииле, и се честное стадо твое, поет тебе благочестно, ублажающе болезни и труды твоя, яже под\ъял еси, яко град в пустыни прекрасен.

Днесь торжествует сербиа и вся страна славянская, изряднее же храм святаго архистратига михаила в леснове, егоже ты устроил еси, благодаряще Богу, иже дарова нам тебе, крепкаго предстателя и тепла молитвенника ко святей Троице, юже непрестанно моли о душах наших.

*Слава, глас д~.*

Веселитеся небеса, торжествуйте любящии благочестие, лесновския горы взыграйте, се бо предстоит Христу непобедим поборник и теплый предстатель рода нашего, иже страстей корень отсече, и бесов стремления, и яви нам непобедимую силу и действо креста спасова, емуже кланяяся молится Христу, душам нашым подати велию милость.

*И ныне, Богородичен, глас тойже:*

Пресвятая Дево Богородице, Мати милостивая, се прибегаем к твоей благости, воздвизающе очи сердец наших к тебе, и колена преклоняюще с плачем молим тя, не презри нашего воздыхания, и буди нам покров и помощница в день судный.

*На стиховне стихиры, глас в~.*

На высоту добродетелей востекл еси, поправ козни вражия, преподобне отче гаврииле, победы венец восприял еси.

*Стих:*
Честна пред Господем смерть преподобных его.

Царства ради небеснаго подвизался еси на земли, богоблаженне гаврииле, Христу последовав, дарований святаго духа сподобился еси.

*Стих:*
Блажен муж бояйся Господа, в заповедех его восхощет зело.

Имея в души своей сокровенно богатство, дом духа святаго был еси, моли спастися душам нашым.

*Слава, глас з~.*

Приносим днесь похвальную песнь, в памяти твоей отче гаврииле, приими и предвари к Богу твоими молитвами, и избави нас шуияго стояния и сподоби деснаго предстояния: да тя вси яко тепла заступника достойно ублажаем.

*И ныне, Богородичен, глас тойже:*

Творец и избавитель мой, пречистая, Христос Господь, из\ твоих ложесн прошед, в мя оболкийся, первыя клятвы адама свободи. темже ти, всечистая, яко божии матери же и Деве воистинну, вопием немолчно: радуйся ангельски, радуйся владычице, предстательство и покрове, и спасение душ наших.

*На благословении хлебов, тропарь, глас и~:*

Возлюбив Христа усердно паче всех, и украсився кротостию, смирением и терпением, все житие свое на земли предложил еси ему. тем бо небесныя обители наследовав, праведных части сподобился еси, с нимиже молися, спастися душам нашым. *[дважды.]*

И Богородице Дево: *[единожды.]*

*На утрени,*

*По шестопсалмии, ектениа и посем:*
Бог Господь, *тропарь преподобнаго, дважды. Слава, и ныне, Богородичен.*

*По а~ стихословии, седален, глас а~.*

Возлюбив измлада монашеское житие, Христу от души последовал еси, богоблаженне гаврииле, просияв добродетельным житием твоим, в молитвах, пощениих и бдениих, образ был еси монахов. темже вопием ти: слава давшему ти крепость, слава венчавшему тя, слава даровавшему тобою всем исцеление.

*Слава, и ныне, Богородичен, глас тойже.*

упование Христиан, пресвятая Дево, Бога, егоже родила еси паче ума же и слова, моли непрестанно с вышними силами, даровати нам оставление грехов наших всех, и исправление жития, верою и любовию присно тя славящым.

*По в~ стихословии, седален, глас д~.*

Житие твое, преблаженне отче гаврииле, монашествующым явися правило известно, емуже ныне ревнующе спасаемся, последующе твоим божественным учением.

*Слава, и ныне, Богородичен, глас тойже.*

Желая видети неизреченную славу сына твоего и Бога, всеблаженный гавриил Богородице, взем на рамо честный крест его, живоносным его стопам последова.

*Полиелей. Величание и псалом избранный преподобному.*

*По полиелеи, седален, глас и~.*

Простирая длани твоя к небеси, преподобне отче наш гаврииле премудре, и возсылая молитвы твоя вышнему, зрел еси явленно царя славы Христа со ангелы, и в пустынях непроходных водворяяся, славил еси Господа божественною благодатию тя соблюдающа.

*Слава тойже, и ныне, Богородичен, глас и~.*

Приносим ти гавриилов глас богоблагодатная, радующеся и глаголюще: радуйся, место священия. радуйся, преподобных славо и всех верных спасение. радуйся, еяже ради обожихомся, Богородице приснодево.

*Степенна, а~-й антифон д~-го гласа. Прокимен, глас д~:*
Честна пред Господем смерть преподобных его. *Стих:*
Что воздам Господеви о всех яже воздаде ми. Всякое дыхание: *Евангелие от матфеа, зачало м~г.*

*По н~ псалме, стихира глас з~.*

Преподобне отче гаврииле, во всю землю изыде вещание исправлений твоих: тем на небесех обрел еси мзду трудов твоих, демонския погубил еси полки, и ангельския достигл еси чины, ихже житию без порока поревновал еси. дерзновение имея ко Христу Богу, мир испроси душам нашым.

*Канон Богородицы со ирмосом на з~, и преподобнаго, на и~.*

*Канон преподобнаго, глас г~.*

*Песнь а~.*

*Ирмос:*
Дивно, славно, творяй чудеса ты еси, Боже, бездну оземленивый, и колесницы потопивый, и люди спасый поющыя тебе, яко царю нашему и Богу.

Господа усердно возлюбивый и подвизаяся желательно достигнути царства небеснаго, просветился еси божественною благодатию, озари ми ум воспети житие твое.

Никтоже может изчести подвиги и труды твоя, всенощная бдения и к сим иных множества добродетелей; имже возмездие от Бога приял еси.

Дивное на земли житие пожил еси, бдя, моляся и труждаяся, сего ради вселился еси во обители небесныя.

*Богородичен:*
Избави душу мою от сети диаволи, пречистая Богородице, ты бо еси всех земных крепкое поможение и теплое заступление.

*Песнь г~.*

*Ирмос:*
утверди, Господи, сердца наша, и просвети к твоему песнопению, еже славити тя Cпасе, во век века.

Благодатию божия промысла озарився, странен явился еси от всех сродник и знаемых, прилепився к сродству небесному, и ныне живеши жизнь безконечную.

уметие вменил еси вся красная мира сего, ничтоже бо паче Христовы любве изволил еси, желая насытитися сего славы, и веселия присносущнаго в няже и ангели желают приникнути.

Имея в души веру неоскудну, данный тебе талант трудолюбно возделал еси, и приял еси власть на дусех нечистых, не забуди нас творящих святую память твою.

*Богородичен:*
Владычице, Мати божия, благословенная и пренепорочная, души моея струпы исцели, и страсти плотския умертви, ум мой от всякаго вреда вражия и напастей изми, молю тя.

*Седален, глас в~.*

Смирением и жестоким подвизанием сын света показался еси: и ныне в царствии небеснем ясно зриши святую Троицу, преблаженне гаврииле, юже моли, согрешений оставление даровати, празднующым любовию святую память твою.

*Слава, и ныне, Богородичен, глас тойже.*

Красоте твоей, богорадованная, архангел гавриил предстоя дивляшеся, и вопияше ти: о невесто неискусобрачная, отроковице неблазненная, како ти изреку прежде век сокровенную тайну; ты бо еси небесным и земным соединение. радуйся обрадованная, Господь с тобою.

*Песнь д~.*

*Ирмос:*
Странна и неизреченна рождества твоего тайна, услышах слух твой, и убояхся, и веселяся вопию ти: силе твоей слава, человеколюбче.

Был еси сын послушания, и страстныя помыслы покорив уму владыце, вопиял еси Христу: силе твоей слава, человеколюбче.

В пустыни живый яко во граде, преподобне отче гаврииле, ни от чегоже смущаяся, но ради трудов твоих венчался еси от Христа Бога, емуже поеши немолчно: силе твоей слава, человеколюбче.

Греховное омрачение возненавидев, и свет ангельския чистоты возлюбив, возлетел еси яко златыми крилами на небеса, непрестанно поя: силе твоей слава, человеколюбче.

*Богородичен:*
Кров и заступление и прибежище, буди ми рабу твоему, Богородице, и от безмерных зол исцели мя да пою ти пречистая: слава рождеству твоему.

*Песнь е~.*

*Ирмос:*
Светом твоим невечерним Христе, озари, Боже, смиренную мою душу, и настави на страх твой, зане свет повеления твоя.

На горе лесновстей процвел еси яко кипарис, преподобне отче гаврииле, и плоды духа принесл еси во мнозе терпении, телесное удручение, и от бесов и злых человек озлобление, сего ради приял еси вечное утешение.

Не от человек бысть твое звание, но от Бога, премудре гаврииле, и яко елень жаждя на источник воды живыя потекл еси, напитавая душу Христовою любовию, укрепи бо тя на сие царь мира.

Просвещен быв божиею премудростию, вещественный огнь невещественным угасил еси, и чистотою жития твоего, безтелеснаго воинства лику сподобился еси.

*Богородичен:*
Источаеши исцелений струи болящым всюду. тя бо показа, милости Господь, рождейся из тебе паче ума, источника милосердия, владычце.

*Песнь з~.*

*Ирмос:*
Глубина страстей воста на мя, и буря противных ветров: но предварив мя ты спаси Cпасе, и избави от тли, яко спасл еси от зверя пророка.

Духом божиим наставляем богоблаженне, соблюл еси чистоту естества твоего, ангелоподобное житие имел еси. темже моли спастися нам от враг наших.

ум свой всегда к Богу имев, ко всем житейским был еси нечувствен, вся же коварства лукаваго, яко сеть расторгнул еси, и ныне молишися непрестанно о всех нас.

Молим тя, богоблаженне отче гаврииле, моли Христа Бога нашего за отечество наше православное, и всем верным испроси от грех свобождение и спасение и мир мирови.

*Богородичен:*
Руки твоя пречистыя, простерши, покрый на тя надеющыяся, и сыну твоему, Богородице зовущыя: подаждь Христе всем милости твоя.

*Кондак, глас з~.*

Ангельски на земли пожил еси, житием же евангелие уяснил еси, ум твой к небеси вперил еси, люди же благочестию учил еси, сего ради ублажаем тя, радуйся, преподобне гаврииле, лесновская похвало.

*Икос:*
увы мне скверному и всегрешному, яко дерзнух пети тебе чистому и святому, преподобне отче гаврииле, но надеяся на милосердие и помощь твою обаче дерзаю воспевати: ты бо земный ангел и небесный человек был еси, Христу от души последовал еси, на земли бо от тленных небрегл еси, болезньми и труды, и зельным воздержанием, злостраданием и на земли леганием, постом, бдением и молитвами образ был еси твоим учеником, храм же тела твоего непорочен соблюл еси, быв дом божий и жилище святаго духа, сего ради пришед вселися в тя отец, и сын, и святый дух, и дарова тебе наследие небесное, тем тя чтим, радуйся преподобне гаврииле, лесновская похвало.

*Песнь з~.*

*Ирмос:*
В пещи пламень угасиша отроцы, и небесную росу прияша верою: благословен еси, Боже отец наших.

Зря всегда пред очима день Господень, послужил еси владыце твоему во мнозе терпении, воспевая: благословен еси, Боже отец наших.

Ничтоже от красных мира сего разлучи тя от любве Христовы, ибо паче всех возлюбил еси Иисуса сладкаго, емуже и вопиеши: благословен еси, Боже отец наших.

Безстрастен пребывая богоблаженне, показался еси душею твердый адамант, и ныне предстоя Христу взываеши: благословен еси, Боже отец наших.

*Богородичен:*
Смиренныя моея души не презри всечистая, но вскоре ущедри, и от множества содеянных мною лютых спаси мя, и обновльши благодать твою, просвети мя Дево чистая.

*Песнь и~.*

*Ирмос:*
На престоле херувимсте носимаго, священницы пойте, людие превозносите во вся веки.

Просиял еси на свещнице Христова сияния, и Господь Христос чудес даром обогати тя, и яви тя вселенней знаема, и ныне с тобою вси вопиют: благословите вся дела господня Господа, и превозносите во вся веки.

Изряден явился еси многими труды и подвиги, и тайными к Богу молитвами, аще человеком и неведомы, но богом вся зримы и ведомы, емуже вопиеши: благословите вся дела господня Господа, и превозносите во вся веки.

Земных ничтоже возлюбил еси, ум свой во глубину смирения погрузил еси, желая вселитися в царство небесное, еже и получив вопиеши: благословите вся дела господня Господа, и превозносите во вся веки.

*Богородичен:*
Благословите вся дела господня Господа, рождшагося от Девы Марии, и вознесшаго паки человечество на высоту небесную, емуже вопиют вси ангели: да благословит вся тварь Господа, и превозносит во вся веки.

*Песнь ф~.*

*Ирмос:*
Тебе неопалимую купину, и святую Деву, матерь света, и Богородицу, надежду всех нас, величаем.

Был еси сын и наследник царствия божия, еже скрыл еси внутрь себе добродетельми, сего ради ублажаем тя, Христа величающе.

Вси собори сербстии, юноши и деви, старцы и старицы, немощни и крепцы, покланяются честным мощем твоим, и ублажают тя Христа величающе.

Память твою светоносную похваляюще, молим тя преподобне отче, исполни и нас радости и веселия духовнаго.

*Богородичен:*
Возвеличим матерь Бога нашего, юже поют вся небесныя силы святых ангел и архангел, и вси роди и колена покланяются и блажат вопиюще: радуйся благодатная, Господь с тобою.

*Светилен.*

Светом Христовым просветився, показался еси светильник всему роду нашему, ибо горя духом по заповеди Христове, всех просвещал еси евангелием, и ныне предстоя во свете святыя Троицы, моли о еже спастися нам.

*Богородичен:*
Свет рождши душ наших Богородице, Христа от отца возсиявшаго, просветившаго вся верныя, и отгнавшаго тму идолобесия, даровавшаго благодатию быти чадом божиим, водворятися во свете присносущнем, и духом божиим освящатися, тя воспевающым.

*На хвалитех стихиры, на д~, глас з~.*

усердно работая Христу Богу нашему, принесл еси ему подвиги и труды твоя, и пользу многим сотворил еси, ризу же твою душевную снега белейши убелил еси, неложно послушлив быв Христу, егоже со дерзновением моли о душах наших.

Презрев навсегда плотская мудрования, вся благая в мире сем оставил еси, и был еси изрядный послушник Христов, терпением, постом и смирением явился еси всем верным светильник неугасаемый, себе же стяжал еси царство небесное. моли о спасении душ наших.

Кто может изчести вся труды и подвиги твоя, яже за Христа под\ъял еси, ибо ты делы исполнил еси вся учения Христова, и по преставлении просия светлость жития твоего, и ныне во свете пребываеши со святыми ангели. темже ныне молим тя: моли спастися душам нашым.

Воздержания броздами победил еси вся страсти чувственныя, и во Христа облеклся еси, и ревность к безплотным на земли показал еси, тем и многая врагов ополчения обличил еси, преподобне отче гаврииле, моли спастися душам нашым.

*Слава, глас д~.*

Да ликует днесь гора лесновская, да торжествуют вси любящии благочестие, и да восхвалят богоноснаго отца нашего гавриила, иже еще на земли, просия светлостию жития своего, и восприя богатство благодатное, и ныне на небесех молится о спасении душ наших.

*И ныне, Богородичен, глас тойже.*

Наших прегрешений пленицу расторгни, Дево владычце, молящи сына твоего и Господа, и томящий нас грех, приснодево, низложи, яко да воспеваем тя всегда всенепорочная, тобою спасаемы.

*Славословие великое. Тропарь преподобнаго. Слава, и ныне, Богородичен:*
Иже нас ради: *Ектении, и отпуст.*

*На литургии:*

*Блаженна от канона преподобнаго песнь г~-я и з~-я. Прокимен, глас з~:*
Честна пред\ Господем смерть преподобных его. *Стих:*
Что воздам Господеви о всех яже воздаде ми; *Апостол к коринфяном, зачало ро~з:*
Бог рекий из\ тмы свету возсияти. *Аллилуиа, глас з~:*
Блажен муж бояйся Господа, в заповедех его восхощет зело. *Стих:*
Сильно на земли будет семя его. *Евангелие от луки, зачало о~з:*
Идяху с ним народи мнози: *Причастен:*
В память вечную будет праведник.

