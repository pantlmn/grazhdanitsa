<::рус>    электронный текст предоставлен

<::лат>    monah German - Зrbиja

<::рус> Текст подвергнут грамматической правке

<::слав>

*Месяца иануариа з~и день.*

*Память преподобнаго и богоноснаго отца нашего ромила раваничкаго синаита.*

*На велицей вечерни,*
Блажен муж, *а~-й антифон.*

*На*
Господи воззвах, *стихиры на з~, повторяюще я, глас в~.*

*Подобен:*
Егда от древа:

Егда возложился еси от юности твоея якоже самуил Господеви, премудре, тогда яко финикс процвел еси и яко кедр ливанский умножился еси, исполнився знамений и просияв чудесы и силами, яже яко приснотекущий источник источает богатно рака твоя, ромиле, притекающым к тебе верою.

Егда воистинну не от хотения плотскаго, ниже от хотения мужескаго, сын божий по причастию был еси, тогда божественный дадеся ти дар ко спасению тебе и душам во гресех сущым. темже молим тя, яко дерзновение многое ко Христу имуща, егоже возлюбил еси совершающих память твою всякаго злаго обстояния избави.

Егда по стезям Господа твоего шествовал еси и закон его ревностию взыскал еси, тогда себе очистил еси от всякаго земнаго пристрастия, и плоти вне был еси, ромиле богомудре, в примрак же вшед неприступнаго света, божественным тайнам научился еси и света причастием весь свет был еси богоглаголиве.

*Слава, глас и~.*

Монахов множества наставника тя почитаем отче наш, ромиле, твоею бо стезею воистинну право ходити познахом: блажен еси Христу работав, и вражию обличил еси силу, ангелов собеседниче, преподобных сопричастниче и праведных: с нимиже молися Господеви, помиловатися душам нашым.

*И ныне, Богородичен первый, глас тойже.*

Царь небесный за человеколюбие на земли явися и с человеки поживе: от Девы бо чистыя плоть приемый, и из нея прошедый с восприятием, един есть сын, сугуб естеством, но не впостасию. темже совершенна того Бога, и совершенна человека воистинну проповедающе, исповедуем Христа Бога нашего: егоже моли, Мати безневестная, помиловатися душам нашым.

*Вход, прокимен дне. Чтения г~, преподобническая.*

*На литии стихиры самогласны, глас в~:*

Постническое обучение собрав на земли, преподобне ромиле, страстей прилоги течением слез твоих вся потопил еси. лествица божественная и честная, на небо возводящая, всем познася богоприятное житие твое, благочестия бо плоды в нем показав, исцеляеши теми немощи страстей верно вопиющих тебе: радуйся, православия звездо златозарная, монашествующих светильниче и пастырю. радуйся, приснопамятне пустыни добрейшее воспитание и церкве непоколебимое утверждение. радуйся, заблуждших великий наставниче. радуйся, наша похвало и всем православным светлое радование.

Божественным разумом ум свой укрепив, отче ромиле, предтекл еси мимогрядущая вся, никакоже удивлься земным: в скорбех убо ты являшеся велемудр и доблествен, в постех и благодушии смирен и кроток, и тако настоящаго жития нестоятельную пучину яве прешел еси и доброе пристанище достигл еси. Христа убо моли помиловати душы нашя.

Вся имения отринул еси, отче ромиле, яко вышняго жития желаяй: богатство возненавидел еси, одеявся в смирение, пищи отвратился еси, облобызав воздержание, неправду презрел еси, правду возлюбив, иноки в пустыни поселил еси, и сия грады сотворил еси, идеже искушений множество претерпев, бесовския полки посрамил еси. темже, преподобне, помяни нас в молитвах своих ко Господу.

*Слава, глас д~.*

Просия житие твое яко солнце на земли и на нб\си, Христов угодниче блаженне ромиле, православно бо проповедал еси истинную и непорочную веру Христову. темже молися, преподобне, память твою совершающым дароватися велией милости.

*И ныне, Богородичен, глас тойже.*

Призри на моления твоих раб всенепорочная, утоляющи лютая на ны востания, всякия скорби нас изменяющи. тя бо едину, твердое и известное утверждение имамы, и твое предстательство стяжахом, да не постыдимся владычце, тя призывающии. потщися на умоление, тебе верно вопиющих. радуйся владычце, всех помоще, радосте и покрове, и спасение душ наших.

*На стиховне стихиры, глас е~.*

*Подобен:*
Радуйся:

Радуйся, ромиле преподобне, монашествующих светлое удобрение, разсуждения доброе правило, смирения образе, церковное утверждение, православным споборниче, житие бо твое на земли воистинну благочестно пожил еси, дондеже к ангельским ликом преложился еси, с нимиже молися Христу даровати душам нашым мир и велию милость.

*Стих:*
Честна пред\ Господем смерть преподобных его.

Радуйся, ромиле преподобне, воздержания учителю, постников похвало, божественных повелений исполнителю, богосветлый светильниче, иже в мрак неведения сердец человеческих входя, богогласными словесы просвещал еси и наставлял еси к разуму истины Христа Бога нашего. егоже моли даровати душам нашым мир и велию милость.

*Стих:*
Блажен муж бояйся Господа, в заповедех его восхощет зело.

Радуйся, ромиле преподобне, чистое жилище святаго духа, дарований божественных исполненное, твое убо житие равноангельное, правило добродетелей явися и образ известный хотящым Господеви служити, слово же твое богомудрое прелесть всякую из корене востерзает и душеленивыя возбуждает к славословию Христа Бога нашего, егоже моли даровати душам нашым мир и велию милость.

*Слава, глас з~.*

*От*
юности облиста житие твое добродетелей лучами, преподобне отче ромиле, крест бо Христов на рамо взем, невозвратно тому последовал еси, потщався хуждшее покорити лучшему, и плоть поработити духу, и ум Владыку над страстьми воцарити. темже и себе уготовал еси обитель святыя Троицы, ейже предстоя со дерзновением, молися о иже верою творящих честную память твою.

*И ныне, Богородичен, глас тойже.*

Творец и избавитель мой, пречистая, Христос Господь, из твоих ложесн, прошед, в мя оболкийся, первыя клятвы адама свободи. темже ти всечистая, яко божии матери же и Деве воистинну, вопием немолчно: радуйся, ангельски, радуйся, владычце, предстательство и покрове, и спасение душ наших.

*На благословении хлебов, тропарь преподобнаго, глас и~.*

Слез твоих теченьми пустыни безплодное возделал еси, и иже из глубины воздыханьми, во сто трудов уплодоносил еси, и был еси светильник вселенней, сияя чудесы ромиле отче наш, моли Христа Бога спастися душам нашым. *[Дважды.]*

И Богородице Дево: *[единожды.]*

*На утрени,*

*На*
Бог Господь, *тропарь преподобнаго дважды. Слава, и ныне, Богородичен.*

*По а~ стихословии, седален, глас а~.*

Ромила честнаго песньми восхвалим, вся силы вражия постническими труды низложившаго, и к божественному покою прешедшаго, и со ангелы ныне пребывающаго, и молящагося о нас Господеви, яко да обрящем милость.

*Слава, и ныне, Богородичен, глас тойже.*

Матерь тя божию молим вси, Деву воистинну и по рождестве явльшуюся, любовию прибегающии к твоей благости: тебе бо имамы грешнии предстательницу, тебе стяжахом в напастех спасение, едину всенепорочную.

*По в~ стихословии, седален, глас д~.*

Зарями духа просветив твое сердце, просвещал еси душы притекающих к тебе с верою. ныне же со ангелы престолу божественному предстоя и зря яже видети желаше, чадом твоим согрешений прощения испроси, яко да присно тя почитаем, ромиле преблаженне, преподобных похвало и ангелов единокровниче.

*Слава, и ныне, Богородичен, глас тойже.*

удивися иосиф, еже паче естества зря, и внимаше мыслию иже на руно дождь, в безсеменном зачатии твоем, Богородице, купину огнем неопалимую, жезл ааронов прозябший, и свидетельствуя обручник твой и хранитель, священником взываше: Дева раждает и по рождестве паки Девою пребывает.

*Полиелей. Величание и псалом избранный преподобному.*

*По полиелеи, седален, глас и~.*

Пастырскую хитрость восприим, монашествующих столпе и основание, разумно упасл еси разумное стадо твое, Христова бо возжелев божественная учения, в них слово посеял еси, преподобне, и к ревности ангельскаго жительства воздвигл еси вся единомудренно славити Бога, богоносе ромиле, моли Христа Бога прегрешений оставление даровати чтущым любовию святую память твою.

*Слава, и ныне, Богородичен, глас тойже.*

Небесную дверь, и кивот всесвятую гору, светозарный облак воспоим небесную лествицу, словесный рай евино избавление, вселенныя всея великое сокровище, яко спасение в ней соделася мирови, и оставление древних согрешений, сего ради вопием ти: моли сына твоего и Бога, прегрешений оставление даровати, благочестно покланяющымся пресвятому рождеству твоему.

*Прокимен, глас д~:*
Честна пред\ Господем смерть преподобных его. *Стих:*
Что воздам Господеви о всех яже воздаде ми; *Евангелие от матфеа, зачало и~.*

*По н~ псалме стихира, глас з~.*

Преподобне отче ромиле, во всю землю изыде вещание исправлений твоих: тем на нб\сех обрел еси мзду трудов твоих, демонския погубил еси полки, и ангельския достигл еси чины, ихже житию без порока поревновал еси, дерзновение имея ко Христу Богу, мир испроси душам нашым.

*Канон преподобнаго, глас и~, [егоже краегранесие:*

Божественнаго пою ромила любовию, *в первых же Богородичнах.] Иоасаф.*

*Песнь а~.*

*Ирмос:*
Колесницегонителя фараоня погрузи, чудотворяй иногда моисейский жезл, крестообразно поразив, и разделив море, исраиля же беглеца, пешеходца спасе, песнь Богови воспевающа.

Божий слове, всесильную даруй ми и светлую духа благодать ко отверзению уст моих, яко да подвиги твоего угодника воспою и болезненная страдания, имиже на земли тя прослави.

отче блаженне, ты крест Христов на рамо взем, и земнаго всякаго пристрастия вне быв, Христу последовал еси взывая: вслед тебе текох в воню мира, Владыко.

Желая получити ихже ныне наслаждаешися преизрядно, и того ради еще в жизни сей паче человека подвизался еси, яже получити и нам моли Христа, почитающым честную память твою, досточудне.

*Богородичен:*
Ии~с преднареченный, божие слово, с нб\се сниде, яко да от горькаго мучительства нас избавит, и плотию одеяся от пречистыя Девы, юже соблюде нетленну по рождестве и непорочну.

*Песнь г~.*

*Ирмос:*
утверждей в начале нб\са разумом, и землю на водах основавый, на камени мя, Христе, заповедей твоих утверди, яко несть свят, паче тебе, едине человеколюбче.

Еще на земли пребывая, Бога прославил еси отче, чудесы всякими и различными силами, иже тя светлейше возвеличи ныне на нб\сех.

Самуила освятивый прежде рождества, и тя освяти, преподобне ромиле, и показа тя во иереех якоже моисеа и аарона, призывающих его божественное имя.

Ты, яко да приобрящеши божественный и многоценный бисер Христа, ополчился еси к началом и ко властем, к духовом лукавствия поднебесным.

*Богородичен: О,*
кто от земнородных изречет, Богородице Марие, или кий язык послужити возможет еже в тебе таинству; страшно есть воистинну, всепетая Дево, яже прежде век сущаго под леты родила еси.

*Седален, глас и~.*

Закону господню ты научився, яко финикс процвел еси, отче преподобне, верных душы радости неизреченныя исполняя и лица их уясняя. темже сошедшеся днесь воспеваем тя и верою молимся, богоносе ромиле, моли Христа Бога, грехов оставление даровати чтущым любовию святую память твою.

*Слава, и ныне, Богородичен, глас тойже.*

В напасти многоплетенныя впад от враг видимых и невидимых, бурею одержим безчисленных прегрешений моих к теплому заступлению и покрову моему, чистая, ко пристанищу притекаю твоея благости. темже, всечистая, молися прилежно из тебе воплощенному безсеменно о всех рабех твоих, непрестанно молящих ти ся, Богородице пречистая, молящи его присно, прегрешений оставление даровати воспевающым достойно славу твою.

*Песнь д~.*

*Ирмос:*
Ты моя крепость, Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава человеколюбче.

Все море иногда потребити хваляйся сатана вселукавый, твоими ногами сокрушен быти падением зрится. на твердом бо камени Христа ты утвердився, богоглаголиве, кумиры вавилонския сокрушил еси.

Единственному существу пресущественному и трисветлому предался еси рачением, превзявся от земных божественным желанием, и свет вторый показался еси, пожив паче естества и сущих в мире провещая.

Ныне воистинну не в гадании но чисте лицем к лицу богосиянно зриши славу трисолнечнаго божества, егоже милостива нам сотвори в день судный, небрегомо житие иждившым.

*Богородичен:*
С нб\се сниде на землю зиждитель мой и плоть мою восприя кроме греха, и поношения всякия, и конечно смерть претерпе мене ради, егоже благопременна сотвори ми владычце.

*Песнь е~.*

*Ирмос:*
Вскую мя отринул еси от лица твоего свете незаходимый, и покрыла мя есть чуждая тма окаяннаго; но обрати мя, и к свету заповедей твоих пути моя направи, молюся.

Новый моисей показался еси, досточудне, египта уязвивый, море лютаго мятежа земнаго разделивый, и люди от кала плинфотворения исторгнувый, и к божественному веселию возведый.

Апостолов двоенадесятице счислился еси богоблаженне, аще и леты отстоиши послежде, но не и житием изрядным, и богомудрием, и ревностию яже по вере.

Гроб твой яко источник приснотекущий источает исцеления, премудре, и недуг всяческих свободни бывшии с радостию песнословят сице прославльшаго тя Господа.

*Богородичен:*
Спасение и покров и пристанище тихое вемы тя пречистая, и призываем твое скорое заступление. темже предстани ми, и во время исхода моего воздушных мя духов исхити лукавствия.

*Песнь з~.*

*Ирмос:*
Очисти мя спасе, многа бо беззакония моя, и из глубины зол возведи, молюся. к тебе бо возопих и услыши мя, Боже спасения моего.

остротою помысла и доблестию ума от Бога приял еси тезоименно, преподобне отче, злейшым бесом сплестися, и до конца сих победити.

Простертием рук, якоже амалика моисей, невидимыя враги ты победив до конца, якоже ин иисус навин люди наставил еси к вышнему наследию, премудре.

отче богомудре ромиле, ты воистинну блажен показался еси, никакоже на пути грешных став, но в законе Господа твоего поучался еси день и нощь.

*Богородичен:*
Агнице пречистая, рождество безсеменное никтоже виде от века когда, девицу доящую никтоже слыша нигдеже, на тебе же обоя узрешася. о страннаго чудесе!

*Кондак, глас г~. Подобен:*
Дева днесь:

Свыше силу ты прием, богоносе, бесовская ополчения посрамил еси, восприем же от Бога чудес благодать, подаеши обильно притекающым к тебе верою. сего ради почитаем, ромиле блаженне, божественную память твою.

*Икос:*
Отверзи устне мои, треблаженне, богоприятными твоими к Богу молитвами, яко да возмогу пети божественное твое житие и достойно возглаголати добродетели твоя, яже Христа ради на земли совершил еси. столп бо явился еси и правило иноков светлое, стяжав житие равноангельное и в незаходимая воистинну вселився. сего ради почитаем, ромиле блаженне, божественную память твою.

*Песнь з~.*

*Ирмос:*
Божия снисхождения огнь устыдеся в вавилоне иногда, сего ради отроцы в пещи радованною ногою, яко во цветнице ликующе пояху: благословен еси, Боже отец наших.

Юн сый еще, ум и помышление к божественным возвысил еси и всегда всякаго земнаго желания вне был еси, вопия зиждителю твоему: благословен еси, Боже отец наших.

Рыб ловитве на велицей реце в юности навык, рыбами питал еси больных в велицем смирении и апостолом уподобился еси, вопия с ними: благословен еси, Боже отец наших.

отеческими богоприятными молитвами твоими, блаженне, тяжкия приставники изменитися к нам вскоре сотвори, яко да почитающе борьбы твоя и доблести взываем: благословен еси, Боже отец наших.

Мудрое слово твое животною солию растворенно бысть, верных услаждающее, паки житие твое изрядно и паче естества. темже чудо бысть земным вопиющым: благословен еси, Боже отец наших.

*Богородичен:*
Фосфорнаго пламене будущаго и осуждения избави мя владычце, много согрешившаго, благословенная, пречистая и богорадованная.

*Песнь и~.*

*Ирмос:*
Седмерицею пещь халдейский мучитель, богочестивым неистовно разжже, силою же лучшею, спасены, сия видев, творцу и избавителю вопияше: отроцы благословите, священницы воспойте, людие превозносите во вся веки.

Иже храм божий быв чистейший, чувственных превыше показался еси, и божественную духа зарю восприял еси, и ныне с лики ангельскими и пророческими соборы ликовствуеши светло пред\ божественным престолом.

Лаяния и страхования, мечтания и прещения невидимых врагов, устрашающих души твоея твердость поколебати, яко стрелы младенческия вменил еси. на гору же возшед высокаго жития, оттуду восприял еси скрижали богописанныя.

Аще и беси тя искушаху, но ты протяженным действом поста и молитвы вещество страстей попалил еси и востекл еси к боговидению. ныне же ко Христу прешед, егоже возлюби, молишися непрестанно о почитающих святую память твою.

Любезная и медоточная словеса твоя, Христа имея глаголюща во устех твоих, всех якоже железо магнит, привлекоша к тебе, иже мирских оставльше вещей пристрастие, Христу тобою последоваху прелести избавльшеся.

*Богородичен:*
Юже Бог избра в невесту себе, та явися носило незаходимаго солнца, мирский состав от несущих во еже быти приведшаго. того моли, пречистая, о иже в деяния безместная и помышления скверная впадших нас.

*Песнь ф~.*

*Ирмос:*
ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее нб\с. тем Богородицу ангелов и человек чиноначалия величают.

Безчисленныя капли дождевныя и песок морский невозможно изчести. ниже ум человеческий твоя, отче исправления возможет изрещи, яже ты живый на земли соделал еси. темже приими песнь, юже любовию ти приносим.

отче богомудре, от всяческих напастей и скорбей исхити, иже твою память радостию совершающих, и блаженства нас сподоби, егоже сам присно наслаждаешися, аще и просимое зело велико есть.

Всечудне отче, песнь принести твоему достоинству, зело скудна есть сила души моея. но ты произволению благодать воздавай, грехов свободну ми быти, Христа умоли, на земли тя возвеличившаго.

*Троичен:*
Истину исповедую божественную, в триех лицах: отца и сына и святаго духа, Троицу всемогущую и вседетельную и неприступную, еяже милость да улучу, ромиле преподобне, в день судный молитвами твоими.

*Богородичен:*
Юнице божественная, на тебе велие и чудное содеяся таинство, Бога во прияла еси во утробу твою, и сего родила еси, и по рождестве паки Дева пребыла еси.

*Светилен.*

Якоже солнце просвещающее чудес зарями вселенную, показался еси преподобне отче ромиле. темже души моея зеницы просвети, молюся.

*Богородичен:*
Херувимов вышшая и серафимов славнейшая явилася еси Дево, яко Бога порождши. темже вопию ти: ущедри душу мою, пречистая.

*На хвалитех стихиры, глас д~.*

*Подобен:*
Яко добля:

Ангелов сопричастника и преподобных единокровника ромила вси да восхвалим, иже в постницех просиявшаго, и духа зарями всех просветившаго, и сокрушившаго врага до конца чудес струями, и сего силу низложившаго вышним пособием. *[Дважды.]*

Яко звезда светлейшая возсиял еси, преподобне, светлостию вся концы просветившая, и тму неведения чудесы отгнавшая, и всех к разуму истины приведшая. но молися Господеви о всех совершающих святую память твою.

Авраамово боголюбие, иосифово благоговеинство, иаковлю простоту имел еси святе, и кротость давидову, отонудуже показался еси селение честное, и получил еси дарование духа. темже сошедшеся днесь всепразднственную твою память совершаем, здравие душам почерпающе.

*Слава, глас з~.*

Преподобне отче, во всю землю изыде вещание исправлений твоих, тем на нб\сех обрел еси мзду трудов твоих, демонския погубил еси полки, и ангельския достигл еси чины, ихже житию непорочно поревновал еси: дерзновение имея ко Христу Богу, мир испроси душам нашым.

*И ныне, Богородичен, глас тойже.*

Богородице ты еси лоза истинная, возрастившая нам плод живота, тебе молимся, молися владычце, со святыми апостолы помиловати душы нашя.

*Славословие великое. Тропарь преподобнаго, Слава, и ныне, Богородичен:*
Иже нас ради: *Ектении, и отпуст.*

*На литургии:*

*Блаженна, от канона преподобнаго, песнь г~-я, и з~-я. Прокимен, глас з~:*
Честна пред\ Господем смерть преподобных его. *Стих:*
Что воздам Господеви о всех яже воздаде ми; *Апостол ко галатом, зачало сг~и:*
Плод духовный есть... и тако исполните закон Христов. *Аллилуиа, глас з~:*
Блажен муж бояйся Господа, в заповедех его восхощет зело. ыильно на земли будет семя его. *Евангелие от луки, зачало к~д:*
Ста Иисус на месте равне... Се бо, мзда ваша многа на нб\сех. *Причастен:*
В память вечную будет праведник, *Аллилуиа.*

