<::рус>    электронный текст предоставлен

<::лат>    monah German - Зrbиja

<::рус> Текст подвергнут грамматической правке

<::слав>

*Мц/са ианнуариа, в и~и день.*

*Память иже во святых отца нашего архиепископа максима новаго бывшаго деспота сербом.*

*На малей вечерни, стихиры максиму. Глас а~:*

*Подобен:*
Небесных чинов:

Нов сад явился еси нам, отче, насажден во дворех дому Бога нашего, веселящ чада твоя аки новорасльми маслиннаго древа: мы же ти приносим отче венцы многоплетенныя во имя усердия к чадолюбивому отцу. *[Дважды:]*

Благочестиваго корене благая отрасль. от нея же прозябе цвет благоуханный: мощи бо твоя проявляют добродетели, их же мы облагоухающе, восхваляем Бога, тебе прославльшаго, максиме достоблаженне.

В юдоли яко крин процвел еси, святителю, и яко шипок благоухаеши, сердца верных облагоухая, и радостию исполняя. иже во веселии воспевающе глаголют: дивен Бог в святых своих.

*Слава, глас з~.*

Христова иерарха воспоим вси максима, троицы бо святыя державу во своем роде ясно возвещает, единаго Бога в триех лицех нераздельна: егоже и молит о нас, верою совершающих память его.

*И ныне, Богородичен.*

Архангельское слово прияла еси, и херувимский престол показался еси, и на об\ъятиях своих носила еси, Богородице, надежду душ наших.

*На стиховне стихиры: глас в~.*

*Подобен:*
Доме евфрафов:

Оставив дом земнаго царствия, преблаженне максиме, дом святыя троицы был еси.

*Стих:*
Честна пред Господем смерть преподобных его:

Воистинну, отче, явился еси купец предоблий, еже стяжав Христа, бисер многоценный, и того положив во уме, душу просветил еси.

*Стих:*
Священницы твои облекутся в правду, и преподобнии твои возрадуются.

Светлаго и святаго корене, цвет совершения и светлости ты был еси, новоявленне максиме, преблаженне.

*Слава, глас и подобен тойже.*

Максима прославим, яко служителя святыя троицы.

*И ныне, Богородичен:*

Дево преблаженная, ублажаем тя роди человечестии, яко родила еси спасителя душ наших.

*Тропарь, глас г~.*

Странное рождение и воспитание был еси отче, но паки водворися во власти у своего народа: небеснаго царствия желая, земное царствие оставил еси и смирением вышнее сокровище получил еси, преблаженне максиме: моли, молимся, от душах наших.

*И ныне, Богородичен, по гласу.*

*На велицей вечерни,*

*Поем:*
Блажен муж, *а~-й антифон.*

*На*
Господи воззвах, *стихиры на з~. глас а~.*

*От*
младенства целомудрие возлюбив отче, возрасте церкви светозарен цвет, иосифу подражая прекрасне. живый же во иноплеменных, соблюл еси веру целу яко голубь, явился премудр и богоугоден. темже и удивляемь был еси от всех, максиме достоблаженне. *[Дважды:]*

Свет лица твоего отче, проявляет твою духовную благодать, красен быв ко видению, краснейший же душею: твоя бо мощи облагоухают чувства и удивляют, всяк разум, и прославляют Бога прославльшаго тя, отче наш максиме: *[Дважды:]*

Боголюбивое твое стадо и верных собори, восхваляем тя, святителю, зане премудрым своим учением обоя удивил еси, по смерти же точиши исцеления. темже исцели душы и телеса наша Христов служителю, максиме преблаженне.

*Слава, глас з~:*

Во исходе дивнаго твоего представления и преселения чистыя души твоея честнейший отче, узрел еси благолепна два мужа, сияюща красотою одежд своих, темже лицем светлым и очима радостныма глаголал еси к матери и учеником своим: откуду приидоша к нам краснии сии мужие; они же разумевше, бывшее посещение божие, возрадовашася, яко посла Бог ангелы во образе афанасиа и кирилла, тихо взяти душу твоя от чистаго тела твоего, святе святителю преблаженне максиме досточудне.

*И ныне, Богородичен.*

Кто тебе не ублажит, пресвятая Дево: кто ли не воспоет твоего пречистаго рождества, безлетно бо от отца возсиявый сын единородный, тойже от тебе чистыя пройде неизреченно воплощся, естеством Бог сый, и естеством быв, человек нас ради, не во двою лицу разделяемый, но во двою естеству неслитно познаваемый. того моли чистая, всеблаженная, помиловатися душам нашым.

*Вход, прокимен дне, и чтения г~. Святителем.*

*На литии стихиры самогласны, глас а~.*

В честнем преставлении твоем, отче наш максиме собирается множество народа, стекаются иноцы и вси от церковнаго лика такожде и в мирских тебе послуживши и совоинствовавшии с тобою: общий бо плачь громогласен сотвориша о тебе, преподобне.

Твои людие преподобне максиме, слезы точаще надгробная тебе глаголаху: от премудраго твоего разума, отче наш преблаженне. поминая сей час, оставил еси нас, и ни во что вменив славу и красоту жития сего прилепился еси Христу Богу, и тому последовав, от него прославлен был еси.

Яко луна зашед в подземная, преподобне и яко бисер крыемь в земли влажной, явился еси святителю светом благодати духа святаго просвещен, исцеляя и освящая душы и телеса нашя, новоявленне максиме, достославне.

*Слава, глас в~.*

Коль красное видение имел еси пред исходом души твоея, о преблаженне максиме, предсташа бо тебе пресветлии святители и богомудрии отцы афанасий и кирилл, имже видением ужасил еси матерь и ученики твоя, людем же твоим всенеконечную жалость оставил еси.

*И ныне, Богородичен:*

*На стиховне стихиры самогласны, глас а~.*

Во всем подражал еси прародителем твоим, святителю: симеону преподобному и савве священному. они бо царство оставльше, богатство в руце нищих даша, и странствовати изволивше, милостива Бога себе обретоша: темже и от Христа Бога славу и вечный покой получиша, тебе, преподобне максиме совсельника имуще, иже с ними и соцарствуеши в царствии небеснем.

*Стих:*
Честна пред Господем смерть преподобных его.

Весь освящен Богови, был еси отче, трудом и постом себе украшая. милостынями же вжег и уяснив свещу предварил еси жениха Христа: с нимже в чертозе веселяся, всехвальне святителю максиме, моли спастися душам нашым.

*Стих:*
Священницы твои облекутся в правду, и преподобнии твои возрадуются.

Святе святителю максиме, посещай стадо свое, и соблюдай е невредимо от волков нападающих, заграждая их злоковарная уста, яко да в мире воспеваем славу твою.

*Слава, глас г~.*

Паки нам златотечный нил, летною памятию пришед, добрыми восхожденьми наводняет златоструйная безсмертия лияния, плододая сладкую пищу высоким благовещанием, Троицы нераздельней державе учит покланятися, источает божественная учения, верных напаяет помышления, и молится о душах наших.

*И ныне, Богородичен:*
Без семене от божественнаго.

*На утрени,*

*На*
Бог Господь, *тропарь святому максиму, дважды:*

*Слава, и ныне, Богородичен гласа.*

*По а~-й кафисме: седален, глас д~.*

*Подобен:*
удивися иосиф.

Целомудрие иосифово стяжал еси, святителю, и кротость Давидову. иосиф соблюд девства цвет, царства сподобися, давид же голиафа убив, помазанник светел явися. ты же преподобне, во всем искушен быв, крепостию твердаго твоего разума неврежден пребыл еси, и потопив мысленнаго фараона, себе чиста Богу представил еси. темже и Бог, видев чистоту души твоея, преблаженне максиме, на свещник святительства возведе тя, просвещати и освящати душы нашя.

*Слава, и ныне, Богородичен:*

удивися иосиф, еже паче естества зря, и внимаше мыслию иже на руно дождь, в безсеменном зачатии твоем Богородице, купину огнем неопалимую, жезл ааронов прозябший, и свидетельствуя обручник твой и хранитель священником взываше: Дева раждает, и по рождестве паки Девою пребывает.

*По в~-й кафисме, седален, глас г~.*

*Подобен:*
Красоте девства:

Якоже пред\ъопредели предвоззвавый тя, безсмертия ты пред\ъображение был еси, низложив благочестию противная мудрования, отче максиме, православных похвало: темже тя долгу поюще, совершаем божественную память твою.

*Слава и ныне, Богородичен.*

Красоте девства твоего и пресветлой чистоте твоей гавриил удивився, вопияше ти Богородице: кую ти похвалу принесу достойную; что же воз\ъименую тя, недоумеваю и ужасаюся. темже яко повелен бых, вопию ти: радуйся благодатная.

*По полиелеи седален, глас и~.*

*Подобен:*
Премудрости слова.

Премудрости рачителя, максима восхвалим, славу земную отложша и Христу царю последовавша, вышних возжелавша, нижняя же оставивша, многия скорби и беды под\ъявша, изгнания же и чужестранствия всегда любовь ко Христу соблюдша и тому уподобившася, во дворы же его всельшася, молимся, отче преподобне, моли Христа Бога, прегрешений оставление даровати празднующым верою и любовию святую память твою.

*Слава, и ныне, Богородичен:*

Помышляю суд и боюся истязания, трепещу муки и ужасаюся огненныя болезни, тмы же и тартара: увы что сотворю. студ како претерплю; егда книги отверзутся и деяния обличатся. сего ради припадаю ти Богородице пречистая, тогда предстани ми, нужды оныя из\ъимающи: тебе бо имамы прибежище владычице.

*Таже степенна первый антифон д~ гласа. Прокимен, глас д~:*
Священницы твои облекутся в правду, и преподобнии твои возрадуются. *Стих:*
уста моя возглаголют премудрость, и поучение сердца моего разум. Всякое дыхание: *Ев\гелие от иоанна, зачало л~з.*

*По н~-м псалме стихира глас з~.*

Днесь веселится Христова церковь, в памяти блаженнаго отца нашего максима. он бо славу оставив и крест вземь, последова Христу.

*Канон святому максиму. Глас д~:*

*[егоже краегранесие сие: Восхвалим святителя, хоругву церкве.]*

*Песнь а~:*

*Ирмос:*
Моря чермную пучину невлажными стопами древний пешешествовав Исраиль крестообразныма моисеовыма рукама амаликову силу в пустыни победил есть.

Воспою тебе Господи Боже мой, яко прославил еси тебе прославльшаго, максима всеми хвалимаго, сам бо себе от младенства, яко маслинную ветвь тебе Христе принесе, и тебе яко Богу: осанна вопиет.

Воспою тя, блаженне максиме, яко елеем милостыни и потом трудов своих умастил еси себе, отче, и светильник вжег с мудрыми девами, в сретение Христу жениху во веселие вечное востекл еси.

Симеона преподобнаго и святителя саввы ты явился еси, отче лоза истинная, источая вино, спасения, всех верных душы веселяющее, святителю отче наш, преблаженне максиме досточудне.

*Богородичен:*
Совета превечнаго храм воздвигл еси святителю, архистратига гавриила радостное провещание Богородице вседневно воспевая: радуйся невесто неневестная.

*Катавасия:*
Сушу глубородительную землю солнце нашествова иногда, яко стена бо огусте обаполы вода: людем пешемореходящым и богоугодно поющым, поим Господеви, славно бо прославися.

*Песнь г~:*

*Ирмос:*
Веселится о тебе церковь твоя Христе зовущи: ты моя крепость Господи, и прибежище и утверждение.

Хвалами да почтим преблаженнаго отца, иже небесная желая остави земная. и якоже елень течет желая воднаго источника: сице усердно последовал еси, отче, стопам, прародителей своих.

Весь ум вперив к высоте, земная ни во что же вменил еси, и смирением достоблаженне максиме, высокая восприял еси.

Аще и изгнан был еси максиме преподобне, обители твоего отечества: но преславный убо радул воевода, любезно тебе отче, приемлет, радуяся душею и красяся величием, яко даде ему Бог отца и учителя, и спасителя душевнаго.

*Богородичен:*
Кая сия яже воистинну близ Бога, яко превозшедши вся ангельския чины, едина добротою девства сияющи, яко Мати вседержителя.

*Катавасиа:*
утверждение на тя надеющихся, утверди Господи церковь, юже стяжал еси честною твоею кровию.

*Седален глас и~:*
Премудрости слова.

Родителя и сродники, славу же и иже в славе тебе служащих оставил еси, жертву живу Богови себе представив, и многих вразумил еси, путь покаяния показавый, максиме всеблаженне: моли Христа Бога, согрешений оставление даровати чтущым любовию святую память твою.

*Слава и ныне, Богородичен.*

Недомысленно и непостижимо есть владычице богорадованная, еже соделанное о тебе страшное божие таинство, ибо необ\ъименнаго заченши родила еси плотию обложенна от пречистых кровей твоих егоже всегда чистая яко сына своего моли спастися душам нашым.

*Песнь д~.*

*Ирмос:*
Вознесенна тя видевши церковь на кресте, солнце праведное, ста в чине своем, достойно взывающи: слава силе твоей, Господи.

Люди божия возмущает ненавидяй добро и обою стратилату радула и богдана близ бывшу к сражению, ты преподобне отче максиме, яко крилат представ обоим полком мир дал еси. они же возвращаются во своя си, славяща Бога и угодника его.

Идеже бо дух хощет дышет, якоже рече Христос во евангелии и апостол: идеже любовь, тамо побеждается множество грехов: духом отче провозвестил еси божественная твоя словеса.

Максиме всехвальне, кто по достоянию возможет восхвалити кроткий твой взор и медоточныя твоя глаголы; язык твой бысть трость книжника, духом святым подвизаемь. многих бо привлече к вере, множайших же к покаянию.

*Богородичен:*
Иже от не сущих всяческая божеством содевая, родися из тебе богмати, мир просвещая светлыми зарями божественными, и богоразумия светлостми.

*Катавасиа:*
Покрыла есть небеса добродетель твоя Христе, из кивота бо прошед святыни твоея нетленныя матере. в храме славы твоея явился еси яко младенец руконосимь и исполнишася вся твоего хваления.

*Песнь е~:*

*Ирмос:*
Ты Господи мой свет в мир пришел еси, свет святый, обращая из мрачна неведения верою воспевающыя тя.

Самовольне оставив отче наш максиме, вся славная и сродная, и подружная, по глаголу евангельскому, Христу Богу последовал еси и странствовати изволил еси.

Тленная оставль, треблаженне, нетленная восприял еси, насыщаяся светом божественныя светлости, в дворех Господа твоего максиме премудре.

Людие твои, о отче, и чада духом святым порожденна, плачевная отвергше, радостная тебе воспевают пения, вопиюще: не остави нас святе в радости Господа твоего, моля его о душах наших.

*Богородичен:*
Свыше тебе глас радостен возопи ангел Богородице: неизреченное владыки возвещая тебе зачатие.

*Катавасиа:*
Яко виде исаиа образно на престоле превознесенна Бога, от ангел славы дориносима, о окаянный, вопияше аз. провидех бо воплощаема Бога, света невечерня и миром владычествующа.

*Песнь з~:*

*Ирмос:*
Пожру ти со гласом хваления Господи, церковь вопиет ти, от бесовския крове очищшися, ради милости от ребр твоих истекшею кровию.

Яко шипок в тернии, преподобне максиме, во иноплеменных возрасл еси, веру же и чистоту твердо соблюл еси: по вере чистаго сердца твоего вседомовно преселяет тебе Бог в землю людей твоих, якоже иногда авраама в землю обетования.

Хоругвь Христова, Христианом похвала, отче наш максиме, юже нося, ничимже по апостолу хвалился еси, точию крестом Господа нашего иисуса Христа.

О премудраго твоего разума, всехвальне святителю, егда утаився всех своих си, и посреде мятежа и молвы крест вземь, последовал еси Христу.

*Богородичен:*
Тя едину посреде терния обрет, яко пречестный крин и удолия цвет, о богмати, жених слово из утробы твоея пройде.

*Катавасиа:*
Возопи к тебе, видев старец очима спасение, еже людем прииде от Бога, Христе, ты Бог мой.

*Кондак, глас в~. Подобен:*
Вышних ища:

Крест вземь многия скорби и изгнания под\ъял еси святителю, максиме всеосвященне, отечества твоего и богом врученнаго стада лишаем: вся бо доблественне терпел еси, душевнаго ради твоего просвещения.

*Икос: О,*
кто от земных похвалити возможет богом прославленнаго, мы же радостными гласы аки ветвми сия тебе отче сыновне глаголем: радуйся, благочестиваго корене отрасли. радуйся, благоуханный, цвете, прозябший на ниве чистаго жития твоего, радуйся, доблественнаго воздержания сокровище. радуйся, яко царство земное оставив воевода царя Христа был еси, радуйся, яко многия труды и беды под\ъял еси: радуйся, яко слезами твоими многих удивил еси, путь покаяния показавый: радуйся. яко многая чада духом святым породил еси. радуйся яко крин в юдоли процвел еси, радуйся максиме преблаженне, душевное просвещение.

*Песнь з~.*

*Ирмос:*
В пещи авраамстии отроцы, персидстей, любовию паче неже ли пламенем опаляеми взываху: благословен еси в храме славы твоея Господи.

Радул воевода, благочестия исполнь, радостно Бога похваляше, яко прият отрасль благочестиваго корене, паче же божие обителище и цвет чистоты. темже и вопияше: благословен Бог отец наших.

Господь даде, Господь отят, по иову Бога благодаря, глаголал еси, священне максиме, хвальнаго воспевая Бога и препрославленнаго.

Воздух убо освятися благовонием мощей твоих максиме, Христов святителю: церковь же веселящися вопиет: благословен Бог отец наших.

*Богородичен:*
Истинную Богородицу исповедающе тя яко ангел, радуйся, верою вопием ти: едина бо радость родила еси обрадованная и присно благословенная.

*Катавасия:*
Тебе во огни оросившаго отроки богословившыя, и в Деву нетленну всельшагося Бога слова поем, благочестно поюще: благословен Бог отец наших.

*Песнь и~.*

*Ирмос:*
Руце распростер даниил, львов зияния в рове затче: огненную же силу угасиша добродетелию препоясавшеся, благочестия рачители, отроцы взывающе: благословите вся дела господня Господа.

усердно вземь крест и Христу последовав максиме преблаженне, скорби многи и изгнания претерпел еси, вопия: благословите вся дела господня Господа.

Отрешся союза мирскаго, связал еси себе любовию божиею: иго бо вземь, ярем Христов, и той нося взывал еси, благословите вся дела господня Господа.

*Богородичен:*
Неистовства злотворящих тя не устрашился еси, божественный максиме: вышняго бо из Девы возсиявшаго всеоружием крестным тя одея, вопити: благословите вся дела господня Господа.

*Катавасиа:*
Нестерпимому огню соединившеся благочестия предстояще юноши. пламенем же невреждени божественную песнь пояху: благословите вся дела господня Господа, и превозносите во вся веки.

*Песнь ф~.*

*Ирмос:*
Камень нерукосечный от несекомыя горы тебе, дево, краеугольный отсечеся, Христос, совокупивый разстоящаясяся естества, тем веселящеся тя Богородице величаем.

Красно убо церковь веселится в памяти, твоей, о святителю преблаженне максиме. сербстии же людие стекаются, празднственная тебе приносяще восхваляюще Христа, тебе прославльшаго.

В печали отче оставил еси боголюбезная твоя чада, в радость же душевную претворил еси верных множества явлением благовонных мощей твоих. темже и похвальная тебе приносят народа твоего собрания.

Ихже око не виде и ухо не слыша, и яже на сердце человеку не взыдоша, таковая отче от Бога получил еси благая: сих наслаждаяся, моли о стаде твоем, еже к Богу собрал еси, и о людех твоих восхваляющих тя, греха избавитися и сподобитися радости и веселия вечнаго.

*Богородичен:*
В радость Богородицы водрузил еси обитель красную, в нейже чада твоя боголюбивая, обстояще раку твою честную, святителю максиме преблаженне, воспевают Господа, Деву ублажающе.

*Катавасиа:*
В законе сени, и писаний образ видим вернии, всяк мужеский пол, ложесна разверзая, свят Богу: тем перворожденное слово отца безначальна, сына первородящася, материю неискусомужно, величаем.

*Светилен, Подобен:*
Духом во святилищи.

Духом просвещаем святителю треблаженне, озаряеши сердца и души нас, воспевающих твою светлую память, максиме досточудне.

*Слава.*

Троицы проповедника, пастыря доблественнаго, премудраго максима восхвалим согласно.

*И ныне, Богородичен:*

Со дерзновением глаголати Богородицу, и сей покланятися воистинну верных научил еси, максиме всеблаженне.

*На хвалитех стихиры самогласны, глас а~.*

Стефан венец доброты и красота церкве: преподобная же ангелина лоза честная, породиста рождие винограда спасеннаго, максима священнаго: от нихже источается нам веселие душевное. ихже молитвами Боже, спаси душы нашя, яко милосерд *[Дважды:]*

Возвед око душевное к небеси, и ум вперив к Богу, пренебрегл еси вся суетная; лице же свое слезами умывая, преподобне отче наш максиме, душу свою чисту представил еси Христу Богу.

Днесь красуется Христова церковь, в памяти треблаженнаго отца максима. днесь обстояще раку твою боголюбивая твоя чада, духом святым порожденное твое стадо, и хваляще тя вопиют: дивен Бог во святых своих, в церквах благословим тя Господи.

*Слава глас г~.*

Великия истины трубу многострадальнаго максима, восхвалити стецемся вси вернии, единоплеменнии. он бо нас созывает к трапезе духовней, взыдем убо на сие светлое торжество церковное и почтим добраго пастыря песньми, восхвалим его священныя труды, яко да молитвами его приимем от Христа Бога прощение грехов и велию милость.

*И ныне, Богородичен.*

Невестница светоносная и чистая, Дево бывши Богу, воспеваем тя любовию и блажим яко да святителя максима молитвами спасеши душы нашя.

*Славословие великое и отпуст.*

*На литургии,*

*Блаженна, от канона песнь г~, и з~-я. Прокимен, глас и~.*
Восхвалятся преподобнии во славе, и возрадуются на ложах своих. *Стих:*
Воспойте Господеви песнь нову, хваление его в церкви преподобных: *Апостол ко евреем, зачало тл~д. Аллилуиа, глас в~:*
Священницы твои облекутся в правду, и преподобнии твои возрадуются. *Евангелие от матфеа, зачало а~и. Причастен:*
Радуйтеся праведнии о Господе, правым подобает похвала.

