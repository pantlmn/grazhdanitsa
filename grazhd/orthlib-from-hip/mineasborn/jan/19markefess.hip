<::рус>    электронный текст предоставлен

<::лат>    monah German - Зrbиja

<::рус> Текст подвергнут грамматической правке

<::слав>

*Месяца ианнуариа, в ф~и день.*

*Служба иже во святых отцу нашему марку, митрополиту ефесскому, исповеднику.*

*Аще изволит настоятель, творим бдение или полиелей.*

*На вечерни,*
Блажен муж: *первый антифон.*

*На*
Господи воззвах: *стихиры на и~. Глас д~.*
*[иоанна евгеника].*

*Подобен:*
Званный свыше:

*От*
чрева матерня быв просвещен, егда непостоянство мирских радостей, тленность же и суету благоразумно познал еси, тогда, возненавидев мир и вся красная и веселящая его, притекл еси к божественней схиме, вменив болезни в наслаждение, бдение в радование и упокоение, на земли легание и всенощное стояние, воистинну, в приятное наслаждение, пост в сладость, воздержание в веселие.

Церкве последний воевода, труба великозвучная, гром божественный, благочестия учитель, совершенства священных догматов веры ведатель изящнейший, духа святаго исхождение богословивый яко Владыка и учители, соборов святых и всесвятаго символа непобедимый поборник и предстатель, по долгу светло да восхвалится.

Вселенныя великое светило, егда возшел еси от востока светло радуйся, яко исполин, путь Господень тещи, и к западу приплыл еси, тогда лучи твоя священная испустил еси, верныя убо просвещая, отпадшыя же в беззаконное и противозаконное новшество во всесвятем и всесвященнем символе веры, и покаятися не восхотевшыя, яко молния попалил еси.

*Глас тойже, подобен:*
Яко добля в мученицех: *[мануилово].*

Священнейший храм был еси святаго духа, марко всехвальне, добродетелей блистаний весь просветив ум. Сего ради ныне предстоя со ангелы творцу твоему, моли от тли и бед избавитися верою совершающым всечестную память твою.

умножив талант, егоже приял еси, преподобне, от руки всех творца, приснопеваеме, в радость вшел еси мудре Господа твоего, яко раб добрый и слуга вернейший, и ныне моли от тли и бед избавитися верою совершающым всечестную память твою.

Марка восхвалим, в концы мира возвестившаго святаго духа от отеческия впостаси бытие имуща, но не убо, и от сына: яко не двема винама быти, но едина вина есть отец обою, иже и всего божества есть источник и единый безвиновный.

*Слава, глас а~ [иоанна евгеника]:*

Взирающе на равноангельное житие твое, богоносне марко, яко во образе тя видим перваго человека, прежде преступления бывша малым чим меньша от ангел: яко безчестное поражение, еже от преступления, исправляя и еже по образу удержав совершенным деланием заповедей, ко еже по подобию божию, паче иных востекл еси, и добрым исповеданием и богословием благочестивыя нашея веры пред цари и мучители и всем миром совершенно украсился еси. Сего ради человеческое естество хвалящися твоими добротами, и вселенная чудящися твоим исправлением, церковь же Христова украшена сущи всемудрыми твоими богонаставлении, вкупе ныне приносят ти радование, и мы, утвержденнии тобою, усердно вопием ти: моли сохранитися нам в добром исповедании твоем.

*И ныне, догматик:*

*Вход. Свете тихий. Прокимен и чтения три святительская. На стиховне, стихиры глас е~. Подобен:*
Радуйся: *[иоанна евгеника].*

Радуйся, церкве звездо, за нюже излия кровь свою великий пастырь и первый архиерей Христос, емуже добре паче иных уподобляяся, мудре, по силе душу твою готовейше полагал еси о пастве его и самаго себе отдал еси противу бездверных уст: ухищрения витийствования совершенным богословием и мудростию духа, о немже и борение бысть, постыдил и заградил еси, приснохвальне.

*Стих:*
уста моя возглаголют премудрость:

Радуйся, вселенныя светильниче, путевождствуяй хотящыя [?] разумный души корабль в небурное и велне[?] доброе пристанище управити и православную веру непорочну показуяй и благодатию услаждаяй и ведый ко спасительным догматом основания веры. Радуйся светильниче многосветлый, имже неврежденны всем показуются отцев словеса, не омраченным внутренними очесы, якоже у отпадших.

*Стих:*
уста праведнаго поучатся премудрости:

Радуйся, премудрости сосуде, юже возлюбил еси от юности, и в супружницу и подругу добре стяжал еси: радуйся писаний священных реко, великая и неиждиваемая, и предельная чистото и всем удободоступная: радуйся мироположнице словес, юже вкупе составиша учители о святем исхождении духа, и мечу обоюдоострый, из корене посецаяй новшеская языки благодатию богословия: радуйся искупление сладкое и нектароизлиянное.

*Слава, глас з~:*

Дух всесвятый, иже издетска вселися в сердце твоем и обита в тебе радостно, яко во храме таинственнем и укрепи тя к борению противу миродержителей и к одолению, сей уготова тя посреде вселенныя храбрствовати от отца, и поборствовати за святый символ, иже по благодати того от отец преданней, отпадшыя же от нас и прежде и ныне, силою боговещанных словес твоих устрашити и постыдити. темже о церкви усердно молися, молимся, богоносче марко приснопеваеме.

*И ныне, Богородичен:*

*Тропарь, глас и~ [иоанна евгеника]:*

Православия наставниче, новшеств противоборниче, степень веры, церкве светильниче, учителей богодухновенная печате, марко всемудре, писании твоими вся просветил еси, цевнице духовная, моли Христа Бога спастися душам нашым.

*На утрени,*

*По а~-м стихословии седален, глас и~, подобен:*
Премудрость и слово: *[мануилово].*

*От*
источника премудрости преисполнив уста и сердце и ум, мудре, отонудуже привлекл еси учения струи, теми души напояя, верных совершил еси, и догматов божественных правило показался еси: отца яко единаго виновника ведал еси и духа и источник божества: марко присноблаженне, моли Христа Бога прегрешений дати оставление любовию празднующым святую память твою.

*Слава, и ныне, Богородичен.*

*По в~-м стихословии седален, глас и~, подобен:*
Премудрость и слово: *[иоанна евгеника].*

Премудрость возлюбив, яко соломон, целомудрию поревновав иосифову, моисееву незлобию, илиине божественней ревности, давидовой кротости, павлову проповеданию, иоаннову свыше богословию, яко мудр убо, воистинну, лжемудрыя постыдил еси, яко целомудр сохранил еси себе чистейша, незлобна и кротчайшая, ревностию испепелив мысленно предателей веры и проповедал единое благочестие.

*По полиелеи седален един от обою выше.*

*Степенна. Прокимен и евангелие святительское.*

*По н~-м псалме, стихира, глас з~ [мануилово]:*

Излияся благодать из устен твоих, марко отче наш, светильниче богодухновенне, и был еси светильник Христовы церкве, уча словесныя овцы веровати в Троицу единосущную во едином божестве.

*Канона святителю два.*

*Первый канон. Творение кир иоанна евгеника номофилакса, егоже краестрочие:*
Язык единородный да будет по обычаю родный брат, поет кир иоанн.

*Глас д~. Песнь а~.*

*Ирмос:*
Отверзу уста моя:

Земнаго исхити и вещественнаго пристрастия мой ум, содержащя небо и землю впостасная Бога отца мудросте, и слово ми даруй венчающему служителя твоего.

Благодать словес, сладчайших меда, богодухновенно об\ъемши священную твою душу, соверши наслаждение странное, общее верным услаждение, брашно спасительное.

Яко великое жизни светило мировожделенное возсиял еси от востока и востекл еси, яко исполин державнейший, и просветил еси концы мира лучами словес твоих, марко божественне.

уста благодати быша богоглаголивии устне твои и глас медоточный, язык же священный твой яко трость писца показася, мудрость состави, благодать излия.

*Богородичен:*

ум небесный, чистую и возвышенную душу и помышлений и таинственных писаний откровение, предел премудрости, лик умов прият с материю божиею.

*Ин канон,*

*творение великаго ритора великой церкви мануила, егоже краестрочие:*
Архиереа асии знаменитейшаго пою марка.

*Глас и~, песнь а~:*

*Ирмос:*
Колесницегонителя фараоня:

Доброты ради добродетелей сияния вышняго приятелище быв, паству Христову, марко, просветил еси. Сего ради к свету невечернему преставлься, воспевающым божественную память твою вдохни слову озаряющую благодать, славне.

Тщащемуся ми достойно достигнути похвал твоих, блаженне, глубочайший зрится быти источник словес божественных твоих исправлении, но отче, молитвами твоими любви равную благодать и силу ми даждь.

Благодатей божественных всесвятый храм, от негоже благовония таинственная всем благочестно живущым раскрышася во славу и хвалу несозданныя Троицы, единаго естеством Бога нашего, да восхвалится марк всечестный.

*Богородичен:*

Древле пророков священныя провидеша взоры, чистая, тя умною гору, купину неопалимую и врата непроходимая, стамну и манноприемницу: мы же верою возвещаем тя Богородицу воистинну, богоневесто.

*Песнь г~.*

*Ирмос:*
Твоя песнословцы:

Отверз божественныя хляби мудрости и ведения твоего, всю, землю наводнил еси, православнейше богослова бытие святаго духа точию от отца.

Ревность дому господня, ревность догматов отеческих, священное сердце твое об\ъем, согре и честный язык твой на новшества из\ъостри.

Величайшая борения и нужды благодушно, преблаженне, под\ъем, и добродетель избрав и отеческое благочестие, величайшую славу на небесех ныне наследовал еси.

Велий светильник, иже в мори сущым, велия в мире живая звезда, свет сладкий и всеусладительный, соль земли крепкая, древо божественнаго знания, чудный марк да венчается.

*Богородичен:*

Состаревшееся естество человеческое, яко рождши всех творца, о всех преестественно человека бывшаго по естеству невещественному ты Богородице, обновила еси.

*Ин.*

*Ирмос:*
Небеснаго круга:

Зерцало сияний всетворческаго духа, блаженне, показался еси, просвещая верных исполнения, незаблудными твоими учении и уверяя воспевати Троицу несозданную.

Риторствуя посреде соборнаго ряда, утвердил еси бытие духа святаго от отеческия впостаси происходящее, и верных составления, марко, возвеселил еси.

Всесличная труба, мусикийский орган, духодвижимый язык и сладкозвучный, исполненный благодати источник истинныя премудрости, да похвалитися днесь марк всечестный.

*Богородичен:*

Неиз\ъяснимое чудо еже на тебе, всечистая! яко всех Бога неизреченно родила еси и по рождестве Дева сущи явилася еси, сего ради Богородицу тя истинную почитаем.

*Кондак, глас д~, подобен:*
Явилася еси: *[мануилово].*

Премудрыми словес твоих исплетении, всеблаженне, всякая уста хульная заградил еси и верныя боговещании просветил еси чести Троицу в тождестве естества.

*Седален, глас и~. Подобен:*
Премудрость и слово: *[иоанна евгеника].*

Облетая луг священный и рай, воистинну благоцветущий, яко некая пчела, от писаний духа и святых отец первых, веры оснований возвестителей и учителей, преподобне, росу почерпал еси приятную и благовонную, от неяже соделал еси соты веры и мед ведения, егоже царие и простецы во здравие приемлюще, благодарственная вси восписуют тебе, всемудре: моли Христа Бога прегрешений дати оставление празднующым любовию святую память твою.

*Слава, и ныне, Богородичен.*

*Песнь д~.*

*Ирмос:*
Неизследный божий соdет:

Одолетель изящнейший трепобедительный противу лукаваго миродержца издетска мужественно явился еси, противу же прелести новшества последи ратовал еси.

Крепкое благоборственное крестное оружие и знамение нося на прелесть, яко моисей разсекл еси море страстей, таже супостаты твоя потопил еси.

Все твое желание ко Христу простер издетска, приснохвальне, к необычному наслаждению, к сладости душевней, к доброте неизреченней, сладкая мира возненавидел еси.

Знамения божественнаго внутрьуду и ангельскаго нрава светлейшия и святыя твоея души лепота и божественность лица твоего из\ъобрази.

*Слава, и ныне, Богородичен.*

Отверзла еси, юже заключи преслушание, райскую дверь, всечистая, уготовав себе к теплому послушанию заповедей творца твоего и жизни путь показался еси, владычце.

*Ин.*

*Ирмос:*
услышах, Господи:

В твоих, всеблаженне, устнах благодать излияся и просвети церкве твердь сладостию разсуждений божественных.

Священнейший храм святаго духа был еси, божественное благоухание богословия всем испуская, священнейший.

Светлая твоя возсия память и просвети мысли любовию восхваляющих твоего богословия совершенство.

*Богородичен:*

Воинство невещественных умов превзошла еси, чистая, рождши вся осуществовавшаго и нас от прелести избавившаго.

*Песнь е~.*

*Ирмос:*
ужасошася всяческая:

Всего себе самаго жертву возносил еси благоприятную Богу, за ны погребенному, храм украсив божественный тело твое и жертвенник святый чистое сердце твое, яко заколение светозарное душу твою.

Избегл еси доблейше жития волнения, вся благоразумно, блаженне, отверг, яко да приобрящеши единое многочестное, единый бисер Христа, и возсокровиществуеши божественное просвещение и ведение Бога.

Малая и недостойная нынешняго века страдания к имущей явитися светлей и божественней славе непрестающей разсуждая, вся искушения крепко и добле претерпел еси с павлом, блаженне.

Крепость необоримую и силу тебе даде единый сильный и Владыка, яко всецело противу змия, тако и конечне противу лукаваго смешения веры и догматов нарушения.

*Богородичен:*

Святыня оскудевавшая святыя невесты сына божия, церкве Христовы, святая Дево всечистая, исправляется и возстановляется светло в славе отеческой по благодати твоей, марком твоим.

*Ин.*

*Ирмос:*
Вскую мя отринул еси:

Посреде церкве песнь богодухновенную сладко воспел еси: отца точию божества уча виновника быти, родителя убо сына и изводителя святаго, всеславне, духа.

Словесем отец и божественным разсуждением, блаженне, последуя, сына и духа отцу равночестна быти возгласил еси, яко бытие има от отца, яко от вины, от негоже вкупе и происходят обоя.

*Богородичен:*

Радуйся лествице иаковля, еюже сниде Бог и привлече смертное естество в небесную славу, богоневесто, радуйся ангелов радосте, верных же всех упование и твердое прибежище.

*Песнь з~.*

*Ирмос:*
Божественное сие и всечестное:

Благодатию единаго, укрепляющаго уповающыя на него, сокрушил еси главы беззаконных насильников человеконенавистных, и мечем духа посекл еси языки вводящих новшества.

Вся земля поет и море чудится, и возвещает церковь чудеса твоя и победительная, и радуется, супостаты вся обращающи в бегство, всемудре.

Потоцы ниловы златострунныя и сладчайшыя меда явишася токи нектароизлиянныя богоглаголиваго языка твоего, православия всем искапающыя догматы.

Река приснотекущая устремлении веселит лице божияго града, церкве исполнение, богоглаголивый марко, правыми догматы.

*Богородичен:*

Ново отроча родила еси, безлетнаго сына отча, всечистейшая, и была еси честнейшая твари, яко всех творца твари явила еси.

*Ин.*

*Ирмос:*
Помилуй мя, Cпасе:

Проповедателей Христовых веру наследовав неумаленную, невредну соблюл еси, славне, пред\ властители, ничтоже страшася италийских козней.

удалив себе сквернаго смешения, всеблаженне, к духовному и радостному отшел еси стоянию, идеже трисолнечный зриши свет, нам благодать прося.

Догматов благочестивых смысл нам из\ъяснил еси и мнящих тоежде быти существо и действо, доблестно отгнал еси, яко сущаго присущее есть, блаженне, различие.

*Богородичен:*

Сотвори тебе величия сильный, всечистая, посреде терний крин обрет тя, имже исполни всю тварь благоухании божества.

*Кондак, глас и~, Подобен:*
Взбранной воеводе: *[иоанна евгеника].*

Богословов богомудрая писания, яко богоглагольник истинен, прием в сердцы, исхождение духа святаго возвестил еси яко должно есть, приснохвальне, и всесвятый запечатлел еси символ: сего ради поем: радуйся, марко богоглаголиве.

*Икос.*

Ангел убо престав, радоватися благовести иногда Богородице со страхом: аз же един от зрящих тя выше естества явльшася яко ангела, яко человек удивляюся и пою ти с любовию таковая: Радуйся, чистоты святыя приятелище: радуйся, премудрости божия сокровищнице: радуйся, богословов святых печате: радуйся, учителей отцев пределе: радуйся, пучино неизмеримая мышлений духовных: радуйся, море пространное таинственных писаний: радуйся, яко показался еси церкве свет велий: радуйся, яко до ныне постыждаеши противомыслящыя: радуйся, источниче догматов веры: радуйся, заколателю новшеских ухищрений: радуйся, имже утвердихомся вси: радуйся, имже истина сияет. Радуйся, марко богоглаголиве.

*Песнь з~.*

*Ирмос:*
Не послужиша твари:

Не поколеба столпа нерушимаго крепости твоея искушений тяжкая зима, ниже в начале, ниже позде: яко на камени твердо основани быша благочестивыя деяния и словеса.

Осквернену зря неприкосновенну имущую сохранитися чистую ризу Христову, юже Христос кровми своими удобри и даде церкви, возстенал еси и великодушно поборствовал еси.

Непревратен помысл стяжав, испытанию бывшу о Бозе и святых догматах веры, яко лев обратил еси в бегство и поразил еси царским рыканием новшествующих полки.

Веселостию и нрава удобрением, словес лепотою и жития святостию, всякаго человека яве привлекл еси, яко сила магнита железо, богомудре, и к славе подвигл еси божией.

*Богородичен:*

угрызением змия истлевший человеческий род, клас рождши живота, всем дарующа дыхание, оживила еси и наздала и рая общника соделала еси, Богородице.

*Ин.*

*Ирмос:*
Божия снисхождения:

Возшел еси радуяся к трисолнечному свету и причастием того наслаждаешися, яко православно на земли, уча, являл еси всем: благословен Бог отец наших.

*От*
единыя впостаси отеческия безвременно возсияша сын и дух: ов убо рождением, сей же исхождением, догматствовал еси и верныя пети утвердил еси: благословен Бог отец наших.

Возвестил еси всем утешителя божественное исхождение сущее токмо от отца, яко от вины, мудре, и постыдил еси богокупцев гнилая мнения, не ведущих вопити: благословен Бог отец наших.

*Богородичен:*

Свободися плодом твоим, богородительнице, естество смертное от древния клятвы и благословения удостоися святаго, сего ради славит и воспевает зовуще: благословен Бог отец наших.

*Песнь и~.*

*Ирмос:*
отроки благочестивыя в пещи:

Великия домостроитель всего, вся содержаяй же и промысляяй, сей пред\ъумысливый общее, блаженне, всеблагочестное исповедание, общаго тя учителя, отца, пастыря всем устрояет и поборника крепкаго.

Младенцев стреляния противомыслящих догматов софистическая ухищрения показашеся, детское игралище, паучинное ткания исплетение, и сила языков тех ослабе, противу твоего, богоглаголиве, богодвижимаго и богословскаго языка.

Возвед очи помысла и всего себе спростер ко Господу, во еже сокрушити убо сильнаго, спасти же благочестивыя, сего необоримаго обрел еси споборника, слове ти дарующа, яко достойному и многою силою благовествующему.

Богу взаимодав любовь к ближнему и благодеяние, многократное, якоже той обеща, обрел еси воздаяние в настоящем и в будущем веце, богатство небесное и славу и наслаждение неиждиваемое и живот во веки и царство.

*Богородичен:*

Изрину зависть древняго льстеца и отступника изрядное творение творца, род человеческий, в тмочисленныя прелести, и прежде и ныне, от нихже ныне спасени есмы твоим, владычце, споборением боговещанному марку.

*Ин.*

*Ирмос:*
Седмерицею пещь:

*От*
главы до стоп озаряемь, богоносче блаженне, святительства честное и святое евангелие чисто священнодействовал еси и верныя уча ему, уверял еси пети: дети благословите, священницы воспойте людие превозносите во вся веки.

Яко солнце от востока возсиял еси, преподобне, и богословия блистании осиял и просветил еси вселенную, и верныя научил еси Троице воспевати со страхом: дети благословите, священницы воспойте, людие превозносите во вся веки.

Не друг от друга имеют бытие, яже от единыя вины происходят, славне, всем возвещал еси: яко сын и дух яве обоя от отца, не друг от друга всяко, якоже отрасли от корене единаго неувядаемаго: сего ради убо память твою чествуем во веки.

*Богородичен:*

Всесветлая палато всех владычествующаго, омраченную страстьми душу мою исправи к добродетельным стезям, чистая, да спасен быв милостию твоею, пою: дети благословите, священницы воспойте, людие превозносите во вся веки.

*Песнь ф~.*

*Ирмос:*
Всяк земнородный:

Се ныне да соберутся Христоименитии людие радующеся, и православных святая непорочная церковь да возвеселится днесь и благодарственная да воспоет Христу, исторгшему ловительство новшества чрез единаго мудраго.

Знаменитость неложную и славу небесную, блаженне, наследовал еси, славу бо гибнущую со иным всяким жития угождением, от души, яко не сущая оттряс, с чинми богословов учителей, яко единонравный, сорадуешися.

Голубица, свобождение от бедствования нам возвестившая, напаствуемым тягчайшим волнением новыя прелести, утешителя благодатию добродетелей крилы позлащенными прелетевши, предвари во святыя скинии святых.

Избавление всего мира честную кровь творца твоего, блаженне, предлагая в скорбных испытаниях веры, ходатай Богу и чинам верных поставлен был еси, благоприятными молитвами умилостивляя иже по существу сущаго человеколюбца.

*Богородичен:*

укрепися зиявый, о всечистая владычце, адский льстивый змий началозлобный, иже яко младенца порази человека. Новаго же, яко новорожденна младенца неизмеримаго Бога слова ты рождши, земле неоранная, избавила еси род человеческий, всехвальная.

*Ин.*

*Ирмос:*
Воистинну Богородицу:

Благодать словес и богословия твоего церковь Христову возвесели, ейже сохранитися в мире не престай молитися всегда.

Добре ныне наслаждаешися желаннаго, всеблаженне, крайняго и божественнаго просвещения, егоже участники молитвами твоими и нас сотвори.

Ревность православия, воспылав в твоей чистей души, испепели еретиков языкоболия, марко блаженне.

*Богородичен:*

Яко высшая умов и Богу ближняя, девице чистая, ум просвети, из глубины многовидных нужд из\ъимающи мя.

*Ексапостиларий, глас з~. Подобен:*
Свете неизменный: *[мануилово].*

утешителева благодать в тебе обитавши, марко. божественнейших догматов яви тя реку, еретиков потопляющую полки, верныя же вся веселящую.

*Богородичен:*

Тя госпожу всех яве воспевая, молим, Богородице, буди нам божественный покров, отгоняющи далече от нас мрачныя стрелы велиара.

*На хвалитех стихиры на д~, глас а~. Подобен:*
Небесных чинов:

Пребожественныя Троицы быв жилище, всемудре святителю, добродетелей сиянии и твоих учений светом Христову церковь озарил еси и происхождение духа святаго точию от отца проповедал еси.

Существо божественное и действие тоежде быти исповедающыя, огненными твоими словесы посрамил еси, всеблаженне, яко существо различно есть от свойства, аще и обоя несотворенна, истинна и присносущна суть.

*Глас и~. Подобен: О*
преславнаго чудесе!

О преславнаго чудесе! Источник жизни Христос Бог наш, источника тя священных догматов яви, веселяща верныя жизноточными словесы, яко струями напояющи сердца благочестивых, непоколебимо соблюдающих доброе исповедание отцев, всемудре, о немже ревность и веру показал еси божественнейше.

*Слава, глас а~ [иоанна евгеника]:*

Яко в златоистканную одежду и многочестный венец и несокрушимая броня, в светлейшее житие твое и боговещанное слово Христова церковь облекийся, светло радующися и крепко ограждающися противу супостат, приснохвальне, несет победительная враги мощно победившему во Христе, давшем власть и силу, праведно победу восписующи, пение ти, яко мзду за борение по силе приносит и верою и любовию вопиет ти: непрестанно моли, к немуже отшел еси, триипостаснаго Бога, отца и сына и от отца исходящаго духа всесвятаго, в православном исповедании твоем сохранитися во веки, и от ловительства мысленных волков соблюсти паству Христову бедствующую.

*И ныне, Богородичен:*

*Славословие великое, и прочая.*

*На литургии служба святительская.*

