<::рус>    электронный текст предоставлен

<::лат>    monah German - Зrbиja

<::рус> Текст подвергнут грамматической правке

<::слав>

*Месяца ноемвриа в д~ день.*

*Иже во святых отец наших всея сербии, просветителей, и учителей, святителей саввы, арсениа и максима.*

*На малей вечерни, на*
Господи воззвах, *стихиры на д~ глас а~, подобен.*

Святии сербстии просветители и учители, савво, арсение, и максиме! при престоле яко предстояще триипостаснаго и нераздельнаго божества державы, испросите мир миру, и отечеству избавление, и душам нашым велия милости.

Светлый праздник возсия, и веселия день полн сущи, воньже совершаем память вашу божественнии иерарси: иерархов радование, и красото церковная: савво, арсение и максиме. вашими богоприятными молитвами, мир миру испросите, и душам нашым велию милость.

Светлыя подвиги в животе своем, на земли показасте отцы священнейшии, светлейшая же дарования от Христа Бога восприясте на нб\сех. темже яко Троице со дерзновением предстоите, мир миру просите, и душам нашым велию милость.

Яко орли высокопарнии, всю страну облетающе отечества своего, и слово спасения возвещающе, ереси отражающе. богопроповедницы святии, архиереи богомудрии, савво священне, и арсение досточудне, со максимом славным, молите спастися душам нашым.

*Слава, глас в~. Антониево.*

Божественною любовию разжегшеся святии: родителей оставльше наследия, вольней нищете давшеся, странствием уподобльшеся самому Христу Богу. темже от него пастыри даны бысте словесным его овцам, ихже упасосте на злаце благочестия, и к нему преставльшеся во вечную жизнь, и со иерархи святыми зряще славу его, емуже молитеся о всех, верою празднующих нынешнее ваше торжество, иерарси богомудрии.

*И ныне, Богородичен.*

Яко плодовита лоза Дева, израсти тебе плода животнаго, плодоносити мирови велию и богатую милость.

*На стиховне стихиры, глас в~. Подобен:*
Доме евфрафов.

Радуйся троице честная, Троицу и нераздельную проповедавшая ясно, всем желающым спастися.

*Стих:*
Священницы твои облекутся в правду, и преподобнии твои возрадуются.

Святителем есте слава, и православных похвала, отцы мудри, и наставницы всем ко спасению.

*Стих:*
Честна пред\ Господем смерть преподобных его.

Радуйся святителю савво царская отрасле, радуйся арсение чудодейственне, радуйся максиме новое процветение, радуйся троице честная, Троицы жилище.

*Слава, глас а~. Антониево.*

Приидите верни, днес восхвалим Христовыя иерархи, троицу божественную чудную. к ним же возопиим: савво богомудре, учителю наш и первоседателю. арсение чудотворче, монахов радование, максиме преславне, целомудрия рачителю, святители Христови, украшения сербская, молитеся о душах наших.

*И ныне, Богородичен.*

Радуйся Богородице Дево, радуйся похвало всея вселенныя, радуйся пречистая Мати божия благословенная.

*Таже, тропарь глас д~.*

Апостолом единоравнии{единонравнии}, и святителем первопрестольнии, всея сербии просветителие и учителие: савво, арсение и максиме, молите Христа Бога, мир вселенней даровати, и душам нашым велию милость.

*Слава и ныне, Богородичен:*
Еже от века утаеное. *И отпуст.*

*На велицей вечерни, поемъ*
Блажен муж, *а~ антифон.*

*На*
Господи воззвах, *поставим стихов и~. И поем стихиры глас д~. самогласен. Творение антониа иеродиакона монастыря Раковца.*

Разрешися союз неведения, и пленицы раздрашеся мрачныя, свет возсия боговедения. ибо Христос мысленное солнце, аки звезды светозарныя троический лик богоносных отцев, апостольскою украшенныя мудростию, и предания их известныя хранители, благочестивым проповеданием душевредныя развеяти плевелы низпосла. к ним же крестоноснии людие верою вопием: о иерарси преосвященнии, пастыри богомудрии савво, арсение, и максиме, молитеся спасу о душах наших.

Сосуди святии и освященнии Богу, еще от младенства вы бысте отцы святии, сего ради вся красная мира сего, яко несущая оставльше, и Христово иго легкое на рамена своя вземше, устремльшеся единению, и молитвенным серпом страстей изничения посекше, и ангельски на земли пожисте. темже благодать всесвятаго духа, божественных таин делатели достойныя яви, и пастыри показа словесныя паствы, юже бодренно на пажитех райския сладости упасосте, и преставльшеся благочестне, пастыреначальнику Христу, егоже молите иерарси священнейшии, даровати нам велию милость.

*От*
вышния мудрости напоисте свой разум, и яко реки воды источающе учения отцы богомудри, напаяюще душы верных, ереси запаления погашающе, бывше правоте детели, от Бога обогатившеся чудесы, уверяюще поведаемая, упразднися злоба льстиваго, истина Христос ныне прославляется, иже последния дни апостолом сообразная показа, к ним же возопиим: архиереи честнии, богопроповедницы божественнии, тричисленный личе богоносных отцев, савво, арсение и максиме. Троицу ныне умолите, даровати нам велию милость.

Божественная благодать всесвятаго духа, словеснаго стада богодухновенныя пастыри сотвори, юже от волков расхищенныя соблюдосте иерарси священнейши, священную жизнь свою богорачительне совершивше, преидосте вечней и всеблаженней, радующеся приснопамятни, яко совокупльшеся апостольскому лику на нб\си, присно зрят славу вседержителя. имже Христолюбивое собрание сошедшеся вопием: сербстии первосвятители и учители: савво, арсение и максиме, молитеся пресвятей Троице, мир миру даровати, и душам нашым велию милость.

Согласно днес вернии сотворяюще лики, и стекшеся воспоем трисветлую зарю божия церкве, богоносныя отцы. сии бо премудри художницы вся научающе невежи знанию душепитательному, иже делающе мзду приемлем вечнующую жизнь, сего ради теми вопием: радуйся Троице единосущней велики угодницы, троице блаженная, савво первоседателю честный, арсение чудотворче и максиме всеизрядный, молитеся о душах наших.

Яко вернии раби владыце своему Христу, верно послужисте преподобнии отцы, врученныя таланты усугубляюще премудри, не якоже лениви в земли скрывше. темже и сугубыя почести приемше на нб\сех, божественнии иерарси, имже благочестивое собрание совокупившеся вопием: наши просветители и учители, савво, арсение и максиме, иноверныя языки укротите, и безбожныя агаряни разжените, богоприятными молитвами вашими, и спасите души нашя.

Радуйся троице священная, Троицы всесветлое жилище, иже от чресл матерних прилепившеся Богу, и сего благодатию пастыри бывше словесных овец, и сия воспитасте на злаце благочестия, язык огнен имуще, имже ересей попалисте хврастие, православие уяснисте, и люди своя научисте благоверию, и добре преставльшеся святии во святую жизнь вечную. темже священное собрание, благочестивий сербский роде, хвалу Богу ты воздай, воспой песнь нову, и похвали светоносную зарю мысленнаго солнца, имже возопием: богодухновенни столпи, иерарси преосвящении божия церкве, савво, арсение и максиме! вашими учении озаришеся богоразумию светом, и спасение улучихом от Христа Бога спаса душ наших.

Пресвятыя живоначальныя единосущныя и нераздельныя Троицы рачители бысте, преблаженная троице священная, и последователи искреннейши, и святаго имене проповедницы велегласнейши, освящения главы, от языка богоноснаго, имже упразднися лесть многобожия, процвете правда богознания, неусыпными трудами иерархов преславных, имиже вопием: разделенныя телеси, и совокупленныя духом, Богу предстоящыя, савво, арсение и максиме, прилежно молитеся спастися нам.

*Слава, глас и~. Творение антониево.*

Дарованием всесвятаго духа, украшени святии иерарси, проповеданием божия слова, яко же удицею от тмы безбожия, боговедения свету уловляюще языки, и яко благочестия поборницы непреборими, богогласным языком ересей противление упраздниша, и вся научиша пети, Троицу едину непременную, яко богословия трубы гласнейшыя, имиже возопиим: архиереи честнии, пастыри предобри, сербстии светильницы пресветли, святителемь красото, церкве благолепие, святители Христовы, Троице богоносная: савво, арсение, и максиме, молите спастися душам нашым.

*И ныне, Богородичен,*
Царь небесный за человеколюбие: *Вход, и прокимен дне. И чтения г~.*

*На литии, стихиры, глас а~. Самогласен. Антониево.*

Стецемся ныне боголюбивии, и трапезы духовныя насыщшеся, сего созывает нас всечестное торжество своея памяти, святителей божественная троица, и пития предлагают по прошению коегождо, приидите обедуим, и хвалу принесем нашым, радуйтеся глаголюще, благословеннии лозы, мироуханнии грозды, пиво духовное искапающи, и души верных людей своих напаяющи, радуйтеся светильницы пресветли, зарею благочестия вселенную озаряющи, радуйтеся всея сербии, просветителие и учителие, всеблажени иерарси Христови, святители савво, арсение, максиме, в свету невечернему яко преставльшеся, со апостоли веселитеся, Христову предстояще престолу, ходатайствуйте мир миру, и отечеству избавление, и душам нашым велию милость.

Небо днес свыше радуется, и земля веселится, человеком сердца играют, и вся тварь ликовствует, совершающи ныне праздник радования, и Христова церковь красуется, трудами всечестных иерархов Христовых, духовно веселится, со священными чады своими, мы же о празднолюбцы, хвалами почтим нашя просветители: радуйся наша красото савво богомудре, иже земноцарственную славу презрев, любве ради божия. радуйся чудодейственне отче арсение, присными молитвами Богу беседовав, и от него вдался еси пастырь Христова стада. радуйся целомудрия столпе, новое процветение максиме преблаженне. темже отцы священнейши, молитву сотворите, о всех празднующих всечестное ваше торжество.

*Глас в~.*

Просветители нашя, просветившыя всю страну отечества своего, учениемь апостольским ереси разгнавшыя, и многобожия образ разрушившыя благочестия проповеданием, три крепки столпи церковнии, приидите сошедшеся, о Христоноснии сербстии людие, благопохвалим нашя учители премудрыя, заблудшым наставники, отчаянным утеху, печальным веселие, хромым хождение, болящым исцеление, во мраце сущым светила нелестная, богомудрии отцы, богоноснии пастыри, имже возопиим: началопастыря Христа ученицы, иже душу положивше о стаде своем, и приемше ко спасу дерзновение, емуже молитеся иерарси божественнии, всеблаженне святителю савво богоприятне, арсение преосвященне, и максиме мудре, яко да милостив будет нам день судный, и спасет души нашя яко человеколюбец.

*Глас г~.*

Разумно разсмотрив яже преходит вскоре, земное наслаждение, абие отца оставив, вкупе и царствия наследие, во афонскую вселился еси гору, в нейже ангельски пожив, свидетельствовав чудесы, божественным мановением паки возвратився отонюдуже отшел еси, и благодатию всесвятаго духа, первосвятитель отечеству твоему, сербстей земли был еси, и всеизрядна стяжав ученика, арсениа чуднаго мужа желания, иже тебе священноначальствовав савво богомудре, и виноград Христов егоже ты возделав, напаяше духовными водами. темже священная двоице со максимом славным, Христа Бога молите, даровати нам велию милость.

*Слава, глас е~.*

Вострубим трубою песней, воскликнем любовию, и восплещем руками радующеся, во всечестное торжество иерархов Христовых, царие и князи да стекутся, ликовствующе, пастырие и учителие, пастыреначальника Христа подобноревнительныя пастыри, сошедшеся да восхвалим: трисветлую зарю, мысленное солнце возвещающую, столп православия, цевницу духа, возглашающую благочестия путь, и обличающую злославная учения: огненосныя языки, попаляющыя ересей терние: богодохновенныя мужи, пустынолюбную доброту, архиереев похвалу, церкве благолепие апостольских догмат теплыя хранители, сербское великое украшение, сице рцем: о всесвяты иерарси Христовы савво, арсение и максиме, предварите вскоре на помощь нашу, вас тепле призывающих, и спасите стадо свое от всяких напастей, молитвами вашими.

*И ныне, Богородичен. Германово.*

Вострубим трубою песней, преклоншися бо свыше всецаря Мати Дева, благословенми венчавает воспевающыя ю, царие и князи да стекутся, и царице да восплещут. в песнех, царя рождши, иже смертию держимыя первее, разрешити человеколюбно благоволившаго, пастырие и учителие, добраго пастыря пречистую матерь сошедшеся восхвалим, свещник златозарный, светоносный облак, нб\с пространнейшую, одушевленный кивот, огнезрачный владычень престол, манноприемную златную стамну, затвореную слова дверь, всех Христиан прибежище. песнми богогласными похваляюще сице рцем: палато слова, сподоби смиренных нас небеснаго царствия, ничтоже бо невозможно ходатайству твоему.

*На стиховне, стихиры, глас в~. Самогласен.*

Киими песненными добротами воспоем иерархи господни; разделенныя телеси, и совокупленныя духом, богодухновенная уста, божественная веления всем поведающая ясно, покаяния трубы, благочестия поборницы непреборимыя, нерушимыя столпи православия, богоносныя отцы, священнейшыя архиереи, сербская светила. троическим просвещенная светом, троице богомудрая, ихже ради шатания врагов Христос низложи, имеяй велию милость.

*Стих:*
Честна пред\ Господем смерть, преподобных его.

Киими похвальними венцы увязем просветители нашя; имиже уведехом истину, и от тмы свету вознесохомся, апостолом равнодетелныя богоносныя отцы, первопастыря Христа ученики, и смирения ревнителей, иерархов украшение, монахов священнолепную доброту, трисиянную благочестия звезду, землю сербскую просвещающую ясно. святителя савву, арсениа, и максима. ихже молитвами ереси Христос низложи имеяй велию милость.

*Стих:*
Священницы твои облекутся в правду и преподобнии твои возрадуются.

Кия похвальныя почести принесем святителем Христовым; преиспещренным добродетелию, и украшенным богословия мудростию, святостию кипящым, пастырем святоизбраным, благочестия учителем, православия насадителем, оружником Христовым, преосвященным великим архиереом нашым, реками духовная дарования точащым, всю сербскую страну веселящым течением: савву, арсениа и максима. ихже ради противныя Христос низлагает, имея велию милость.

*Слава, глас д~.*

Веселися сербие, со окрестными странами, слава бо господня на тебе возсия, красуйся ныне и ликуй, ибо равнодетельнии древле собранным в сионе, деянию онех ревнующе, ихже и дарований восприемницы бывше, и неизглаголаных зрители в тебе просияша, творяще дивная, утверждающе прекланяющихся падению, имже возопиим: трисветлии зари незаходимое возвещающии Христа солнце, и трикрепцыи столпи церкве, православия наставницы, благочестия проповедницы, святителей божественная троице, Троице неразделней яко предстояще савво, арсение и максиме, ейже молитеся, о душах наших.

*И ныне, Богородичен.*
Призри на моления раб твоих всенепорочная:

*На благословении хлебов. Тропарь святых, глас д~.*

Яко апостолом единоравнии{единонравнии}, и святителем первопрестольнии, всея сербии просветителие и учителие: савво, арсение и максиме, Владыку всех молите, мир вселенней даровати, и душам нашым велию милость. *[Дважды.]*

И Богородице Дево: *[единожды.] И отпуст. Чтение.*

*На утрени,*

*На*
Бог Господь. *Тропарь святых. [Дважды.] Слава и ныне, Богородичен.*
Еже от века утаеное:

*По а~-й кафисме седален, глас а~:*

Мире живи:

Трубы духа восхвалим богоносныя иерархи, воспевшыя песнь благочестия, душы веселящыя слышащих. темже теми вопием, о святая троице, Троицы велии угодницы, савво, арсение и максиме, вашу память чтущым верно, испросите спасение от Христа Бога молитвами вашими.

*Слава, глас и~.*

Первопрестольники нашя и учители, божественныя архипастыри, и просветители, богоносныя отцы верою воспоим, благовернии сербстии народи, сии бо благочестне живуще на земли, духовная чада своя на тверди православнаго учения водрузиша, ихже догматы имуще аки знамение спасения, радующеся вопием: иерарси богомудрии, савво, арсение и максиме, молите Христа Бога, согрешений прощение даровати, совершающим верно всечестное ваше торжество.

*И ныне, Богородичен.*

Небесную дверь и кивот, пресвятую гору, светлый облак, воспоим, неопалимую купину, словесный рай, евы воззвание, вселенныя всея великое сокровище, яко спасение в ней содеяся мира, и оставление древних согрешений, сего ради и вопием ей: молися сыну твоему, прегрешений оставление даровати, благочестно покланяющымся всесвятому рождеству твоему.

*По в~ стихологии седален, глас д~. Подобен:*

Верою творящыя ваш праздник священнейши, от бед из\ъемлете требогатии иерарси, церкве забрало и благолепие, троице присноблаженная.

*Слава, глас г~.*

Ныне радостне крестоноснии людие, составим праздник, и вину сего от чиста сердца сошедшеся благопохвалим, вопиюще и глаголюще, иже Бога тепле возлюбивше, и от него мудрости небесныя сподобльшеся святии, и люди своя научисте иерарси всеблаженнии, славити Троицу единосущную, царствующую во век века.

*И ныне, Богородичен.*

Божественная скиния была еси слова, едина пречистая Мати Дево, чистотою ангелы превозшедшая. паче всех мене персть бывша, осквернена плотскими прегрешенми, очисти молитв твоих божественными водами, подающи чистая велию милость.

*Величание:*

Величаем вас святители Христовы, савво, арсение и максиме, и чтем святую память вашу, вы бо молите за нас, Христа Бога нашего.

*По полиелей седален, глас и~. Подобен:*
Премудрость и слово:

Премудрости водами напоисте разум священнейшии, отринусте земная святии мудрования, умом всельшеся к небесным, и яко реки воды изливаете богословная учения, и напаяете жаждущыя душы невещественными водами богознания. тем и ереси упразднисте благочестия глаголом, и яко православия поборницы, и церкве велицыи заступницы, приемше воздаяние трудов своих, безконечное наслаждение, иерарси блаженнейшии, молите Христа Бога, согрешений оставление даровати, празднующым любовию, святую память вашу.

*Слава, глас тойже.*

Силою словес божественных, вся злыя обычаи изкоренисте премудрии иерарси, и благими научисте люди своя отцы прехвальнии. темже и чудесы прославистеся от Господа, исцеления изливаете, дарования подаете всем приходящым верою, пастыри добрии, истины свидетели. троице богоносная, савво, арсение и максиме! молитеся ко Христу Богу, согрешением нашым оставление подати, совершающым любовию святое торжество.

*И ныне, Богородичен.*

Благодарственное похваление должне, якоже вдовая она два лепта, приношу тебе владычце о всех дарованиих твоих, ты бо явилася еси покров купно и помощь, напастей и скорбей присно мя из\ъимающи. темже яко от среды горящия пещи избавлься оскорбляющих мя, от сердца взываю ти: Богородице помози ми, молящи Христа Бога прегрешений оставление дати мне тя бо имею надежду раб твой.

*Степенна, а~ антифон, д~-го гласа. Прокимен, глас д~:*
Священницы твои облекутся в правду, и преподобнии твои возрадуются. *Стих:*
Всякое дыхание да хвалит Господа. *Евангелие от иоанна. зачало л~з.*

*По н~-м псалме, стихира, глас в~. Самогласен.*

Верою любовию соберитеся днес благочестиви рачителие: хвалу принесем спасителю Богу нашему, давшему нам благочестия учителей, иже в последния роды древле бывшым равнодетельни бывше. богоносныя отцы, священнейшыя иерархи, сербская порождения приидите да восхвалим. нашя просветители и учители, священнаго савву, царскую отрасль, чуднаго арсениа мужа желания, и достохвальнаго максима священства похвалу, имже возопиим: яко добре течение совершивше, взястеся духом на нб\са, со апостоли и иерархи престолу служите Господа славы, к немуже имуще дерзновение святии, о сродстве своем молитву сотвористе, еже свободитися от работы зловерных агарян, и сокрушити их вознесенную бровь, и под ноги верных людей отечества своего покорити, яко да их озлобления избавльшеся, и в мире благочестно поживше, память вашу празднуем, вас прославльшаго Cпаса прославляем, спасающаго душы нашя.

*Канон Богородицы на з~, и святых на и~.*

*Канон Богородицы глас и~.*

*[еяже, краегранесие сицевое:*
Славлю Бога во плоти рождшую.*]*

*Песнь а~.*

*Ирмос:*
Поим Господеви, проведшему люди своя сквозе чермное море, яко един славно прославися.

Сосуд тя обрете чистоты Богородице Господь, и вселися в тя, всему миру спасение содела.

Заимствова от пречистых кровей твоих Богородице плоть, божие слово,обожи человечество.

Ты едина бывше жилище сына божия, чистотою пребольша еси всех, Богородице Дево Мати живота.

*Канон святых, глас а~.*

*Ирмос:*
Христос раждается, славите: Христос с небес, срящите: Христос на земли, возноситеся. пойте Господеви вся земля, и веселием воспойте людие, яко прославися.

Христу от юности прилепившеся святии чудотворцы, тем дарование от него приемше славу святых, и великое дерзновение, ходатайствуйте дар хваления, яко да почтим подвиги и труды вашя богомудрии.

Троическим светом просветисте разум иерарси, тем земное мудрование отвергше, ястеся, премудро непреходящаго приятия трудов, в немже, соборно радуется во славе вечнующей.

*Богородичен:*
Радуйся едина рождшая источника жизни Господа. радуйся избавльшая еву от клятвы, радуйся, всему роду человеческому отверзшая рай, Богородице чистая неискусобрачная.

*Ин канон, глас д~.*

*Ирмос:*
Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

Призри на худородный мой язык троице прехвальная, и остроту подаждь ми, яко да хвалу возслем Господу, вас прославльшаго достойне.

Неисточаемая река мудрости, орган духа гремящ, истинное слово славу божию поведающее, троица бывше приснопамятная.

Неисчетны труды на земли ваша, ради людей своих иерарси, но воздаяние неизглаголанное, но и дарование неисчетно.

*Богородичен:*
утробу девичу освятил еси приятием плоти слове божий, и обновил еси весь род человеческий рождеством многомилостиве твоим.

*Кафавасия:*
Отверзу уста моя.

*Песнь г~.*

*Ирмос:*
Ты еси стена нерушимая роду человеческому, пречистая Дево Мати божия, и спасения ходатаица.

Твою Дево помощь низпосли всем рабом твоим, верою от тебе просящим благодатная.

Тобою клятие всеродное отятся и благословение даровася, Богородице. темже тя выну добротей{?} ублажаем.

*Богородичен:*
Радуйся пророков прозрение радуйся апостолов проповедание, радуйся иноков жезле, радуйся вселения похвало и владычце Богородице неискусобрачная.

*Глас д~.*

*Ирмос:*
Седяй в славе, на престоле божества, во облаце легце, прииде Иисус пребожественный нетленною дланию, и спасе зовущыя: слава Христе силе твоей.

Во истину от прелести влечете человеки, во свете богознания, богодухновенными учении вашими священнейшии отцы, сице и ко спасению наставляюще.

Се мысленнаго солнца лучи, возсияют в сердца сумящих, и последнейщую искру изгоняет несогласующуюся предание святых, ихже ублажаем яко теплыя веры поборники.

Ныне да ликует прозябшая вас вся сербиа, и да хвалится увенчана трудами вашими, богоноснии отцы, савво, арсение и максиме, юже избавите из рук агариных чад.

*Богородичен:*
Нетленно девство рождеством браконеискусным, невреждена чистота Девы Мати бывает, наитием бо духа раждает, прежде век от отца рожденное слово, уже ублажаем.

*Кафавасия:*
Твоя песнословцы Богородице.

*Седален.*

Явистеся апостолом сообразни в последния дни, славни иерарси. ибо дадеся вам тайны явление, благодатию бо духа сказующе рачительно всем содержание ея. целомудрите внимающыя глаголом, и от тины еретическая возводяще стадо, пастыри добри полагающии душу о овцах, и отгоняете жезлом богодухновенных словес мысленныя волки. темже слышасте благая словеса от Господа, и внидосте в радость безгрешную, апостольския лики зряще веселитеся, Троице богомудрая: савво, арсение и максиме, святители богоприятни, сербстии учители, молите Христа Бога, согрешений оставление даровати, верно совершающым всесвятое ваше торжество.

*Слава, глас тойже.*

Велие дерзновение имате ко Господу преосвященнейши иерарси, молитвами своими, милостива о роде своем сотворите богоглаголиви отцы, яко да укрепит мышцу на иноверныя языки и сокрушит их. нападения, и насилия богомезрских и злочестивых агарян избавитися, ходатайством вашим небоявленни, яко да всех тех избавльшеся благочестно в мире живуще, летно ваше празднуем торжество, богоблаженнии архиереи, молите Христа Бога, да милостив нам будет, и спасет всякаго озлобления.

*И ныне, Богородичен:*

На всяк день и час чрез моисеа и пророки, взывает мя сын твой на покаяние, о госпоже владычце! но аз не токмо сим но иже аще кто и от мертвых восташе, не брегу внимати что убо будет, и на твое надеюся аз окаянный, токмо к тебе со слезами вопию: направи слух и ум мой к призывающему мя сыну твоему, да имиже весть судьбами наставит мя на путь покаяния.

*Песнь д~.*

*Ирмос:*
услышах Господи смотрения твоего таинство, разумех дела твоя, и прославих твоя чудеса.

Да бывают нам на враги мысленныя и чувственныя молитвы твоя Богородице, аки копие уязвляющее сердца их, к сыну твоему и Богу нашему.

Рясны златыми одеяна и украшена яко всех царя Мати одесную предстоиши Богородице, в молитвах твоих поминай нас.

Шатания гордых упраздни Богородице, возми от рук их смиренныя раби твои Дево, молебно вопиющих: спаси нас Мати божия.

*Ин.*

*Ирмос:*
Жезл из корене иессеова, и цвет от него Христе, от Девы прозябл еси, из горы хвальный приосененныя чащи, пришел еси воплощься от неискусомужныя невещественный и Боже: слава силе твоей, Господи.

Вещественною обложени плотию иерарси, агарянское жительство ведуще, посреде молв тишайшее. темже тихому и невещественному свету служаще, с невещественными лики и зовете: слава силе твоей Господи.

Щитом богодухновенных словес, умертвивше и кичение ереси, и столп православных догматов воздвигше утвердивше, апостолом делообразни савва, арсений и максим. имже зовем: о роде молитву святии сотворите, исмаительскаго ига свободитися.

Обувше нозе во уготование благовествования евангельскаго мира, шествующе учаще во имя отца, и сына и святаго духа, и разумы просветивше людей своих, радующеся равноапостольни отцы, яко усугубляюще таланты, усугубляюще и мзду от Господа благословений.

*Богородичен:*
Радуйся благоплодовитая лозо Дево, от неяже израсте цвет Христос, и обожи приятием плоти человечества, радуйся грешных милостивая молитвеннице, радуйся пристанище обуреваемым. радуйся Дево марие Мати божия, невесто неневестная.

*Глас д~.*

*Ирмос:*
Твоя песнословцы Богородице, живый и независтный источниче, лик себе совокупльшыя, духовно утверди, в божественней твоей славе венцев славы сподоби.

Витийствующе неизречено прекрасная, и сказующе недомысленная, дохновением пресвятаго духа, тайноводяще неизглаголанному наслаждению паству свою, истинни пастыри: савво, арсение и максиме, началопастыря Христа ученицы кротчайши.

На Господа надежду имуще святии, препоясавше чресла истиною, и оболкшеся в броня правды, сташа противу невидимых врагов, вземше победительная, венчавшеся от всецаря Христа Бога, венцы знаменозрительними, яко духа воини предоблии.

Паче солнечных лучь возсиясте житием святым иерарси господни, и поведанием божиих велений, тму безбожныя ереси прогоняюще священнейшии, савво, арсение и максиме.

*Богородичен: От*
безначальнаго отца соприсущное слово, нашествием духа святаго, родила еси Дево мати. темже и преставилася еси ему, во вечную жизнь, о всем мире молитву принеси, милосердия Владыку соделай владычцею.

*Катавасиа:*
Седяй в славе, на престоле божества, во облаце легце, прииде Иисус пребожественный нетленною дланию, и спасе зовущыя: слава Христе силе твоей.

*Песнь е~.*

*Ирмос:*
Страстей мя мглы, яко от глубокия нощи избавляяй, утреневати сподоби дух мой молюся, во свете дне повелений твоих Христе.

Просвети нас повелении твоими Господи, и мышцею твоею высокою, твой мир подаждь нам человеколюбче.

Не имуще иного избавления, разве тебе Мати божия, тебе молимся: от всякаго ловительства сохрани нас, Богородице Дево.

Душегубительныя страсти отжени от мене окаяннаго, и чистоты сосуд мя соделай, да поруган явится враг мой, о Мати слова и Дево, яко да славлю тя спасаеми.

укрепися на мя враг мой, и сладострастием борит душу мою от сего мя избави чистая всенепорочная Дево Мати божия.

*Ин.*

*Ирмос:*
Бог сый мира, отец щедрот, великаго совета твоего ангела, мир подавающа послал еси нам: тем богоразумия к свету наставльшеся, от нощи утренююще, славословим тя, человеколюбче.

Престол украсисте прехвальнии первосвятительства, в странах дому своего отечества, божия веления из\ъявляюще. темже сугубо прославлени бывше, нетлением, и чудес дарованием, от вышния премудрости божия, иерарси Христови премудрии, троице досточудная.

На высоту воздержания, крилами божественныя любве возлетесте треблаженнии отцы, и зарею просвещеннии нераздельныя Троицы, юже умолите троице священнейшая, о свободе отечества своего: савво, арсение и максиме.

Славою и честию венча вас соприсносущное слово отчее, преподобнии отцы, и дарованием жизни вечныя, юже испросите всем верою совершающым память вашу.

*Богородичен:*
Кто не удивится слышай рождество, и неврежденное девство, и не возвеличит Бога нашего, иже за избавление всех бысть зрим, и ныне есть, емуже Мати Дева, юже величаем.

*Глас д~.*

*Ирмос:*
ужасошася всяческая о божественней славе твоей: ты бо неискусобрачная Дево, имела еси во утробе над всеми Бога, и родила еси безлетнаго сына, всем воспевающым тя мир подавающая.

Божественною благодатию укрепльшеся угодницы владычнии, победителие явистеся, движение плоти умертвивше, ангельски житие ведуще, первопрестольницы бысте людем своим, ихже назирающе спасайте от всякаго обстояния, иерарси богомудрии.

Вы бысте соль земли отечества своего святителие, обуявшую зловерием добру сотвористе, вы и путеводи к пути спасительному, рачителие Христови троице пречудная: савво великий первопастырю сербский и учителю, арсение мудрый наставниче, максиме светлый боголюбия образе.

Сербский роде благочестивый, ликуй и веселися ныне, честную память богоносныя троицы, тебе родившей евангелием, празднуй и принеси похвальная вопиющи: савво, арсение и максиме, славо наша и похвало, и просвещение.

*Богородичен:*
Мати девствует, и Дева, раждает, обоя бо естества уставы преходят. но идеже действует Бог, изчезает немощь, мы же земнороднии дивящеся, Бога славим, тя Деву и матер свою сильне возвеличившую.

*Катавасиа:*
ужасошася всяческая.

*Песнь з~.*

*Ирмос:*
Ризу мне подаждь светлу, одеяйся светом яко ризою, многомилостиве Христе Боже наш

В ризу безстудия облекохся окаянный, ни воззрети возмогу на небесную высоту, но тебе молюся Мати божия: на стезю настави мя покаяния.

Множества моих лукавых деяний безстудия, окружают смиренную душу мою, от сих избави мя небесная царице, Дево Мати божия.

Обучахся от младых ногтей, на всякая злая деяния, и обладаша мною. ныне приидох в чувство, и познах яко нелепая, и в намерении есмь каятися, Богородице Дево, ты поспешествуй ми.

*Ин.*

*Ирмос:*
Из утробы иону изблева морский зверь, якова прият, Деву же всельшеся слово, и плоть приемшее пройде сохраньше нетленну, егоже бо не пострада истления, рождшую сохрани невреждену.

Един о Бозе стяжавше разум, иерарси господни, единодушно сохранше красоту душевную, едино делающе, единообразную мзду приемше, от единаго в трех лицех Бога нашего, егоже молите святителие всем дати спасение.

Со саввою почтим арсениа и максима, яко духа всесвятаго достойная жилища, яко священнотаинники господни, и светила всея сербии, яко церкве забрало, и святителем похвалу и украшение, и всем верным радование.

Предняя зряще радующеся яко приемлемо вам, не помняше преходящая треблаженнии. сего ради под\ъемше неисчетныя труды, возвещающе спасения путь, людем своим иерарси преславнии.

*Богородичен:*
Прейде законная сень, Бог приходит от девыя утробы, благодатию своею род человеческий от льстиваго прелести свободи. емуже вопием: приснодевы матере твоея молитвами Христе Боже помилуй нас.

*Глас д~.*

*Ирмос:*
Божественное сие и всечестное совершающе празднество богомудрии Богоматере, приидите руками восплещим, от нея рождшагося Бога славим.

Гласу евангельскому повинувшеся божественнии рачителие, величества славу оставльше, иго легкое Христово прияша, образы смирения показаша, и высоту благородия на высоте небесней обретше, отонюдуже зовущым спасение ходатайствуйте, святителие: савво, арсение и максиме незаходимая светила всея сербии.

Яко искрени рабы воверения таланты усугубляюще владыце своему, отцев трисветлая свеща, троица богоносная приснопамятна, темже в радость вшедше приснопребывающую Господа своего, пречестнии архиереи и предстатели Христови церкве, савва со арсением и максимом славнии.

Нелицемерную веру, и любовь, непременную надежду и умиление, всенощное стояние, и всякое иное умерщвление плоти, любве своея ради, собезначальное слово отцу отчее свыше зряй, и мзду даяния подав, юже испросите вопиющым: радуйся троице богомудрая, божественное удобрение верным, и святителем верх и украшение.

*Богородичен:*
утешение скорбящих, надеждо ненадеемых, печалующих радосте, неискусомужная мати, Богородице Дево, тя молим раби твои, сокруши иноверных коварства. правоверно верующих сына твоего, и истинно Богородицу тя исповедающих, всенепорочная избави, зовущих тебе благодатная: радуйся всесвятая марие Мати божия.

*Катавасиа:*
Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог благословен еси.

*Кондак, глас и~. Подобен:*
Возбранной.

Яко благочестия проповедателей, и нечестия обличителей, богозданныя столпи церкве и забрала, святителем образ и надписание, богоносныя отцы сошедшеся восхвалим: савву священнаго, арсениа богомудраго и максима чуднаго. сии бо светильницы пресветли, незаходими вшедше свет богоначальницы, вся просветите зовущыя, иерарси преславнии: радуйся троице пречудная, всея сербии великое украшение.

*Икос:*
Троицу святую почтим, во святителех великое украшение, яко три светила церкве божия, добродетелми сияющыя, и просвещающа люди своя зарею богознания, и изничения ересей из\ корене{?} изгоняющыя, и плоды благочестия насаждающыя. временными вечная стяжавшым, принесем хвалу иерархом Христовым сию: радуйся троице пречистная, живоначальныя Троицы велми любезнейшая жилища от младенства бывшая. радуйся троице приснопамятная, единосущныя Троицы непреборими поборницы. радуйся троице достославная, Троицы впостасми, божеством же нераздельныя единицы, велегласнии проповедницы: радуйся преподобных похвало, савво равноангельне: радуйся постников начертание арсение: радуйся монахов доброто максиме новое процветение. радуйся троице прехвальная, на демони победу вземшая, постом и молитвами. радуйся троице богоносная, к Богу во мнозем дерзновении со архиерейскими лики представшая. радуйся благолепие богодарованное Христолюбивыя паствы. радуйся троице пречудная, всея сербии великое украшение.

*Песнь з~.*

*Ирмос:*
отроцы еврейстии в пещи, попраша пламень дерзновенно, и на росу огнь преложиша, вопиюще: благословен еси Господи, Боже во веки.

Милости твоея, чистая Дево мати, пучину, излей, на окаянную душу мою Богородице, и спаси мя на тя надеющагося раба твоего, в день испытания.

Рождество твое безсеменное, и девство неврежденное, преднаписа древле купина неопально горящая, ныне же вещей сбытие видяще Дево Богородице, дивящеся вопием: благословен еси Господи, Боже во веки.

Согрешения моя аз вем, яко мя претягоша, и несть спасения надежда мне, но тебе молимся Бога рождшей, Дево мати, ты мя спаси отчаяннаго раба твоего, да зовем ти: благословенна еси Бога плотию рождшая.

*Ин.*

*Ирмос:*
отроцы благочестию совоспитанни, злочестиваго веления небрегше, огненнаго прещения не убояшася, но посреди пламене стояще пояху: отцев Боже благословен еси.

Жезлом учения благочестиваго, волки входящыя инуде во ограду Христова стада, отгонисте премудри пастыри, и ныне безбожныя агаряны, молитвенною палицею отжените священнейши, от богоданныя вам Христоносныя паствы, савво, арсение и максиме. ибо велие дерзновение имате ко владыце Христу, емуже поете: отцев Боже благословен еси.

Глубину премудрости почерпше священнейши, от источника присноподательнаго животныя воды мудрости, юже от уст изливаете святителие господни, нашествия ересей потописте, жаждущыя благочестием напоисте. тем радующеся вопием: отцев Боже благословен еси.

Православия ревностию дыхающе богодохновеннии пастырие, столп злобы еретическия разоривше, и в нем гнездающагося врага обнаживше. тем же спасеннии от прелести людие пояху: отцев Боже благословен еси.

*Богородичен:*
Радуйся чертоже всесветлый небеснаго царя, радуйся необыменнаго носившая Христа Дево. радуйся Мати вседержителя неискусомужная. радуйся вселения похвало и радости ходатаице, радуйся всем молящым ти ся милости подательнице и спасение зовущым: отцев Боже благословен еси.

*Глас д~.*

*Ирмос:*
В пещи авраамстии отроцы персидстей, любовию благочестия паче, нежели пламенем опаляеми взываху: благословен еси в храме славы твоея Господи.

Сокрушше челюсти хитроплетеннаго врага, победоносная вземше радуются. ангели венчают главы вашя венцем возмездия, паства же боголюбивая с веселием поет взывающе: препетый отцев Господь и Бог благословен еси.

органи духа песнь согласную к богословию возшумящи, сотрясающи зрак здания смертоносныя прелести, пребожественная духа действительная благодать, вас содела святителие премудри, зовущым: препетый отцев Господь и Бог благословен еси.

Честное днес ваше совершающе торжество, православнии же иерарси соблюдите от всякия напасти и беды, яко да спасеннии радующеся воспоем: препетый отцев Господь и Бог благословен еси.

*Богородичен:*
Всецаря носило радуйся Дево, благословение возвратившая прежднее человеческому роду, и рай отверзшая заключенный чистая, верным была еси помощница всегда, и ныне зовущым: препетый отцев Господь и Бог благословен еси.

*Катавасиа:*
Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог благословен еси.

*Песнь и~.*

*Ирмос:*
Руце распростер даниил, львов зияния в рове затче: огненную же силу угасиша добродетелию препоясавшеся, благочестия рачители отроцы, взывающе: благословите вся дела господня Господа.

На горе святей прославльшася, и купине огнем приснодевы моисеови тайну явльшаго, Господа пойте, и превозносите во вся веки.

На высоте безстрастия возведи мя, о Мати слова и Дево, лежащаго во глубине страсти окаяннаго, яко да присноблаженныя славы причастник явлюся, зову: Господа пойте, и превозносите во вся веки.

Глубина отчаяния мене поглохну пречистая, и душа моя горесть ада ощути содрогнуся, тебе душам спасителя рождшей. Богородице Дево молися, от сего мя избави зовуща: Господа пойте и превозносите во вся веки.

Пламень лютыя и смертоносныя сладостна страсти, росою благодати твоея погаси богородительнице, да постыдится враг мой тобою побежден Богомати, да ликуя аз возвеличу тя спасаемь всепетая, и воспою с веселием: Господа пойте, и превозносите во вся веки.

*Ин.*

*Ирмос:*
Чуда преестественнаго, росодательная из\ъобрази пещь образ: не бо яже прият палит юныя, яко ниже огнь божества Девы, в нюже вниде утробу. тем воспевающе воспоем: да благословит тварь вся Господа, и превозносит во вся веки.

Воистинну чудо превелие слышающым есть, како боголюбия образ савва всесвятый. величества славу и скипетр царствия ни во чтоже име. божественныя любве исполнен и смирения ревнитель афона постиг, в нем живущым бе похвала, и отечеству дадеся пастырь истинен.

Ревнуя учителю твоему богомудрому савве, темже и по блаженном успении его, священноначальства престол украшая, арсение всечестне Христов иерарше, был еси светило всея сербии, сияя лучами добродетели, и благочестия проповеданием, чудодейственный пастырю.

Аще и на последок ты просиял еси святостию отче максиме, но дародаяние ничимже менше древних, ибо и лику иераршескому от Бога причтен еси всехвальне, со первопастыри святыми зриши славу единороднаго от отца, под леты бывша изволением, тому молитву принеси о роде.

*Богородичен:*
Прелестию рай затвори прелестник диавол. праотца изгна древо запрещенное вкусившаго, но перворожден от отца безначальный сын, имже вся бысть, не терпя зрети гордость лукаваго, приим образ прельщенаго, содейством святаго духа, от чистейшия всея твари девическия твоея крови Богородице, и сотре силу демона, емуже воспоем: да благословит тварь вся Господа, и превозносит во вся веки.

*Глас д~.*

*Ирмос:*
отроки благочестивыя в пещи, рождество Богородичо спасло есть. тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

*От*
юности возложшеся царю и владыце своему, Христу, исповедающе пресладкое имя его неведущым, и научающе вся с веселием воспети: Господа пойте дела, и превозносите его во вся веки.

Ныне светится сербиа отечество святых и блаженных священноначальник, благочестивый же род радостне празднует ваш праздник, архиерейская красото, савво, арсение и максиме, и хвалится вопиет: Господа пойте дела, и превозносите его во вся веки.

Лик святых и божественных, во святителех великое украшение, савву, арсениа и максима, благочестнемудрено восхвалим верни, сии бо ны православными догматы утвердиша, и воспети научиша: Господа пойте дела, и превозносите его во вся веки.

*Богородичен:*
Богородице приснодево человеком покрове, твою всемогущую низпосли рабом твоим, и сокруши агарянская стреляния, свободни покажи смиренныя ны, воистинну истинную Богородицу тя исповедающыя, и смиренно сыну твоему воспевающыя: Господа пойте дела, и превозносите его во вся веки.

*Песнь ф~.*

*Ирмос:*
Всяк земнородный да взыграется духом просвещаемь, да торжествует же безплотных умов естество, почитающее священное торжество Богоматере, и да вопиет: радуйся всеблаженная Богородице, чистая приснодево.

Проявленное на горе законоположнику во огни и купине, рождество приснодевы, в наше верных спасение, песнми немолчными величаем.

*Тойже припев к сим тропарем.*

Бог Господь и явися на земли плотоносец, радуйся Дево неискусобрачная, от твоея бо крове заимствова. имже тля потребися, и спасение миру бысть, тя Богородице песнми немолчными величаем.

Чистоты чистейши сосуд тя едину обрете Иисус на земли Богородице, и якоже сам весть в тя вселися, содела спасению делу рук твоих.

На нб\си ангели тя яко матер создателя своего воспевают, еже радуйся благодатная марие. мы же на земли вопием ти Богородице Дево: благословен плод чрева твоего, имже спасеся мир.

*Глас а~.*

*Ирмос:*
Таинство странное вижу и преславное: небо, вертеп: престол херувимский, Деву: ясли, вместилище, в нихже возлеже невместимый Христос Бог: егоже воспевающе величаем.

Благодать всесвятаго духа действоваше яко органом благопотребным, внутрь во вас священнейшии отцы. тем же устне движасте, языком ударяюще, испущаете глас, истинное богословия учение.

Незаходимаго солнца пресветлыя звезды, дастеся всей сербии. и святителем крайнее зерцало, стаду же пастыри богоданни, о них же душу полагающе, святители господни, савво, арсение и максиме.

Яко стрелу испущаете благочестия проповедь, и сея силою без вести сотвористе зломудрствующих. непреборими воини Иисус Христови, преблаженная троице, Троицы велики угодницы.

*Богородичен:*
Палату всех царя, и престол огнезрачен, вси верни вемы тя неискусобрачная Дево чистая. темже тя немолчными песнми, воспевающе величаем.

*Ирмос.*
{?}

Разум неразумным раздравше слепотствовавший, божественни священноначальницы, и просвещен ощутивше, хваление приносим вами просвещение давшему нам, единому во Троице Богу нашему.

Светоносную память богоносных иерархов, сошедшеся вся сербская племена, торжественно празднуим, яко наших апостолов свыше данных: савву священнаго, арсениа чуднаго, и максима мудраго.

Сербская пресветлая звездо, озаряющая ум и сердца людей своих лучею боговедения, трегубая богоносная церковная красото, иерархов похвало, наше радование, архиереи пресвяти.

*Троичен:*
Единочестная славою, безначальная Троице, нераздельная божеством, разделена же лицы, Боже отче и сыне и душе, единицу во Троице, и Троицу во единице, верно тя исповедающыя спасай.

*Богородичен:*
Радуйся ширшая нб\с Дево, вмещшая Бога во утробе твоей. радуйся купино несгараемая, рождеством нетленно сохраншая девство, радуйся Мати еммануила Богородице.

*Катавасиа.*
{?}

*Светилен, Подобен:*
Тивериадское море:

Тайная днес духа трубы, священныя иерархи песнми почтим, сии благочестия поборницы и проповедницы, ересь прогнаша, православие насадиша.

*Слава.*

Незаходимыя звезды мысленныя тверди, богоносныя отцы сошедшеся восхвалим, о сербский роде крестоносный, своя учители и просветители, савву, арсениа и максима, яко оружники господни.

*И ныне, Богородичен.*

Призри всепетая Богородице, на люди озлобленныя, и помощь твою подаждь Дево, ибо мы немощнии суще, тя молим владычце мира.

*На*
Хвалите, *стихиры, на з~, глас е~. Самогласен.*

*Творение антониево.*

Радуйся святителей троице божественная, духа божественнаго богодохновеннии органи, глашающии путь спасения богодарованному стаду людем своим. богозданнии столпи благочестия, волнения тишину церкве смущающыя, суетная творящи. треостри небоковании мечи, посекающи злословия терние, и конечно ересь искореняющи. иерарси всесвятии: савво отче наш, арсение и максиме: Троице яко предстоите с лики святитель, той молитеся премудри, мир миру даровати, и церквам единомыслие, отечеству же свобождение, и душам нашым велию милость.

Радуйся святителей троице божественная, святителем велелепная красото, иже Бога от юности возлюбльшая, и от него множае возлюблена бывшая. и честная седалища всесвятаго духа, добродетелми соделастеся священнейшии, и первосвятители истинейши всей сербии, юже благочестия водами обагристе, и еретиков сонми погрузисте, во преподобии и правде упасше паству свою. возшедсте идеже апостолов ликостояния, с нимиже ликовствующе, архиереи всечестнии, Христа молите, низпослати умирение миру всему, и церквам единогласие, роду же на враги победу, и душам нашым велию милость.

Радуйся святителей троице божественная, крепчайшая забрала церкве божия, нерушимая стено православия, тверди хранителие евангельских велений, и исполнителие теплейшии, богописанныя скрижали, из\ъясняющи закон новыя благодати новопросвещенному своему роду: емуже учители есте и просветители, отцы богоносни. темже проповедницы покаяния, светозарное солнце, великое сербское украшение, святители Христови: савво, арсение и максиме, Христу яко предстоите со всеми святыми, Христа молите о преосвященнейши архиереи, подати миру мир, церкви единомышление, отечеству избавление, и душам нашым велию милость.

*Ины стихиры, глас и~.*

Что тя наречем пречудная троице; светозарное солнце, яко сербския роды благочестия лучею просветили есте. треострыя и огненосныя стрелы, состреляющыя во мраце пагубныя ереси. пребывающыя сердца, духовныя вожди, от печали в радость вводящыя душы верных. многа ваша имена, и больша дарования, святителие славнии, молите спастися душам нашым.

Что тя именуем троице пречистная; умное сияние духа, просвещающее ум душу и сердце людем своим. кратир в нем же пиво, имже паству свою напаяете. разум православия, трубу церкве, трубящую благочестная святых отец предания. уста премудрости, учение богословия извествующая ясно. незаходимое наше светило, савво арсение и максиме, многая ваша именования, но большая дарования, молите спастися душам нашым.

Что тя наречем троице прехвальная; цевницу, возглашающую благодати весну. небошественники, яко на земли ангельски пожиша. богособранный божественный полк, вся противляющыяся истине умертвивши. богоносную троицу, единосущную и нераздельную во единице Троицу, Бога нашего благословившыя верою нам. многа ваша имена, но большая дарования, молите спастися душам нашым.

*Слава, глас з~. Самогласен. Антониа монаха.*

Во святителех великое украшение, и церкве пресветлыя звезды, всея сербии просветителей и учителей, отцев похвала и верных удобрение, богоносныя отцы, священныя архипастыри, верою о Христоименити! вси сошедшеся, богопохвалим зовуще: радуйся божественный полче, духом святым вводимый, поразивый вся воюющыя на церковь господню. радуйся богособранный личе святый, таинственною зарею просвещеный, иже пращею богодухновенных словес умертвивый гордаго. радуйся богоизбранная троице, от утробы освященная Богу, но о богоблаженнии отцы: савво богомудре, арсение пречудне и максиме прехвальне! с невещественными лики невещественному престолу яко предстоите, прилежну молитву сотворите о роде своем, емуже избавитися ига безбожных агарян, и спастися душам нашым.

*И ныне, Богородичен.*

Живот и нетление и миру спасение, во утробе твоей носила еси Богородице, адама древнейшаго, Христа Бога нашего, едина благословенная.

*Славословие великое, глас а~. И отпуст.*

*На литургии: Блаженны, песнь г~-я и з~-я на и~. Прокимен, апостола, глас д~:*
Священницы твои облекутся в правду, и преподобнии твои возрадуются. *Стих:*
Нб\са поведают славу божию: *Апостол ко евреом, зачало тл~е. Аллилуиа, глас з~:*
Честна пред\ Господем смерть преподобных его. *Евангелие от матфеа, зачало а~и. Причастен:*
Радуйтеся праведнии о Господе, правым подобает похвала.

