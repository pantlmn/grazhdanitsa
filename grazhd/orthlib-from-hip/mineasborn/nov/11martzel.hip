<::лат>        OCR:

<::рус>        Библиотека святоотеческой литературы

<::лат>        http://orthlиb.rу

<::рус> Оцифровка осуществлена по электронным картинкам, присланным Алексеем Жуковым,регентом хора Святотроицкого Зеленецкого монастыря и праздничного хора Валаамского монастыря.

<::слав>

СЛуЖБА

ПРП\ДБНОМу И БГ~ОНОСНОМу оТЦу НАШЕМу

МАРТИРИЮ,

Зеленецкому чудотворцу.

Тиснение второе.

САНКТПЕТЕРБуРГЪ

Синодальная типография #ац~и

*СЛуЖБА*

*преподобному и богоносному отцу нашему*

*МАРТИРИЮ,*

*зеленецкому чудотворцу.*

*Месяца ноемвриа в а~и-й день.*

*НА МАЛЕЙ ВЕЧЕРНИ.*

*На*
Господи, воззвах: *стихиры, глас а~:*

*Подобен:*
Небесных чинов:

Добродетелию божественною осияваемь, преблаженне мартирие, на небесныя круги славно вступил еси, разверзшымся ти зерцалом таин: темже в благодати божественней явился еси, приемля неизреченная сияния: *Дважды.*

умом отверстым прием благодать, весь, преподобне отче, освятился еси, и от земных преставився, в царство Христовы славы вселился еси, мартирие всеблаженне, в постницех же быв, светильник пресветлый явился еси, и пищи присно пребывающия ныне насыщаешися, божественною славою облиставаемь.

Троица безначальная и единосущная яви тя себе селение, богоносе мартирие, и показа тя пресветла светильника: от житейских бо мятежей уклонился еси сердцем и житием, темже с небесными ангелы водворяешися во царствии небеснем: и ныне Христа Бога моли о иже верою восхваляющих всечестную память твою.

*Слава, глас з~:*

Приидите, монашествующих множество, днесь мартириа, благочестия подражателя, песньми и пеньми восхвалим, и честную и многоцелебную раку обстояще, любезно облобызаем, глаголюще: радуйся, преславне мартирие, отечеству твоему пресветлый светильниче: радуйся, чисте чистейшему свету совокупляяйся: радуйся, яко со ангелы предстоиши пресвятей Троице, юже непрестанно моли даровати душам нашым велию милость.

*И ныне, Богородичен:*

Богородице, ты еси лоза истинная, возрастившая нам плод живота. тебе молимся, молися, владычице, со преподобным помиловати душы нашя.

*На стиховне стихиры, глас в~:*

*Подобен:*
Доме евфрафов:

Дом и жилище духу пресвятому, премудре мартирие, был еси: темже и нас дом тому соделай, святую твою память почитающих.

*Стих:*
Честна пред\ Господем смерть преподобных его.

Доме духа святаго, и граду и обители нашей утверждение, преподобным похвало, совершенный верою, мартирие преподобне, спасай нас молитвами твоими ко Господу.

*Стих:*
Блажен муж бояйся Господа, в заповедех его восхощет зело.

Доме неоскудныя благодати и граде крепкий, на враги победа, возвыси рог %[императору%] нашему, молитвами твоими ко Господу.

*Слава, глас в~:*

Яко финикс давидски процвел еси, преподобне отче, и крестное оружие восприим, мартирие, бездны страстей изсушил еси воздержанием, чистотою же возвысився, сосуд явился еси пресвятому духу. Христа непрестанно моли о нас, верою и любовию празднующих всечестную память твою.

*И ныне, Богородичен:*

Все упование мое на тя возлагаю, Мати божия, сохрани мя под\ кровом твоим.

*Тропарь, глас в~:*

*От*
юности, богоблаженне, Христа возлюбив, отечество оставил еси, и всех мирских мятежей уклонився, в тихое пристанище пречестныя обители Богоматерни достигл еси: отнюдуже уведев непроходную пустыню, крестовидною зарею показанную, желательне ю обрел еси, и в ней вселився, иночествующих собрал еси, и сих ученьми своими, яко лествицею восходною на небо, трудолюбно тщался еси возводити к Богу: емуже молися, богомудре мартирие, даровати благочестивейшему %[императору%] нашему %[николаю александровичу%] на враги победы и душам нашым велию милость.

*Слава, и ныне, Богородичен:*

Вся паче смысла, вся преславная твоя, Богородице, таинства: чистоте запечатанной и девству храниму, Мати позналася еси неложна, Бога рождши истиннаго. Того моли спастися душам нашым.

*НА ВЕЛИЦЕЙ ВЕЧЕРНИ:*

*На*
Господи воззвах: *стихиры на и~, самогласны. Глас и~:*

Преподобен и честен, светильник божественный и светоносный под\ спудом никогдаже скрывается, но на версе полагает его высоких чудес человеколюбец. Того молитвами, Христе, даруй людем твоим велию милость. *Трижды.*

На рало возложил еси, всечестне, делание рук твоих, делая всегда божественная и не возвратился еси зря вспять: но был еси управлен во царствие Христа, воплощшагося Бога во спасение душ наших. *Трижды.*

В ладии телесней возимь кроткими дыхании кроткаго духа, легко прешел еси житейскую пучину, мудре, и на бисере многоценнем твоя имения продав и обрет его, в себе удержал еси, блажен быв божественными добротами его. *Дважды.*

*Слава, глас тойже:*

Преподобне и богоносне отче мартирие преблаженне, божественным желанием распалаемь, вся земная и житейская мудрования ни во чтоже вменив. Христа единаго возлюбил еси, и в пристанище пустынное дошед, благодушно Богу работал еси, и церковь прекрасну святыя Троицы воздвиг, обитель честну составил еси, и в ней трудолюбно подвизался еси, идеже ныне лежит всечестное и святое тело твое, мартирие отче, исцеление неоскудно подавая притекающым с верою, и душетленныя страсти исцеляя, множество же бесов отревая: тем и стадо учеников твоих чудесы удивляеши, радостно от души вопиющих: богоблаженне и преподобне отче наш мартирие, моли Христа Бога, умирити мир и спасти душы нашя.

*И ныне, Богородичен: Царь небесный: Вход, прокимен дне. Чтения г~:*

*Премудрости соломоновы чтение. [Глава г~.]*

Праведных душы в руце божией, и не прикоснется их мука. Непщевани быша в очесех безумных умрети, и вменися озлобление исход их. И еже от нас шествие сокрушение, они же суть в мире. Ибо пред\ лицем человеческим аще и муку приимут, упование их безсмертия исполнено. И вмале наказани бывше, великими благодетельствовани будут, яко Бог искуси я, и обрете их достойны себе. Яко злато в горниле искуси их, и яко всеплодие жертвенное прият я. И во время посещения их возсияют, и яко искры по стеблию потекут. Судят языком, и обладают людьми, и воцарится Господь в них во веки. Надеющиися нань, разумеют истину, и вернии в любви пребудут ему: яко благодать и милость в преподобных его, и посещение во избранных его.

*Премудрости соломоновы чтение [главы е~ и з~].*

Праведницы во веки живут, и в Господе мзда их: и попечение их у вышняго. Сего ради приимут царствие благолепия, и венец доброты от руки господни: зане десницею покрыет я, и мышцею защитит их. Приимет всеоружие рвение свое, и вооружит тварь в месть врагом. Облечется в броня правды, и возложит шлем, суд нелицемерен. Приимет щит непобедимый преподобие. Поострит же напрасный гнев во оружие: споборет же с ним мир на безумныя. Пойдут праволучныя стрелы молниины, и яко от благокругла лука облаков, на намерение полетят. И от каменометныя ярости исполнь падут грады. Вознегодует на них вода морская, реки же потопят я нагло. Сопротив станет им дух силы, и яко вихор развеет их, и опустошит всю землю беззаконие, и злодейство превратит престолы сильных. Слышите убо царие, и разумейте, навыкните судии концев земли. Внушите держащии множества, и гордящиися о народех языков, яко дана есть от Господа держава вам, и сила от вышняго.

*Премудрости соломоновы чтение [глава д~].*

Праведник аще постигнет скончатися, в покои будет. Старость бо честна не многолетна, ниже в числе лет исчитается. Седина же есть мудрость человеком, и возраст старости, житие нескверное. Благоугоден Богови быв, возлюблен бысть, и живый посреде грешник преставлен бысть. Восхищен бысть, да не злоба изменит разума его, или лесть прельстит душу его. Рачение бо злобы помрачает добрая, и парение похоти пременяет ум незлобив. Скончався вмале, исполни лета долга: угодна бо бе Господеви душа его. сего ради потщася от среды лукавствия. Людие же видевше, и не разумевше, ниже положше в помышлении таковое: яко благодать и милость в преподобных его, и посещение во избранных его.

*На литии стихиры храма: святаго, глас г~:*

Наста, богоносе, солнца светлейший твой праздник, озаряя приходящыя к тебе верою. Безсмертием бо облагоухаеши душы нашя, источая исцеление от святаго твоего телесе, мартирие преподобне, молитвенниче о душах наших.

Чувственныя страсти победив воздержания броздами, преподобне мартирие, ревность на земли к небесным показал еси, всякое плотское желание духови повинув: тем ныне в небесных селениих водворяешися, моля о душах наших.

Светлая твоя память, преподобне мартирие, наша сердца просвещает зарею нетленныя и блаженныя жизни. Зряще бо честную твою раку, яко от нея врачевство от всяких недугов болящым неоскудно подаваемо бывает, хвалим прославившаго тя Господа, егоже моли спасти душы нашя.

*Глас и~:*

Преподобне отче всечестне мартирие, добродетельми возшед душею на небо яко на колеснице, победныя почести приемлеши, тело же твое трудолюбное яко масти во гробе оставил еси, отче, источаеши бо исцеления и прогоняеши духи лукавыя. Темже тя ублажаем, всечестне.

*Слава, глас з~:*

Радуйся и веселися, российская всеосвященная церковь, со священники и князи благочестивыми, монахи же и простыми. Блаженнаго мартириа память днесь почитающе, духовне сошедшеся празднуем, и честный его гроб обстояще и любезно покланяющеся, молимся глаголюще: радуйся, преблаженне мартирие, светильниче пресветлый, врачу болящым, молитвенниче ко спасу Христу Богу нашему о иже верою и любовию притекающих к раце мощей твоих, моли во еже спастися душам нашым.

*И ныне, Богородичен:*

Творец и избавитель мой, пречистая, Христос Господь, из\ твоих ложесн прошед, в мя оболкийся, первыя клятвы адама свободи. Темже ти, всечистая, яко божии матери же и Деве воистинну, вопием немолчно: радуйся, ангельски, радуйся, владычице, предстательство и покрове и спасение душ наших.

*На стиховне стихиры, глас з~:*

*Подобен:*
Радуйся:

С верою и любовию празднолюбцы сошедшеся, псалмы и песньми восхвалим днесь небеснаго человека и земнаго ангела. о всеблаженне и преподобне, постников похвало о нас молися ко Господу, мартирие отче наш, помиловатися душам нашым.

*Стих:*
Честна пред\ Господем смерть преподобных его.

Честный и светоносный, преподобне, твой праздник исполни радости и веселия духовнаго. Темже сошедшеся монахов множество, и христоименитии людие, любовию восхваляюще, блажим преславная благодеяния твоя: яко бо крин во юдоли процвел еси, благоухаеши душы нашя и чувства, мартирие отче наш, моли спастися душам нашым.

*Стих:*
Блажен муж бояйся Господа, в заповедех его восхощет зело.

Яко уязвивыйся желанием божественным, преподобне отче мартирие, взем крест свой последовал еси Христу: вся же плотская мудрования умертвил еси, и наследовал еси воистинну кротких землю, причастием обожаемь, и неизреченнаго онаго веселия наслаждаяся, поминай нас творящих всечестную память твою.

*Слава, глас и~:*

Монахов множества, наставника тя почитаем, отче наш мартирие, твоею бо стезею воистинну право ходити познахом. Блажен еси Христу работав, и вражию обличил еси силу, ангелов собеседниче, преподобных сопричастниче и праведных: с нимиже молися Господеви, помиловатися душам нашым.

*И ныне, Богородичен:*

Безневестная Дево, яже Бога неизреченно заченши плотию, Мати Бога вышняго, твоих рабов мольбы приими, всенепорочная, всем подающи очищение прегрешений: ныне наша моления приемлющи, моли спастися всем нам.

*На благословение хлебов: Тропарь святаго дважды, писан на малей вечерни: и*
Богородице Дево, *радуйся: единожды.*

*НА О_уТРЕНИ.*

*На*
Бог Господь: *тропарь дважды: Слава, и ныне, Богородичен:*

Вся паче смысла, вся преславная твоя, Богородице, таинства: чистоте запечатанной и девству храниму, Мати позналася еси неложна, Бога рождши истиннаго. Того моли спастися душам нашым.

*По а~-м стихословии седален, глас д~:*

Званию Господа твоего последовал еси, мир оставив и вся красная, преблаженне мартирие: претерпел еси телесное озлобление усердно, полки же отразил еси демонов мужественне. Темже твою память присно песньми восхваляем верно. *Дважды.*

*Слава, и ныне, Богородичен:*

Обновила еси, чистая, божественным рождеством твоим, истлевшее страстьми земнородных мертвенное существо, и воздвигла еси вся от смерти к жизни нетления: темже тя по долгу блажим вси, Дево препрославленная, якоже прорекла еси.

*По в~-м стихословии седален, глас е~:*

Постника господня песньми почтим, яко умертвивша вся прилоги страстей воздержанием и твердым терпением воистинну, и посрамивша зело противоборца врага и всю его гордыню, и ныне молящася Господеви, помиловатися душам нашым. *Дважды.*

*Слава, и ныне, Богородичен:*

ужасно чудо зачатия и несказанен образ рождества в тебе познася, приснодево чистая, ужасает мой ум и удивляет помышление: слава твоя, Богородице, во всех простреся, ко спасению душ наших.

*По полиелеи седален, глас а~:*

Погребл еси страстей вся востания, умерщвлением плоти, священный отче, жизнь безконечную по смерти приял еси: темже днесь Христова церковь празднует твою память досточудную, преподобных украшение. *Дважды.*

*Слава, и ныне, Богородичен:*

Настави ны на путь покаяния, уклоняющыяся присно к злым безпутием и преблагаго прогневляющыя Господа, неискусобрачная благословенная марие, прибежище отчаянных человеков, божие обиталище.

*Степенна, а~-й антифон д~-го гласа.*

*Прокимен:*
Честна пред\ Господем смерть преподобных его.

*Стих:*
Что воздам Господеви о всех, яже воздаде ми;

Всякое дыхание да хвалит Господа.

*Евангелие от матфеа, зачало м~г:*

Рече Господь своим учеником: вся мне предана суть отцем моим, и никтоже знает сына:

*По н~-м псалме, стихира, глас з~:*

Преподобне отче, во всю землю изыде вещание исправлений твоих: темже на небесех обрел еси мзду трудов твоих, демонския разорил еси полчища, и ангельския достигл еси чины, ихже житию непорочно поревновал еси: дерзновение имеяй ко Христу Богу, мир испроси душам нашым.

*Канон преподобнаго, на и~. Глас и~:*

*Песнь а~, ирмос:*

Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

*Припев:*
Преподобне отче мартирие, моли Бога о нас.

Благими нравы украсився, Христу прилепился еси от юности, плотския страсти умертвив воздержанием, и к животу, преподобне, преставился еси. *Дважды.*

Глаголов и законов божиих исполнитель быв, исполнился еси, отче премудре, божественных даров, и чудес всем лучи богатно испустил еси. *Дважды.*

Крепостию Христа возмог, державу и силу вражию низложил еси, и похвалу победныя почести, преподобне, чудесными сиянии улучил еси. *Дважды.*

Совесть имел еси благу, око сердечное взирающее к Богу: темже внят молитве твоей, премудре, и с преподобными сочета тя, богоблаженне.

*Богородичен:*

Страсти плоти моея и ума моего двизания неподобная утоли, молю тя, пречистая Дево, и исправи мя заблуждшаго умом.

*Катавасиа:*
Отверзу уста моя:

*Песнь г~, ирмос:*

Ты еси утверждение притекающих к тебе, Господи, ты еси свет омраченных, и поет тя дух мой.

Весь прилежа вседержителю, преподобне отче премудре, всея бесовския злобы избегл еси, досточудным водворением в непроходимая. *Дважды.*

Высотою смирения украшаемь, свергл еси на землю велехвальнаго горделивца плоти своея, божественными веленьми и добрыми делы твоими. *Дважды.*

Плотию обложен, отче премудре, смирил еси надменную выю нечестиваго, благими к Богу воздыханьми непорочне. *Дважды.*

Имея поспешествующую тебе божию силу, премудре, яко чуден во плоти сый быв, чудеса источил еси воскреснием мертваго, и ныне отгониши недуги.

*Богородичен:*

В ложесна твоя воплощаемь, всенепорочная, вселися зиждитель, на благодеяние верно поющым тя.

*Седален, глас д~:*

Страстное поработил еси плоти своея мудрование, и низшее свое покорил еси высшему, отче преславне: сокрушив бо выи бесов смирением, и постом во всечестных деяниих сый, возсиял еси в мире: темже яко луча светолитнаго сияния Христова возсия нам днесь воспевающым тя, мартирие преподобне. *Дважды.*

*Слава, и ныне, Богородичен:*

Поем тя, богоневесто, Мати Христа Бога, славяще рождество твое непостижимое, имже избави ны от лести и коварствия вражия и от всяких бед, владычице Богородице, и верно тебе вопием: помилуй стадо твое, едина пречистая.

*Песнь д~, ирмос:*

услышах, Господи, смотрения твоего таинство, разумех дела твоя, и прославих твое божество.

Содеяв, преславне, душу твою храм святому духу, был еси наследник горняго царствия, с вышними чинми водворяяся, всечестне отче. *Трижды.*

Многоболезненныя страсти всегда врачуеши, приступающих к тебе тепле: благодать бо, преподобне, имаши от Господа содевати знамения и чудеса, пребогате. *Трижды.*

Краснейшим прозябением, отче, в дому божии прозябл еси, добродетельми украшен и плоды чудесными облагоухаемь.

*Богородичен:*

Якоже нива духовная, из\ бразды клас изнесла еси, всю тварь питающаго всяческих Бога, приснодево.

*Песнь е~, ирмос:*

утренююще вопием ти, Господи, спаси ны: ты бо еси Бог наш, разве бо тебе иного не знаем.

умом очищенным преславне зриши, преподобне, доброту неизреченную Христа всяческих Бога нашего. *Трижды.*

Якоже илиа на колеснице, отче, добродетельми твоими возшел еси на небо, и тамо чисте зриши святую Троицу, к тойже духом горя и возлетая. *Трижды.*

Стягнув тело твое пеленою чистоты, и воздержанием покорив его духу, стропотная вся оставил еси, любве ради Христа своего и небеснаго приобретения.

*Богородичен:*

Исцели, милосердная Мати, недугующаго ума моего душевредное омрачение, и озари светом разума Христа твоего, всенепорочная.

*Песнь з~, ирмос:*

Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся, яко иона: от тли, Боже, возведи мя.

Лукавый умертвися змий священными подвиги твоими, преподобне мартирие: темже и молящымся тебе вспомоществуеши разрешитися от его злобы, блаженне. *Трижды.*

Отсекл еси прилежно серпом, егоже виде захариа серповидец, страсти от души твоея: темже приобрет премудрости семена, пожал еси многих исцелений богатныя класы. *Трижды.*

Крепостию духа, отче, и твердостию постояннаго ума твоего возмогл еси державу вражию и силу его низложити от себе: и тем похвалу победныя почести приял еси, преподобне, верных осиявая умы.

*Богородичен:*

Пресвятая чистая, творец устрои тя в жилище себе, Христос Бог наш: темже ходатайствы твоими избави нас от области льстиваго, яко да по долгу тя чтим и ублажаем.

*Кондак, глас и~:*

отечества, преподобне, и всего мирскаго мятежа уклонитися возжелел еси, и в пустыню вселився, тамо во блаженнем безмолвии жестокое житие показал еси, и чада послушания и смирения в нем возрастил еси. Сего ради дерзновение стяжал еси ко святей Троице. еже молитися, богоблаженне, о нас чадех своих, ихже собрал еси, и о всех правоверных, да зовем ти: радуйся, отче мартирие, безмолвия пустыннаго любителю.

*Икос:*

Возлюбив, преподобне, Христовы божественныя заповеди, и возненавидев плоть и яже по ней земная мудрования, пришел еси усерднейше в непроходимую пустыню блатную, и тамо вселився любве ради Христовы и душевнаго обогащения, яко светильник просиял еси чудес даровании: царскаго бо сына яко от сна возставил еси, и тем царя симеона удивил еси. Сия облобызающе вернии, припадаюше молимся: просвети очеса наша душевная, воспевати достойно подвиги твоя, пощения, бдения, слезы и болезни, измождение тела, блаженныя ради будущия жизни: еяже наслаждаяся, моли непрестанно о всех нас.

*Песнь з~, ирмос:*

*От*
иудеи дошедше, отроцы в вавилоне иногда верою тройческою пламень пещный попраша, поюще: отцев Боже, благословен еси.

Прошед подвиги постныя, отче, умом крепким гордую выю смирил еси, божественным вдохновением, и спасительным богообразным подвижничеством душу твою украсил еси, поя: благословен Бог отец наших. *Трижды.*

Краснейшее прозябение, отче, в дому божии произрасл еси верою, сугубейший плод принесл еси добродетельми: теми украшен, чудесы облагоухал еси. *Трижды.*

Просветив твое сердце умилением, начальник был еси священнейшаго собора, отче, наказуя и учя, и вся к божией воли приводя, поющыя: отец наших Боже, благословен еси.

*Богородичен:*

Ново отроча рождшая, пребезначальнаго слова, обетшавшыя ны зело грехом, верныя обновила еси, Дево, и воспевати научила еси: отец наших Боже, благословен еси.

*Песнь и~, ирмос:*

Богоглаголивии отроцы в пещи, со огнем пламень попирающе, пояху: благословите, дела господня, Господа.

Наследниче божественных селений, ангельски, отче, пожил еси: тем со ангелы водворяяся, ликует в чертозех небесных со святыми дух твой. *Трижды.*

Невозвратным умом и невозвратными стопами, богомудре отче, шествовал еси досточудне к небесным селением, евангельскою стезею направляемь, от стропотных же путей до конца уклонился еси. *Трижды.*

Всельшеюся в тя благодатию святаго духа, отче мартирие, благоустрояеши душы притекающих к тебе: лукавно бо страстьми в человецех действующии нечистии дуси отгоняеми бывают.

*Богородичен:*

Вода еси неисчерпаемая, девице, дщерь царя небеснаго, от неяже вси вернии пиюще, благодати исполняемся душею и телом освещаеми.

*Песнь ф~, ирмос:*

устрашися всяк слух неизреченна божия снисхождения, яко вышний волею сниде даже и до плоти, от девическаго чрева быв человек: темже пречистую Богородицу вернии величаем.

Исцеление источает богатно честная твоя рака божиим духом, и страсти многовременныя исцеляет, отче, приходящих к тебе, и прогоняет лукавыя духи лютыя, и воздвизает верныя восхваляти твоя светлыя подвиги. *Трижды.*

Яко великое солнце нам величием подвиг твоих возсиял еси в пределех страны сея. умерый бо прешел еси от света ко свету от гроба возсиявшему. Тем вопием ти: просвети и наша помышления, отче преподобне мартирие. *Дважды.*

Тело твое, блаженне, терпеливое, вязавшееся веригами, страсти неисцельныя прикосновением исцеляет, Богу и спасу тя вельми прославльшу, отче премудре и досточудне мартирие, яко делы твоими добрыми прославльшуся, преподобне. *Дважды.*

Процвел еси в постнических удолиих, прехвальне отче наш, яко шипок многоцветен, и яко крин облагоухал еси совести верных добродетельми и чудесы: темже, преподобне, отжени от нас страсти смердящыя.

*Богородичен:*

Просвети, чистая Дево, сетующее сердце мое присно преступленьми и житейскими молвами, не остави мене врагом быти в радость, яко да славлю тя и любовию пою, препетая.

*Светилен:*

Мирскаго пристрастия, яко от скверны уклонился еси, и хврастие страстей велением божиим яко огнем попалил еси, и алчбою плоть свою увядил еси, отче, и небесною славою со ангелы обогатился еси: темже непрестанно моли о нас Христа Бога, преподобне мартирие. *Дважды.*

*Слава, и ныне, Богородичен:*

Тя предстательницу имамы вси грешнии, о пресвятая Дево, ты благопременна сотвори сына твоего, матерними своими к нему молитвами.

*На хвалитех стихиры, на д~. Глас е~:*

Преподобне отче и богоносе мартирие, в жизни временней подвизався, молитвою, постом и воздержанием, душу свою с телом очистив, духу пресвятому прекрасная обитель явился еси, иже и славна тя, преблаженне, содела, в чудесех же великаго светильника, просветившаго сущих во мраце невежествия: тя яко наставника монахов велемудренна ублажаем. *Дважды.*

Преподобне отче и богоносе мартирие, ты на Бога упование о всем возложив, церковь прекрасну святыя Троицы воздвигл еси, Богу ти помогающу, и к сему обитель честну поставил еси хотящым спастися и о всех моление приносити ко владыце Христу: емуже молися, преподобне, подати душам нашым мир и велию милость.

Преподобне отче и богоносе мартирие, светильника тя стяжавше, священную твою память восхваляем и священными песньми ублажаем, яко нас присно назираеши, и от бед и зол ограждаеши, и к покаянию воздвизаеши: и ныне любовию припадающе, и честным мощем твоим, преподобне, касающеся молимся, тобою прияти велию милость.

*Слава, глас з~:*

Преподобне отче мартирие, не дал еси сна твоима очима, ни веждома дремания, дондеже душу и тело от страстей свободил еси, и себе духу пресвятому жилище уготовал еси: темже единосущныя Троицы угодник быв, обильно благодать приял еси, избранниче Христов, преподобне мартирие: молися спасти душы нашя.

*И ныне:*
Богородице, ты еси лоза истинная:

*Славословие великое. И отпуст.*

*НА ЛИТуРГИИ:*

*Блаженна от канона, песнь г~-я и з~-я. Апостол к галатом, зачало сг~и. Евангелие от луки, зачало к~д.*

*Причастен:*
В память вечную:

*МОЛИТВА*

*преподобному и богоносному отцу нашему*

*МАРТИРИЮ,*

*зеленецкому чудотворцу.*

О пастырю добрый, наставниче наш, преподобне отче мартирие! услыши еже к тебе ныне приносимое моление наше. Вемы бо, яко духом с нами пребываеши. Ты убо, преподобне, яко имея дерзновение ко владыце Иисусу Христу, Богу нашему, и ко пречистей Богоматери, буди ходатай и молитвенник теплый о обители сей, юже возградил еси, и о нас недостойных рабех, живущих в ней, еяже ты просветитель еси и начальник богособранному твоему братству помощник и заступник: яко да твоим предстательством и молитвами невредими на месте сем пребудем, от бесов же и злых человек не наветовани и от всех бед и напастей свободни сохранимся. Всем же отвсюду приходящым во святую обитель твою, и молящымся тебе с верою, и покланяющымся раце мощей твоих, о еже избавитися от всякия скорби, болезни и напасти милостивне поспеши, даровати же православным мир, тишину, благоденствие и из\ъобилие плодов земных: и о всех нас теплый предстатель ко Господу и помощник душам нашым буди, еже отпуститися нам согрешением нашым и молитвами твоими, святе, избавитися нам вечнаго мучения и сподобитися царствия со всеми святыми, да славу, благодарение и поклонение возсылаем единому Богу, в Троице славимому, отцу и сыну и святому духу, ныне и присно и во веки веков. Аминь.

