<::рус>    электронный текст предоставлен

<::лат>    monah German - Зrbиja

<::рус> Текст подвергнут грамматической правке

<::слав>

*Месяца ноемвриа в а~и день.*

*Память святаго великомученика во царех, стефана сербскаго, иже в дечанех.*

*На малей вечерни, стихиры, на д~. глас а~.*

*Подобен:*
Небесных чинов:

Благочестия поборника, и в царех изряднаго, стефана страдальца и венечника, духовно сошедшеся воспоим: и того праздник совершим, любовию радующеся. *[Дважды.]*

Небеснии ныне ангели торжествуют мысленно, в память добляго подвижника: и к нам невидимо сходяще осеняют, полезная дарующе.

Мучеников честный собор, с нами совокуплься, сликовствует и торжествует, славя, и воспевая Христа, иже стефана сице прославльшаго.

*Слава, глас з~.*

Весна нам днесь в земныя горы возсия: приидите братие мучениколюбцы, оберем цветы добродетелей, яже изнесе нам стефан, Христов ученик неложный: иже данный ему талант добре умноживый, и верен явися своему владыце: и иже яко древо при исходищих вод, плод свой даст во время свое: и нам просит от Христа Бога велию милость.

*И ныне, Богородичен.*

Архангельски воспоим вернии, небесный чертог, и дверь запечатану воистинну. радуйся еяже ради отрасте нам Спас всех Христос, жизнодавец и Бог, низложи владычице мучители, безбожныя враги нашя, рукою твоею пречистая, упование Христиан.

*На стиховне, стихиры: глас в~.*

*Подобен:*
Доме евфрафов:

*От*
запада солнце возсия, зари благочестия испущая стефан во царех мученик.

*Стих:*
Праведник яко финикс процветет:

Сербская племена вся, усердно стецытеся, своего заступника славяще.

*Стих:*
Насаждени в дому господни во дворех:

Последним си временем, ты красота показался еси многострадальне стефане.

*Слава, глас и подобен тойже:*

Господви предстоя, славне, егоже возлюбил еси, твое стадо поминай.

*И ныне, Богородичен.*

Богородицу тя вернии вси исповедуем, марие приснодево.

*Тропарь, глас д~.*

Царство еже на земли добре окормляя страдальче, и багряницу нося, смиренно стяжал еси мудрование, нищих посещая, и сим хлеб раздробляя. темже пребожественная Троица, царствия купно и мученичества венцем увязе тя.

*Слава и ныне: Богородичен:*
Еже от века:

*На велицей вечерни,*

*Стихословим:*
Блажен муж: *а~-й антифон.*

*На*
Господи воззвах, *стихиры, на и~: Глас в~.*

*Подобен:*
Киими похвальными:

Киими благопохвальными песнми воспоим стефана, небеснаго человека и земнаго ангела, благочестия поборника, и нечестия отгонителя, столпа непоколебимаго своему отечеству: во бранех доблественнаго, и в напастех терпеливаго, безчинствующих казнителя страшнаго, и благотекущих помощника теплаго. имже Христос дарует нам велию милость.

Киими похвальными венцы венчаим стефана, богоразумия красоту, смиреномудрия высоту, гордыни низложителя, стену необоримую своея ему обители, непобедимаго страдальца, и втораго иова ранами. бесов прогонителя страшнаго, и ангелов сожителя славнаго: имже Христос нам дарует велию милость.

Киими благоставными гласы возвеличим стефана, высокопарнаго орла чистотою умною, сирых помощника, и вдов питателя, страждущих утешителя, и нищих служителя усердна, добраго строителя данных ему от Бога: неправду возненавидевша, и правду предпочетшаго, и нам от Христа просяща велию милость.

Киими добрособранными цветы увязем стефана, Христова сосуда избраннаго, в нейже со отцем и духом вселися. иосифа втораго в напастех и в кротости Давида другаго. соломону в премудрости равнаго, и илии в ревности точнаго, царей образ в добродетели, и в милости наказание известное: имже Христос нам дарует велию милость.

*повторяюще я. Слава, глас и~:*

Днесь честное торжество небесная празднуют мысленно, земная к веселию созывающе в память добляго подвижника, стефана терпеливодушнаго. сей бо всеизрядный Христовых заповедей хранитель бысть известнейший, не помилова тлеющих царствия, ради вечныя и блаженныя воистинну жизни: но расточи и даде убогим, и мученческим венцем венчася: святей Троице предстоя непосредственно, смирение просит мирови, и грехов оставление, иже верою того совершающих торжество.

*И ныне, Богородичен.*

Царь небесный за человеколюбие на земли явися, и с человеки поживе. от Девы бо чистыя плоть приемый, и из нея прошедый с восприятием. един есть сын, сугуб естеством, но не впостасию. темже совершенна того Бога и совершенна человека воистинну проповедающе, исповедуем Христа Бога нашего. егоже моли, Мати безневестная, помиловатися душам нашым.

*Таже вход Прокимен дне, чтения.*

*На литии стихиры самогласны: глас а~.*

Западная вся радуйтеся, и веселящеся взыграйте: посреде себе имуще звезду незаходимую, и многосветлую, солнечныя зари превосходящую, стефана великоименитаго, святаго корене ветвь многоплодную и избранную. истиннаго заповедей Христовых делателя, иже Христа много возлюбльшаго, и нам от него просяща велию милость.

Сербстии родове вси, духовно ликовствующе общую ползу восхваляйте, в нарочитый дн~ь того памяти, посреде бо вас израсте яко шипок благовонный: и ныне посреде мучеников, яко звезда светлая преосиявает, и нас неоставляет яко пастырь добрый: но посещает невидимо, и от Cпаса нам дарует велию милость.

Восточная западным срадуйтеся, и не высокомудрствуйте: ибо солнце другое зде преславно просия, не к западом творя течение, и под землею устремляяся, но к небесем восход имеет от земли, и невещественным спребывая умом, и яже оттуду нам предпосылает лучи: и соблюдает и освящает, и от Христа нам дарует велию милость.

*Слава, глас е~.*

Вострубим духовною цевницею, в нарочитый дн~ь праздника нашего, яже окрест созывающе благочестивомудренне, с высоким проповеданием, и глаголюще: се иже на земли страхом царствовавый, ныне на небесех свободно царствует. приидите царие, и сему поревнуйте: и поревновавше последуйте деланию, да и вы подобным венцем приобщитеся. се милостыни сокровище пребогатое: приидите страждущии, и приимите исцеления, рука бо, яже тогда пенязи дающая, таяжде и ныне дает исцеления телесным болезнем, и душевным страстем. богатии и нищии, здравии и немощнии пришедше, почерпите по вере прошения, от ковчега священнаго, яко от нетленна источника, во славу Cпаса и Бога прославляющаго, иже того прославляющих.

*И ныне, Подобен и глас тойже: Творение Германа патриарха:*

Вострубим трубою песней, преклоншиися бо свыше всецарица Мати Дева благословенми венчавает воспевающыя ю. царие и князи да стекутся, и царице да восплещут в песнех, царя рождшей, смертию одержимыя первее, разрешити человеколюбно благоволившаго. пастырие, и учителие, добраго пастыря пречистую матерь сошедшеся восхвалим: свещник златозарный: светоносный облак, небес пространнейшую: одушевленный кивот, огнезрачный владычнь престол, манноприемную златую, стамну заключенную слова дверь. всех Христиан прибежище, песнми богоглаголивыми похваляюще сице рцем: палато слова, сподоби смиренныя ны небеснаго царствия, ничтоже бо невозможно ходатайству твоему.

*На стиховне стихиры: глас д~.*

*Подобен:*
Яко добля:

Яко тверда адаманта, всеблаженне стефане, сошедшеся днесь восхваляем тя: яко напасти претерпев, и смерть под\ъял еси неправедную: яко да двоим даром сподобит тя Христос, егоже возлюбил еси, царской диадиме, и венцу мученическому.

*Стих:*
Праведник яко финикс процветет:

Яко утро светлейшее, терпения светлостию, достославне показался еси. темже и стекаются священницы и царие, иноцы и мирстии, богатии и нищии, ковчегу припадающе святых твоих мощей, освящение приемлюще.

*Стих:*
Насаждени в дому господни, во дворех Бога нашего:

Иов древле на востоце, славен и именит, богочтец и праведен, и мучеников начало: но и стефан на западе, славою и богатством нетленным, яко воин всех царя, и страдальцев исполнение.

*Слава, глас г~:*

Приидите празднолюбных составления, приидите и лик составим: приидите венчаим песнми венцев тезоименитаго стефана: того ревнующе яже к Богу любви, и терпение похваляюще. воистинну бо до конца претерпе в законе господни, и нуждную под\ъят смерть руками убийственными. и к нему возопиим: многострадальне и преблаженне, обитель юже возлюбил еси, в нейже честным твоим мощем стати изволил еси, и стадо еже собрал еси, сохраняй и покрывай, яко имея ко Христу дерзновение.

*И ныне, Богородичен.*

Без семене от божественнаго духа, волею же отчею зачала еси сына божия: отца без матере прежде век суща, нас же ради из тебе без отца бывша, плотию родила еси, и младенца млеком питала еси. темже непрестай молити, избавитися от бед душам нашым.

*На благословении хлебов: тропарь, глас д~.*

В терпении добрострадальных подвиг твоих, многообразныя раны претерпел еси: и по кончине своей венец от Бога с мученическими лики восприемлеши, и в земли кротких достойно водворяешися блаженне, от нас Христа Бога моли, даровати душам нашым велию милость. *[Дважды.]*

*Богородице Дево:*
а~.

*На утрени,*

*По а~ стихословии, седален, глас а~.*

*Подобен:*
Камени запечатанну:

Рака твоя святе, другий бысть силоам, иже верою приходящым различных недугов исцеления точит. сего ради сербская племена вся в памяти твоей радуются, и во хвалении зовут тебе: слава прославльшему тя, слава венчавшему тя, слава действующему тобою преславная. *[Дважды.]*

*Слава, и ныне, Богородичен.*

Матрь тя божию свемы вси Деву воистинну, и по рождестве явльшуюся, иже любовию прибегающии к твоей благости, тебе бо имамы грешнии предстательство, тебе стяжахом в напастех спасение: едину всенепорочную.

*По в~ стихословии, седален, глас д~.*

*Подобен:*
удивися иосиф:

удивишася ангели, паче естественное зряще, на тебе бываемо, от царствия преходяща в небесная царствия: ужасошася бесове, венценосца тя видяще, егоже бо мняху страданми низложити, сим посрамльшеся падоша, иже сего тогда укрепивый, просвети душы нашя. *[Дважды.]*

*Слава, и ныне, Богородичен.*

удивися иосиф еже паче естества зря, и внимаше мыслию иже на руно дождь, в безсеменном зачатии твоем Богородице, купину огнем неопалимую, жезл ааронов прозябший, и свидетельствуя обручник твой и хранитель, священником взываше: Дева раждает, и по рождестве паки Девою пребывает.

*По полиелеи седален, глас г~.*

*Подобен:*
Красоте девства.

Красен отечеству твоему, и вселенней благоцветущ, воистинну цвет показался еси: очи всех умныя и сердечная привлача разумения, к доброте твоих исправлений. темже удивляеми от усердия зовем ти: радуйся дечаном похвало неложная. [Дважды:]

*Слава, и ныне, Богородичен.*

Красоте девства твоего, и пресветлой чистоте твоей гавриил удивився вопияше ти Богородице: кую ти похвалу принесу достойную; что же воз\ъименую тя; недоумеваю и ужасаюся. темже яко повелен был, вопию ти: радуйся благодатная.

*Степенна, а~-й антифон д~-го гласа. Прокимен, глас д~:*
Возвеселится праведник о Господе, и уповает на него. *Стих:*
услыши Боже глас мой. *Евангелие от луки, зачало кс~г.*

*По н~-м псалме, стихира, глас з~.*

Днес церковь озаряется страстотерпца лучами, и яко цветы украшаема, во веселии хвалится, ясным гласом вещающи: такова моя рождения, такови моего чрева сынове. ихже породих крещением, воспитах же млеком благочестия, и мученики соделах истинны: да молятся о вселенней ко Господу.

*Канон, егоже краегранесие:*
Новому мученику, нову приношу дара песнь. *Глас а~.*

*Песнь а~.*

*Ирмос:*
Твоя победительная десница боголепно в крепости прославися. та бо безсмертне, яко всемогущая, противныя сотре: Исраильтяном путь глубины новосоделавшая.

Новоявленна яко солнце, изнесе тя западная страна, зарями светолучными стефане, концы осиявающа и тайно просвещающа, Господеви победную песнь поющих.

очи стяжав умныя, лишением чувственных, ныне зриши ясно, яже око не виде, по апостолу, и на сердце человеку не взыдоша, яже тебе даде Христос, того возлюбльшему.

Воистинну, рече соломон, память праведнаго с похвалами: се бо ныне собрашася различных язык родове, хвалами венчавающе стефанов верх нетленный.

Очистив ум и сердце, и душу свободну соделав славне, был еси сосуд избранный, достоин божия посещения темже и пришед Христос, с отцем и духом, обитель в тебе сотвори.

*Бо\г:*
Гора высока, юже виде даниил, от неяже камень отсечеся, мужеских рук кроме, тебе прообразова Богородице. без мужа бо нам плотию породила еси еммануила.

*Катавасиа, по уставу.*

*Песнь г~.*

*Ирмос:*
Едине ведый чл~ческаго существа немощь, и милостивно в не воображся, препояши мя с высоты силою, еже вопити тебе святый: одушевленный храме, неизреченныя славы твоея человеколюбче.

Млеко ссав премудрости, от юностнаго блаженне возраста, и в страсе божии поучаяся присно, преплыл еси жития пучину, Христа имея кормчия: иже и настави тя в небесная благая пристанища.

учению внимая евангельскому пребогате, блажащему милостивыя, милостив был еси и кроток. темже и помилован быв, землю наследовал еси, кротким уготованную.

Молитвами прилежными привлекл еси утешителя, иже и вселився в чистую твою душу, световидна всего тя содела, страшна же и чудна всем иже окрест царем, в нашу похвалу и торжество.

устыдеся твоих словес боговещанных и премудрых самодержец греческий, и собор святительский: не терпяше бо зрети злославныя, яко волки посреде стада благочестивых.

*Богородичен:*
Рече божественный иезекииль: и будет дверь затворена. сие на тебе исполнися владычице, вниде бо несказанно в тя отчее слово и мирови явися из тебе плотию, Деву тя сохранив во обоих.

*Седален, глас и~.*

*Подобен:*
Премудрости слова:

Премудрости рачитель быв, и сокровище добродетелей, отонудуже и почерпл еси божественная разумения, и о тлеющих нерадев, нетленным внимал еси. темже и яже возлюбил сия по кончине наследовал еси, приемля достойныя мзды деланием, от правосудящаго вся промысла. сего ради вопием ти: моли Христа Бога, грехов оставление даровати, покланяющымся верою святым мощем твоим. *[Дважды.]*

*Слава: и ныне: Богородичен.*

Помышляю суд и боюся истязания, трепещу страшныя и ужасныя муки, огня, болезни, тмы же и тартара: увы, что сотворю; студ како претерплю; егда книги отверзутся, и деяния обличатся: сего ради припадаю ти, Богородице пречистая: тогда предстани ми, нужды оныя из\ъимающи, тебе бо имамы прибежище владычице.

*Песнь д~:*

*Ирмос:*
Гору тя благодатию божиею приосененную, прозорливыма аввакум усмотрив очима, из тебе изыти Исраилеву провозглашаше святому, во спасение наше и обновление.

Человек убо стефан по естеству, но паче человека ревностию, якоже другий илиа, казня нечестивыя, и снабдевая православныя: еретиков же чада, яко душегубныя волки, от своих предел отгоняет.

Еже убо по образу добре соблюде стефан воистинну, но и еже по подобию в таковем плавании жития нашего мори: ум бо владыку страстем устрои, зовый с веселием души: слава силе твоей Господи.

Ниже скорбь, ни теснота, ниже заточение многолетное, ни избодение очес твое возмогоша поколебати о владыце желание, но пребыл еси неизменен, зовый с веселием: слава силе твоей Господи,

Имея ко владыце твоем великомучениче дерзновение, вселенней мир испроси, твоего отечества хоругви укрепи на варвары безбожныя, и тишину даруй твоим людем: ибо и с нами егда был еси, мирно устроение наше имеяше жительство.

*Богородичен:*
Из\ъобразоваше иногда древняго Исраиля в чермнем прошествие твое непостижимое рождество. якоже бо он немокренными стопами пройде бездну морскую: тако и Христос Дево без семене от пречистых твоих кровей произыде.

*Песнь е~:*

*Ирмос:*
Просветивый сиянием пришествия твоего Христе, и осветивый крестом твоим мира концы. сердца просвети светом твоего богоразумия, православно поющих тя.

К царствию область, и учительства дар приложися тебе: вещая бо полезная, всех сердца привлекл еси к вере истинней, плодоносных показав, и яко сотворив и научив, велик обрелся еси во царствии небеснем.

ужас об\ъемлет мя слышаща, неправедных ти смерти образы: но радость приемлет мя, честныя твоя мощи зряща. воистинну бо по великому апостолу, недостойна страдания нынешняго времене, ко открывшейся славе на тебе.

Не был еси менший верою и желанием божественным симеона и саввы, священных и богоносных твоих отец: но сими убо и инеми добродетельми подобен им был еси: превозшел же еси тех именем и венцем мученическим.

очи всех нищих на тя уповаху, якоже к Богу, рече Давид, и ты даял еси пищу им, яко божий служитель пред очима господнима. темже и наследовал еси блаженне, уготованное милостивым царствие.

*Богородичен:*
Гора синайская древле образ показа непостижимаго твоего рождества, законодавцу в купине. ибо огнь тамо неопали купину, ниже зде богородительнице, огнь божества твою боговместимую утробу.

*Песнь з~.*

*Ирмос:*
Обыде нас последняя бездна, несть избавляяй: вменихомся яко овцы заколения: спаси люди твоя Боже наш: ты бо крепость немощствующих и исправление.

Во бранех доблествен был еси, сопротивных побеждая, не щитом ни копием: не на лук бо твой уповал еси когда, но честных рук воздеянием, якоже моисей амалика в пустыни, и молитвою гордых низлагал еси.

ублажиша тя царие, благословиша святителие, слышаще преславная твоя исправления: образ бо и надписание к добродетели стяжаша тя, и ныне верою приходяще, честным стопам покланяются.

Принеслся еси жертва непорочная, нас ради пожершемуся, ср\дчною чистотою и незлобием: и всесожжение истинное, свято и одушевленно, мученическим исходом заколение совершенно Богови.

Разжжение стрелы невидимаго стрельца, тебе приразившееся стефане, погасил еси благодарственным терпением, и недейственна показал еси: делы нас научая, терпением того козни побеждати.

*Богородичен:*
образы подобаше первее пречистому твоему прописатися рождеству, еже и предвозвести иже при нои ковчег: якоже бо он богородительнице от потопа сохрани останок рода, сице и сие от потопа греховнаго спасе чл~чество.

*Кондак, глас д~.*

*Подобен:*
Вознесыйся:

Другаго константина стяжа тя церковь благочестием блаженне, кротостию, правдою и милостынями: но и великомученика и страдальца истинна. темже и тобою красящися вопиет: стефан мне похвала и утверждение.

*Икос:*
Добрый Владыка, Бог и создатель, якоже в притчи евангельской рече о делателех винограда, того заповедей спасительных коегождо во свое время делавша, и мзду приемша: изнесе ныне во единонадесятый час к концу летом, и в самое совершение тысящам великаго сего мученика и царя: своему отечеству непоколебимое забрало, и своей обители нерушимую стену, и гривну всезлатую церкви. юже и носящи, с нами зовет единогласно: стефан мне похвала и утверждение.

*Песнь з~.*

*Ирмос:*
Тебе умную Богородице пещь, разсмотряем вернии: якоже бо отроки спасе три превозносимый, мир обнови бо чреве твоем всецел, хвальный отцев Бог и препрославлен.

Ии~с навин иногда ангела виде, повелевающа ему изути сапог ногу своею, месту бо глаголаше, святу быти: ты же всеблаженне, николаа видел еси великаго, плоти совлещися повелевающа, и в земли святей приселитися.

Нощная твоя хождения, и яже о камень частая претыкания, яже под\ъял еси нищыя посещая, лествицы тебе устроишася, и степень к небесным, имиже к самому Богу достигл еси: того десницею венчаваемь.

обои убо на тебе венцы блаженне стекошася, царствия купно и мученичества: обоих бо чин соблюл еси. темже царей еси похвала, и мучеников красота: своея же обители звезда многосветлая.

Широта земли и долгота со многих язык роды, тебе вверися от Бога, от заточения призвавшаго тя. юже и соблюл еси добре во благочестии и в законех праведных. темже и мзду приял еси достойную.

*Богородичен:*
Родивыйся соприсносущен Богу и отцу, Бог слово, Богородице, и с нами Бог человек, тобою сниде к нашему смирению, от клятвы прадедния: тебе бо виде иаков лествицу до нб\с досяжущу.

*Песнь и~.*

*Ирмос:*
В пещи отроцы Исраилевы, якоже в горниле добротою благочестия, чистее злата блещахуся, глаголюще: благословите вся дела господня Господа, пойте и превозносите во вся веки.

устне убо движа и руце в молитвах воздевая,очи же господни призираху, и того уши молитву послушаху: и хотения твоя благая преславно совершахуся.

Дар честен воистинну, принесе тя Господеви, благородное твое отечество, паче даров авелевых, и жертв ноевых: на всяк бо день сокрушением духа, жертва был еси создателю.

Агарянская чада блаженне под ноги Господам нашым подложи: се бо часть достояния твоего безвестну тщався сотворити, но предварив, достойною накажи казнию.

Разшириша уста своя яко зверие, спешаще твое поглотити отечество исмаилите безбожнии: силою убо твоею сих низложи.

*Богородичен:*
Исаиа виде тя клещу угля божественнаго, пророческима отроковице очима, того устнам касающася, и грехи оставляюща: ибо из тебе Бог вочеловечися, мира грехов оставление.

*Песнь ф~.*

*Ирмос:*
образ чистаго рождества твоего, огнепалимая купина показа неопальная, и ныне на нас свирепеющую угасити молимся пещь: да тя Богородице непрестанно величаем.

Аще и от нас преставлен был еси якоже илиа, но нам оставил еси святыя твоя мощи, якоже милоть честнейшую: имиже нас страдальче покрывай, от всякаго вреда душетленнаго.

Паче злата и топазиа, рака мощей твоих нам явися: память же твоя славная, паче сота медовнаго, гортанем нашим усладися, в нейже нас осиявают ангели с тобою сходяще.

Юже желахом память светоносную твою, и сладчайшую прияхом и облобызахом, и молимся блаженне твоим ко Христу дерзновением, сохраняй и спасай стадо твое.

Сию юже стяжал еси обитель, юже возлюбил еси, и юже многоусердне украсил еси стефане: и ныне мощми твоими прославил еси, и стадо еже в ней, молитвами твоими окормляеши.

Не имамы инаго к Богу ходатая, иже твоея обители иноцы, токмо тебе стефане, нас собравшаго. и молим тя прилежно: и тамо нас неразлучи, от дарованныя ти славы от Бога.

*Богородичен:*
Егоже вси пророцы, речениями купно, и гаданьми предвозвестиша, всецарице хотяща родитися, и спасти человечество: сего ты заченши несказанно, неизреченно породила еси Богородице: пророков бывши сбытие.

*Светилен.*

*Подобен:*
Плотию уснув:

Позлащенныма крылома добродетелей, к Богу возлетев стефан нас назирает. иже память его творящих: и света исполняет невещественнаго.

*На хвалитех стихиры, на д~. Подобен:*
Дал еси:

Дал еси утверждение любящым тя Господи, страдальца твоего добляго, имже подвигл нас к терпению напастем, и сим низложил еси твоего создания ратника, темже твое божественное смотрение славим: Иисусе всесильне, Cпасе дш~ наших. *[Дважды.]*

Дал еси украшение дечанской церкви Господи, стефана твоего угодника, чудеса содевающа, и исцеления точаща, во славу твоих дарований, темже твое божественное смотрение славим, иже от него собраннии: Иисусе всесильне, Cпасе душ наших.

Дал еси удобрение сербским царем Господи, стефана премудраго, того ревновати деланием, яже к тебе любви создавшему, и иже к страждущым милости, темже твое божественное смотрение славим: Иисусе всесильне, Cпасе душ наших.

*Слава, глас в~.*

Приидите иночестии лицы, духовно возвеселимся, и кивот окрест обступльше. песнми воспоим похвальными, благоговейно устнами, святым прикасающеся мощем, и к слезам мольбу смесивше, к нему возопиим: Христов угодниче стефане, и чудотворче воистинну, нас, ихже собрал еси зде, и тамо собери в части спасаемых.

*И ныне, Богородичен.*

Дево Богородице, помилуй рабы твоя, и избави огня и всякия муки, в нощи и во дни вопиющих, сыну твоему пречистая: не презри стадо твое, молитвами Христе рождшия тя.

*Славословие великое, и отпуст.*

*Стихира утренняя по славословии.*

*Слава, глас е~. Самогласен.*

Святии сербстии просветителие и учители, преподобнии кральи, царие и князи, симеоне мироточивый, савво равноапостольный: арсение чудотворче, стефане первовенчанный, владиславе и савво вторый, со феоктистом всехвальным и евстратием: преславный милутине, никодиме, данииле, иоанникие, ефреме: во премудрости предивный, и во страданиих адамантный светлый и великий чудотворче царю стефане дечанский и елено. слава и урошу младому, отрасль его честна и свята. преславный и великий княже лазаре, иже пролия кровь свою за веру и отечество и достояние твое. слава тебе всехвальна царице и великая княгине деспотице госпоже анно, анастасие, елено и аггелино. святии славнии деспоты георгие, стефане, максиме, иоанне, сирмийския и крушедолския обители: слава во бранех воине стефане щиляновичу, великий целебниче приходящым к тебе с верою, святый петре корижкий, иоанникие девичкий, прохоре пшинский, иоанне рыльский, гаврииле десновский, иларионе осоговский, иларионе мигаинский, евфимие, несторе, иже во дечанстей пустыни постившиися: святый василие новый чудотворче захолмийскй, петре черногорский архиерею преосвященный, иже всех вас прославляем и славим, яко великия столпы и предстатели рода сербскаго крестоноснаго, молите Бога о душах наших, спастися нам.

*И ныне храма.*

*На литургии,*

*Блаженна от канона святаго песнь г~ и з~. Прокимен, глас з~:*
Возвеселится праведник о Господе и уповает на него. *Стих:*
услыши Боже глас мой, внегда молитимися к тебе. *Апостол деяний, зачало к~ф:*
Возложи ирод царь руце: *Аллилуиа, глас д~.*
Праведник яко финикс процветет, и яко кедр иже в ливане умножится. *Стих:*
Насаждени в дому господни во дворех Бога нашего процветут. *Евангелие от иоанна, зачало н~в: Сия заповедаю вам: Причастен:*
В память вечную.

