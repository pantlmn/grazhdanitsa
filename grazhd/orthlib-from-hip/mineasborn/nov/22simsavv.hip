<::рус>    электронный текст предоставлен

<::лат>    monah German - Зrbиja

<::рус> Текст подвергнут грамматической правке

<::слав>

*Месяца ноемвриа в к~в день.*

*Преподобных и богоносных отец наших симеона и саввы, ктиторов священныя обители хиландарския на святей горе афонстей.*

*Совершается в тойже обители наутрие входа во храм пресвятыя владычицы нашея Богородицы и приснодевы марии, вкупе со службою храма.*

*На велицей вечерни:*
Блажен муж.

*На*
Господи воззвах, *стихиры на и~, глас д~. Подобен:*
Яко добля:

Добродетелей божественною колесницею восходя, савво славне, к Богу, егоже возлюбил еси, востекл еси всею душею и сердцем твоим, и его озарении осияемь, всегда, огненный столп показался еси. егоже моли от тли и бед избавити ся верою совершающым всечестную память твою.

Просияв яко солнце, лучами словес твоих осветил еси вся концы земли, и сербию озарил еси лучами благодати, догматствуя благочестно и учя, приснохвальне, единаго Господа во двою естеству сего почитати, яко владыку всяческих со отцем и духом.

Просвещен божественным духом, симеоне всеблаженне, сыновним стопам последовал еси, и на святей горе были есте, чуднии, божий дом и благоприятен в ней воздвигше, в немже ныне поют монашествующих множества, хвалящии ныне вас, отцы божественнии, и Христа величающи.

Всякую добродетель усердно возделав, богодухновенне, и помазався духом помазанием святым, священник священнейший яве показался еси и пастырь истинен и веры поборник. сего ради вся церковь празднует память твою, священно совершающи и Cпаса славящи.

*Слава, глас з~:*

Еже по образу соблюдше невредимо, ум владыку на страсти пагубныя постнически поставльше, на еже по подобию яко мощно возшли есте: мужески бо естество понудивше, потщастеся хуждшее покорити лучшему, и плоть поработити духу. темже монашествующым явистеся верх, жителие пустыннии, благотекущих обучителие, правила добродетели известнейшая, и ныне на нб\сех, зерцалом разрешившымся, отцы наши богомудрии, чисте зрите святую Троицу, молящеся несредственне о иже верою и любовию чтущих вас.

*И ныне, Богородичен, глас тойже:*

Кто тебе не ублажит, пресвятая Дево, кто ли не воспоет твоего пречистаго рождества; безлетно бо от отца возсиявый сын единородный: тойже от тебе чистыя пройде, неизреченно воплощся: естеством Бог сый, и естеством быв человек нас ради, не бо двою естеству неслитно познаваемый, того моли, чистая всеблаженная помиловатися душам нашым.

*Вход. Прокимен дне, и чтения.*

*На литии стихиры самогласны, глас а~:*

Да радуется днесь небо свыше, и облацы веселие да кропят, о зело преславных величиих Бога нашего: се бо дверь на востоки зрящая, рождшися от неплодове безплодныя по обетованию и Богу освящена бывши в жилище, днесь в храм, яко непорочное приношение приводится, да радуется Давид бряцая в гусли: приведутся, рече, царю девы в след ея, ближняя ея приведутся внутрь скинии божия, внутрь очистилища его, воспитатися в жилище, прежде век от отца нетленно рождшагося, во спасение душ наших.

*Глас д~:*
Преподобнии отцы, добродетели усердно возделавше, органы святаго духа явистеся, и от него приимше чудес действо, научисте человеки презирати наслаждения помышления, отцы треблаженнии.

В премирныя скинии дух твой, святителю савво отче мудре, Христос Бог достойно прия: ты бо Троицы проповедник показался еси, единое божество сию воспев яве, действенное хотение по естеству единому всемощному, подобяся апостолов и отцев учению в мире, темже чудес действо Христос ныне тебе дарует, утверждая твое днесь преставление, православно славим прославльшаго тя Господа.

*Глас з~:*
Праздник радостен в концех днесь, святая память богоносных отцев, симеона и саввы: сего ради сербиа сорадуется, празднуя в песнех и в пениях. празднуим же и мы, братие, радостно всечестную их память совершающе во хвалебных пениях, и к ним возопиим: радуйся, симеоне славне и таинниче всех владыки Христа Бога нашего, радуйся, савво богодухновенне, проповедниче веры и учителю вселенныя. яко имуще дерзновение, чето светозарная, Христа Бога нашего, молите помиловати душы нашя.

*Слава, глас е~:*

Преподобнии отцы, глас евангелиа господня услышавше, мир оставили есте, богатство и славу в ничтоже вменивше, темже всем вопияли есте: возлюбите Бога, и обрящете благодать вечную: ничтоже предпочтите паче любве его, да егда приидет в славе своей, обрящете покой со всеми святыми. ихже молитвами, Христе, сохрани и спаси душы нашя.

*И ныне, Богородичен, глас тойже:*

Блажим тя, Богородице Дево, и славим тя, вернии, по долгу, град непоколебимый, стену необоримую, твердую предстательницу и прибежище душ наших.

*На стиховне стихиры, глас е~:*

Радуйся, путеводителю слепых, наставниче юношества, славне, старых жезле, блуждающих пастырю, грешников исправление, луже благоуханнейший, мироположниче духа, златоструйная реко, необуреваемое пристанище, святыя Троицы храме, памятствовавших поюще тя избавляяй от скорбей и болезней и вечнаго мучения, Христа моляй дарующаго миру велию милость.

*Стих:*
Честна пред\ Господем смерть преподобных его.

Радуйся, благочестия светильниче, церкве светлое отче солнце, славо монашествующих, правило молчания, богомыслия и делания учителю изряднейший, святителю богоглаголиве, премудрости и ведения сокровище, савво славне, Троицы селение, органе духа, псалтирю одушевленне, уста господня, изводящая от недостойнаго достойное. Христа убо моли, даровати душам нашим велию милость.

*Стих:*
Блажен муж, бояйся Господа, в заповедех его восхощет зело.

Столп светящийся добродетельми утвержденный и облак осеняющий явился еси сущым в пустыни, к небу от земли к Богу взирающих предводяяй, креста жезлом разверзый море страстей, устремление же амалика обративый в бегство. невозвратный небесный путь обрел еси, богоблаженне, и неизреченную часть со безплотными престола, емуже симеоне предстоя, Христа убо моли, даровати душам нашим велию милость.

*Слава, глас и~:*

Монахов множества наставники вас почитаем, отцы божественнии, вашею бо стезею воистинну право ходити познахом. блажени есте Христу работавшии, и вражию силу обличившии, ангелов собеседницы, преподобных сопричастницы и праведных. с нимиже молитеся Господу, помиловатися душам нашым.

*И ныне, Богородичен, глас тойже:*

Безневестная Дево, яже Бога неизреченно заченши плотию, Мати Бога вышняго, твоих рабов мольбы приими, всенепорочная, всем подающи очищение прегрешений: ныне наша моления приемлющи, моли спастися всем нам.

*Тропарь преподобных, глас а~:*

Обители хиландарския священных строителей и адона светильники, сербии похвалу, симеона величайшаго преподобных лепоту, и род его чудный, святителя глаголю савву, приидите согласно почтим глаголя: молите Христа Бога о пастве вашей, блаженнии, и о еже церкви свободней быти от обстояний.

*На утрени.*

*По а~-м стихословии, седален, глас и~:*

Пастырское разумение восприяв, монашествующих столпе и стено, добре упасл еси сущия разумныя паствы твоея: возлюбив бо Христово божественное учение, в них слово посеял еси, всемудре, отсюду же и поревновати ангельскому жительству подвигл еси вся, единодушно славити Бога богомудренно, савво отче наш, моли Христа Бога грехов любовию святую память твою.

*Слава, тойже: И ныне, Богородичен:*

Небесную дверь, и кивот, всесвятую гору, светозарный облак воспоим небесную лествицу, словесный рай, евино избавление, вселенныя всея великое сокровище, яко спасение в ней соделася мирови, и оставление древних согрешений. сего ради вопием ей: моли сына твоего и Бога, прегрешений оставление даровати, благочестно покланяющымся пресвятому рождеству твоему.

*По в~-м стихословии, седален, глас д~:*

Обновила еси, чистая, божественным рождеством твоим, истлевшее во страстех земнородных мертвенное существо, и воздвигла еси вся от смерти к животу нетления: темже тя по долгу блажим вси, Дево препрославленная, якоже прорекла еси.

*По полиелеи, седален, глас г~:*

Столпи непоколебимии благочестия, основание богодухновенное церкве явистеся отцы славнии: всея бо сербии концы просветисте словом веры, савво славне, с симеоном богомудрым, молите Христа Бога даровати нам велию милость.

*Слава, тойже, И ныне, Богородичен глас тойже:*

Божественная скиния была еси слова, едина пречистая Дево Мати, чистотою ангелы превозшедшая, паче всех мене персть бывша, осквернена плотскими прегрешеньми, очисти молитв твоих божественными водами, подающи, чистая, велию милость.

*Степенна: а~-й антифон, д~ гласа. Прокимен, глас д~:*
Честна пред\ Господем смерть преподобных его. *Стих:*
Что воздам Господеви о всех яже воздаде ми; *Таже,*
Всякое дыхание: *Евангелие от матфеа, зачало м~г. Слава,*
Молитвами преподобных твоих: *И ныне,*
Молитвами Богородицы: Помилуй мя, Боже:

*Стихира самогласна, глас з~:*

Преподобнии отцы, во всю землю изыде вещание исправлений ваших, темже на нб\сех обрели есте мзду трудов ваших, демонския погубили есте полки, и ангельския погубили есте чины, ихже житию непорочно поревновали есте, дерзновение имуще ко Христу Богу, мир испросите душам нашым.

*Канон Богородицы, со ирмосом на з~, и святых, на и~.*

*Канон святых, егоже краестрочие по алфавиту. Глас и~.*

*Песнь а~.*

*Ирмос:*
Колесницегонителя фараона погрузи, чудотворяй иногда моисейский жезл, крестообразно поразив и разделив море, Исраиля же беглеца, пешеходца спасе, песнь Богу воспевающа.

Восток добродетелей быв, солнце незаходимое, святителю отче, ныне восхваляющему тя и просящему воспети тя, твоими молитвами даруй ми достойно да воспою тя, савво святителю, отче наш.

Царское презрев благородие, богатство и славу, мудре, и взем крест, отче, на рамена, Христу последовал еси, чистым помыслом ему следуя, преподобне савво святителю изряднейший.

Земледелав добродетельми и труды, семя божественное в душах, отче, верных посеял еси, и ныне сторичествующий клас божественных дел воздал еси земледелателю и творцу, симеоне, верных похвало.

*Богородичен:*
Богоявления тебе ради удостоися, богоблагодатная, смертное естество, неодержимаго бо во чреве твоем обитавшаго, паче ума и слова, благословенная, родила еси, пребывающи Дева чистая.

*Песнь г~.*

*Ирмос:*
Небеснаго круга верхотворче Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Дары светодательными озарен, преподобне, демонский мрак всецело отгнал еси и свет возсиял еси в сени смертней седящым.

На Господа всю божественнии преподобнии, возложивше надежду никакоже поколебастеся еже отпасти от лучшаго стояния, но законно совершисте божественное течение ума правостию.

Жития чистаго улучити потщавшеся, плоть на земли, богоноснии, умертвили есте, и ныне безсмертную часть наследовали есте, Христу, блаженнии, соцарствующе.

*Богородичен:*
В сень смертную впав, чистая, тя призываю, божественную помощь твою скоро посли ми, яко да спасен быв, достойно любовию ублажаю тя, якоже прорекла еси.

*Седален, глас и~:*

Душу предавше любви Христовы, земная вся оставивше мудре, вселистеся, преподобнии, в пустынех и горах: вкусивше бо от древа ведения, славнии, аки от вод таинницы, ангельски возсияли есте. темже тму плотскую превозшедше, мрак демонский отгнали есте, блаженнии симеоне и савво славнии: молите Христа Бога прегрешений оставление даровати любовию празднующым святую память вашу.

*Слава, тойже: И ныне, Богородичен:*

Яко всенепорочная невесто творца, яко неискусомужная Мати избавителя, приятелище яко сущи утешителя всепетая, беззаконию мя сущи скверно жилище, и демонов игралище, в разуме бывша, потщися от сих злодействия мя избавити, светло жилище добродетельми соделавши, светодательная и нетленная, причастия сподоби, и света невечерняго молитвами твоими.

*Песнь д~.*

*Ирмос:*
услышах, Господи, смотрения твоего таинство, разумех дела твоя, и прославих твое божество.

Наитие божественнаго духа яви вы светильники, чудесы сияющыя, симеоне и савво всехвальнии.

Божественным озарением вверяеми, явистеся аки огни просвещающе верных всех помыслы, всеблаженнии.

Врачеваний благодать владыка всех вам дарова и власть изгоняти нечистыя духи, отцы досточуднии.

*Богородичен:*
В недрех седяй, чистая, отчих, ныне в твоих недрех, чистая, почи, тленное естество исправляя.

*Песнь е~.*

*Ирмос:*
Вскую мя отринул еси от лица твоего свете незаходимый, и покрыла мя есть чуждая тма окаяннаго; но обрати мя, и к свету заповедей твоих пути моя направи, молюся.

Благодатныя струи изгоняющыя недуги, и власть на духи нечистыя дарова тебе Христос, мудре, естество бо, отче, победив, паче естества даров духа причастник был еси.

Чистым умом и души крепостию, богоблаженне, вражия вся наветы на землю низвергл еси, крест яко скипетр, восприим на рамена со саввою, всеблаженнии.

Со безплотными, с преподобными же и святители, со апостоли совершаем ваше торжество, богоносе савво со отцем твоим симеоном, согласно всегда вас ублажающе.

*Богородичен:*
молящи не престай о воспевающих тя, святая владычице, сына твоего и Бога и владыку и Господа, яко да дасть всем нам оставление грехов и райских благ наслаждение.

*Песнь з~.*

*Ирмос:*
Очисти мя, спасе, многа бо беззакония моя, и из глубины зол возведи, молюся: к тебе бо возопих, и услыши мя, Боже спасения моего.

Источник исцелений животворящий воистинну гроб твой соделася, симеоне, емуже предстояще вси вернии, исцеления восприемлем.

Житие твое знаменито, слава отче вечна, путь же твой светел, кончина честна, пред\ Господем богом твоим, савво славне.

Отвергл еси сущую на земли честь и славу легкогибнущую, вечный же живот и достояние непоколебимое, всеблаженне, восприял еси, в небесных селениях водворившись незыблемейше.

*Богородичен:*
Вседержителевою силою, вся носяй, во об\ъятиях твоих, яко смертный носимь бе, Дево всенепорочная, избавляя нас от руки вражия.

*Кондак, глас в~:*

Горнюю жизнь возлюбивше, славнии, жизнь сущую на земли презресте. сего ради в вышних со ангелы всегда ликующе, молите о всех нас.

*Иный кондак, глас д~:*

Днесь симеон с саввою, блаженнии, в дусе пришедше, спасают от обстояний паству их: сии бо Троицу проповедаша единаго Бога, церкве явишася утверждение, в преподобных мироточивый и во святых чудотворец: сии бо показашася, царей похвала и народа их крепость.

*Икос:*
Кто возможет достойно похвалити твоих натрижнений и подвигов и трудов многих славу и величие; но молитвами твоими спомози ми, и даждь ми благодать духа, яко да изреку твоя борения верно, и воспою паче слова силу твою и крепость, всеблаженне, еюже коварнаго врага посрамил еси, савво богоносе с симеоном богомудрым, не престайте молити о всех нас.

*Песнь з~.*

*Ирмос:*
отроцы еврейстии в пещи попраша пламень дерзновенно, и на росу огнь преложиша, вопиюще: благословен еси Господи Боже во веки.

Избавите от всякаго вреда и пленения вражескаго варварскаго, прибегающыя к вашей божественней защите о симеоне хвальне с саввою во веки.

Тело, душу же и сердце, и помысл и ум очистивше, в небесный ныне преставистеся брачный чертог, о симеоне хвальне с саввою во веки.

Жезл силы держа спасительный крест, савво добле, испытания терпеливо под\ъемлеши, великодушно воспевая: благословен еси Господи Боже во веки.

*Богородичен:*
Ты мя спаси, Дево, и исхити из руки борющаго и коварнаго врага человекоубийцы, яко да пою, спасаемый, твою славу во веки.

*Песнь и~:*

*Ирмос:*
Седмерицею пещь халдейский мучитель богочестивым неистовно разжже, силою же лучшею спасены сия видев, творцу и избавителю вопияше: отроцы благословите, священницы во вся веки.

Подвижническому жительству предавая себе, приятелище показавшеся вместительное духа животворящаго, поюще непрестанно: людие превозносите Христа во веки.

Преставившися, предварил еси во град сион, во обители же вечныя приспел еси, и небесную часть за труды обрет, со ангельскими ликостоянии воспеваеши: отроцы благословите, священницы воспойте, людие превозносите Христа во веки.

Всесветел яко солнце, пустыни просветил еси, мрачныя отгнав демоны, и столп всесветел досязающь до неба был еси, чудотворная сияния испуская, взывал еси непрестанно: священницы воспойте, людие превозносите Христа во веки.

*Богородичен:*
Невесто божия всенепорочная, прибегающыя к тебе исхити от плена страстей, и самовладычнюю свободу, чистая, церкви православных подаждь, верою поющым: священницы воспойте, людие превозносите Христа во веки.

*Песнь ф~.*

*Ирмос:*
Воистинну Богородицу тя исповедуем, спасении тобою Дево чистая, с безплотными лики тя величающе.

Радости и веселия духовнаго всех ваша память исполняет, славнии, верою и любовию сию празднующих.

псалмы и пении ныне вас похваляем и ублажаем в песнех днесь, к божественному храму вашему прибегающе.

О отче богоносе, савво иерарше с симеоном отцем твоим, молитеся о нас, почитающих святую память вашу.

*Богородичен:*
Благолюбивая Дево, озлобленную грехом душу мою удобри, всеблагое слово плотию носившая.

*Светилен:*

Чудотворцы светильницы, симеоне со саввою, уврачуйте душы нашя и телесе недуги, от Господа приимше благодать исцелений.

*Богородичен:*
Сущих от Бога даемых миру благ, ты причиною была еси, пречистая, но и ныне умилостиви сына твоего, Богородице, о общем спасении.

*На хвалитех стихиры на д~, глас и~:*

О преславнаго чудесе! светосиянный и радостный отцев праздник ныне нам возсия, симеона и саввы: темже приидите верою снидем вкупе в памяти их веселящеся, и возопиим: молении их спаси ны, Господи человеколюбче, яко всеблагий. *[дважды]*

отче симеоне богомудре, светосияний ум, чисто озаряем, имеяй, страстей умирил еси идеже неизреченная доброта неописуемая, о нас всегда молися, хвалящих тя.

Савво богоглагольниче всемудре, священства правило, целомудрия образ, монахов укрепление, церкве утверждение, любве светило, престол чувства, источник чудес, язык огненный, уста сладкоглаголивая, сосуд божияго духа и рай умный был еси, богоблаженне.

*Слава, глас в~:*

Добродетелей лествица и образ показашася на земли таинственно, святии, ихже восхвалим яко постников украшение, подвизашася бо воистинну яко великий антоний, безмерное убо смирение явиша и упасше народ их благочестно, во ограду святую введоша, идеже лик ангелов пребывает. сего ради вопием прилежно: не забудите паствы вашея, савво и симеоне всеблаженнии, спасати душы нашя.

*И ныне, Богородичен, глас тойже:*

Все упование мое на тя возлагаю, Мати божия, сохрани мя под кровом твоим.

*Славословие великое. Тропарь святых. Слава, и ныне, праздника. Ектении, и отпуст.*

*На литургии:*

*Блаженна от канона праздника, песнь а~: и святых песнь з~. Прокимен, глас з~:*
Восхвалятся преподобнии во славе, и возрадуются на ложах своих. *Стих:*
Воспойте Господеви песнь нову. *Апостол, ко галатом, зачало сг~и. Аллилуиа, глас з~:*
Блажен муж бояйся Господа, в заповедех его восхощет зело. *Евангелие, от матфеа, зачало м~г. Причастен:*
В память вечную будет праведник.

