<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

*Из\ службы иннокентию иркутскому.*

*к~з-й день, месяц ноемврий*

*Слава, глас и~:*

отче святителю иннокентие, явил еси в преподобии твоем славу царствия Христова, в подвизех добрых возглаголал еси силу благодати его, в чудесех многих возвеличил еси победу, побеждающую мир, веру святую, и сам яко священник облеклся еси во спасение: темже и святыня господня процвете на тебе, яко помазанном от духа святаго, егоже благий да не отимет от нас согрешивших, но да обновит нас молитвами твоими, угодниче божий.

*И ныне, Богородичен:*
Безневестная Дево:

*На благословении хлебов, тропарь святителя дважды, и*
Богородице Дево: *единожды.*

*Тропарь святителя, глас г~:*

Светильниче церкве пресветлый, озаривый лучами доброт твоих страну сию, и исцеленьми многими притекающих к раце твоей с верою Бога прославивый, молим тя, святителю отче иннокентие, ограждай молитвами твоими град сей от всех бед и печали.

*На утрени,*

*на Бог Господь, тропарь святаго дважды.*

*Слава, и ныне, Богородичен.*

*По а~-м стихословии седален, глас е~:*

Не дал еси сна очима твоима, человече божий, ниже веждома твоима дремания, дондеже обрел еси место Господеви посреде разрушающагося владычества древняго омрачителя языков: основал еси селение Богу иаковлю не во иудеи, ни во иерусалимех, но в пределех монгольских. темже явился еси и Давид, положивый во стране неверия твердое основание веры, и соломон, умудривыйся в созидании спасения стаду твоему.

*Слава, и ныне:*
Бога из\ тебе воплотившагося познахом, Богородице Дево: того моли о спасении града нашего и всех запечатленных именем сына твоего.

*По в~-м стихословии седален, глас д~:*

Яко миро на главе, сходящее на браду, браду аароню, сходящее на ометы одежды его, яко роса аермонская, сходящая на горы сионския, тако благодать духа святаго, благоухающи выну на прославленном нетлением телеси твоем, притекающыя к раце твоей с верою напояет радостию о Господе, прославляющем тя.

*Слава, и ныне:*
Со святителем, пречистая, и всеми святыми, во святых единаго почивающаго умоли, всех освятити нас, славословящих тя во вся веки.

*По полиелеи седален, глас г~:*

Господь, не лишаяй благих ходящыя незлобием, благодать и славу даде ти, святителю иннокентие, юже вселил еси в земли нашей: и на небеси убо сподоби ны, твоими молитвами, вечныя славы с тобою и со всеми святыми, Богу благоугодившими.

*Слава, и ныне:*
Покров буди ми и предстательство, и заступление, и похвала, Дево: яко ты еси безпомощных сила необоримая и надежда ненадеемых.

*Посем а~-й антифон д~-го гласа.*

*Прокимен, глас д~:*
Честна пред\ Господем смерть преподобных его. *Стих:*
Что воздам Господеви о всех, яже воздаде ми;

*Таже,*
Всякое дыхание:

*Евангелие от матфеа, зачало а~и.*

*По евангелии стихира, глас з~:*

Да исполнятся уста наша хваления твоего, Господи, яко да воспоим славу твоего угодника, егоже прославил еси нетлением и чудотвореньми, в бедах сущым показал еси помощника, в недузех скораго целителя, в скорбех утешителя, о чтущих его святую память теплаго молитвенника.

*Канон, [егоже краегранесие: Иннокентий, молитвенник о душах наших.] Глас и~.*

*Песнь а~.*

*Ирмос:*
Истрясшему в мори мучительство фараоне, и Исраиля сушею наставльшему, поим Христу: яко прославися во веки.

[И] Иерарше непорочне, призри с небесе и виждь, и посети осенением твоим виноград сей, егоже насади десница твоя во стране языков: да прославим благоговейно чудеса твоя, аще и невозможно есть исчислити я.

[Н] На пути иногда вразумляше валаама ослица, да не идет проклинати Исраиля, егоже и благослови пришедый от месопотамии: сице утомленными коньми вразумлен бысть преогорченный путник, да воздаст святителю иннокентию славу, еюже обещася.

[Н] Ног болезнию и разслаблением всех членов недугующему явился еси скорый целитель, отче наш иннокентие: не презри убо и ныне с верою притекающих к живоносным и присноцелебным мощем твоим.

[о] *Богородичен:*
отцу собезначальнаго сына плотию родила еси, пренепорочная Дево, егоже моли со святителем, да сотворит ны сыны своего царствия и наследники обетования вечнаго.

*Катавасиа по уставу.*

*Песнь г~.*

*Ирмос:*
утверди наш ум и сердца, небеса словом утверждей, во еже пети и славити тя, во спасение душ наших.

[К] Купину вторую показал еси, словесный пастырю, егда молитвами твоими сохранил еси посреде пламене невредиму святую церковь, в нейже почиваше не у прославленное на земли, но с небесе обилием чудотворений явственно свидетельствованное свято быти нетленное тело твое.

[Е] Единей вере доступен явился еси, непорочне: темже с пременением естества уставов, мраз и иней сокрыша чистоту твою от очес нечистых, дерзнувших в неверии видети тя, имже не дал еси узрети славы твоея, поучая ны чистым сердцем тебе славити.

[Н] На помощь скоро притекл еси к старцу очима тяжко видящему, и прикоснувся болезненней главе его, явил еси на нем дела божия: просвети убо и нашя душевныя очи молитвами твоими, священноначальниче.

[*Т] Богородичен:*
Твердое и непреложное упование вемы тя, Богородице, егоже держимся, и уповающе молимся: сохрани град сей и вся грады и страны Христианския от всех бед, находящих человеком согрешающым, но абие молитвами твоими приемлющым согрешений оставление.

*Седален, глас г~:*

Таков нам подобаше архиерей, преподобен, незлобив, кроток, отлучен от грешник, иже пред\ вечным архиереем Иисус Христом молится выну о спасении стада своего: много бо может молитва праведнаго поспешествуема во благое.

*Слава, глас тойже:*

Проторжеся вода в пустыни, источник исцелений истекает от неистленных мощей святителя иннокентиа: радость вечная над\ главою его: еяже да сподобимся и мы молитвами его, в невечернем дни воскресния.

*И ныне, Богородичен:*

О тебе, отроковице, возгласи пророк, глаголя: се врата востока, и будут затворена, и никтоже пройдет сквозе я: но Господь Бог един пройдет, и будут врата затворена.

*Песнь д~.*

*Ирмос:*
услышах, Господи, смотрения твоего таинство, разумех дела твоя, и прославих твое божество.

[И] Ии~с в дому петрове прикоснуся руце тещи его, огнем жегомыя, и абие остави ю огнь. Сия же знамения последоваша тебе верующему чудотворцу: укротил бо еси огневицу единым прикосновением боку лежащаго на одре смерти, но призвавшаго тя во уповании жизни.

[И] Исцеляхуся иногда верующии от нанесения главотяжей и убрусцев павловых. не просты силы творяше Бог и твоима рукама, новый апостоле: персть бо от твоея священныя раки и елей от лампады отверзают слепотствующей очи и даруют исцеление.

[М] Молитва веры спасе люте болящаго, иже и исповеда, яко врачеве не воскресят, упование же на тя, благосердый отче, николиже посрамляет с верою призывающих тя во благовременную помощь.

[о] *Богородичен:*
отроковица неискусомужная раждает провиденнаго духом от аввакума, и к рожденному молится о душах наших, мудре пасомых пастырем, и по исходе своем выну с нами в нистлении святаго телесе своего пребывающим.

*Песнь е~.*

*Ирмос: От*
нощи неведения, боговедения день, во свете лица твоего, Христе, да возсияет ко утру хваление твое в сердцах наших.

[Л] Любовию погрузися во струях упования на угодника божия, покрытый от главы до ног струпами, и во плоти своей не обретаяй исцеления, и абие очистися от нечистоты болезненныя, якоже нееман от проказы погружением во иордане, по глаголу елиссееву.

[И] Ищущым тебе обретаешися готовый помощник, святителю иннокентие, и скоро подаеши недугов исцеление, якоже иногда жене, болезнующей десною рукою, явился еси в сонном видении, и сотворил еси ю здраву за единое призвание святаго твоего имене.

[Т] Твердое благодати познание утверждая в верующих, научил еси нас ведети тя, яко наставника милостиваго, благоутробия сокровище, правоверия учителя, архиереев похвалу, безпомощных заступника, присно молящагося о спасении чад твоих, с верою к тебе притекающих.

[В] *Богородичен:*
Вереи адовы сломишася, и заклепи вечнии сокрушишася рождшимся от тебе, пречистая Мати: темже молим тя, избави ны от вечныя смерти ходатайством твоим, и всели ны во свете сына твоего, свет искупления мирови возсиявшаго.

*Песнь з~.*

*Ирмос:*
Ризу мне подаждь светлу, одеяйся светом яко ризою, многомилостиве Христе Боже наш.

[Е] Елицы притекаху к тебе, помощниче теплый, не отхождаху посрамлени: немощнии исцеляхуся, в болезни деторождения сущыя, о многоцелебныя благостыни твоея приимаху скорое недуга разрешение, слепии прозираху. посети убо и нас, щедрый отче, твоею помощию.

[Н] Не буди неверен, но верен, рекл еси, отче, вторицею явивыйся от преломления ноги люте страждущему, и ударив жезлом в место, идеже стоясте нозе твои, язвою на древе уврачевал еси душевную язву омраченнаго неверием: абие бо исповеда быти тебе благодатнаго врача, воздвигшаго его от одра болезненнаго.

[Н] Непорочныма твоима рукама преподал еси, архиерею божий, безсмертную пищу страждущей, о чудо! на небеси приобщаяся истее невечерняго света, вящше седмидесяти лет по твоем успении, и на земли являешися священнодействитель божественных таин, уверяя паству твою в неразлучном пребывании выну с притекающими ко твоей помощи.

[*И] Богородичен:*
Истины учителю, настави ны во истинней вере, моля о спасении нашем с пречистою Девою Богородицею рожденнаго от нея на спасение всего мира.

*Кондак, глас д~:*

Непорочности соименнаго пастыря, проповедника веры во языцех монгольских, славу и украшение иркутския паствы, любовию восхвалим вси вернии: той бо есть хранитель страны сея и молитвенник о душах наших.

*Икос:*
Ангельским житием возвысился еси, отче, до лицезрения красоты несозданныя, еяже наслаждаяся ныне на небеси, молишися о спасении нашем, нас же на земли научаеши взывати тебе таковая: радуйся, крине, в благорастворенном юзе процветый: радуйся, первенче духовнаго сыноположения, от малыя россии Богу посвященный. радуйся, славо и величание града киева: радуйся, в земном училищи небесныя мудрости наставниче. радуйся, мудрый исполнителю велений царя земнаго: радуйся, мужественный подвижниче царя небеснаго. радуйся, проповедниче веры во языцех монгольских: радуйся, началоположителю добраго священноначалия во странах сибирских. радуйся, украшение иркутския паствы: радуйся, благоухание пустыни. радуйся, общаго воскресния в нетлении твоем уверителю: радуйся, неизчерпаемых чудес источниче. радуйся, хранителю страны тобою избранныя: радуйся, иннокентие, молитвенниче о душах наших.

*Песнь з~.*

*Ирмос:*
В начале землю основавый и небеса словом утвердивый, благословен еси во веки, Господи Боже отец наших.

[К] Крепость и исцеление приимаху от тебе, отче, немощствующии плотию: скорбнии же духом и удрученнии печальми житейскими обретаху душевное утешение во умиленном призывании святаго и прославленнаго имене твоего, прославляющаго дивнаго во святых своих Бога Исраилева.

[О] отче, непорочности соименне, тако прославися свет твой пред\ человеки, яко видяще добрая дела твоя и чудотворения многая, прославляют чудодействующаго тобою, дивнаго во святых своих Бога Исраилева.

[Д] *Троичен:*
Душевныя нашя болезни исцели, Боже, молитвами прославленнаго от тебе угодника, ускоряющаго на помощь умиленною душею, требующым действеннаго его пред\ тобою, святая, заступления.

[у] *Богородичен:*
ум наш пленив послушание веры, дух и душу всесовершены соблюди, и тело в пришествие Господа нашего Иисуса Христа непорочно сохрани молитвами твоими, богородительнице.

*Песнь и~.*

*Ирмос:*
Безначальнаго царя славы, егоже трепещут небесныя силы, пойте священницы, людие превозносите во вся веки.

[Ш] Широкий путь, вводящий в пагубу, презрел еси, преподобне, и тесными враты вшел еси в небесное царствие. отонудуже призирая выну на призывающих тя с верою, укрепи убо и нас понести благое и легкое иго креста, да внидем в покой Бога благословеннаго.

[А] Ангелоподобным житием на земли, обрел еси благодать исцелений, и явился еси воистинну ангел хранитель паствы твоея, бодрственно утверждая ю в вере многоразличными твоими чудотворении и соблюдая в чистом исповедании отцев Бога благословеннаго.

[Х] Христово благоухание явился еси, отче, в спасаемых тобою от недугов, душевных же и телесных: темже обитатели града тобою избраннаго, прославляюще святую память твою, благословляют прославившаго тя, отцев Бога благословеннаго.

[Н] *Богородичен:*
Несть наша брань ко плоти и крови, но к началом, и ко властем, и к миродержителем тьмы века сего, к духовом злобы поднебесным: над\ нимиже покажи ны, владычце, победители, яко да по образу непорочнаго пастыря возможем вся стрелы лукаваго разжженныя угасити.

*Песнь ф~.*

*Ирмос:*
Проявленное на горе законоположнику во огни и купине, рождество приснодевы, в наше верных спасение, песньми немолчными величаем.

[А] Апостол языков был еси, отче, якоже и павел, темже ныне восхищен еси на высоту божественнаго лицезрения: идеже молишися, да Бог возрастит, еже ты, мудрый делателю, насадил и напоил еси.

[Ш] Шлем спасения восприим, и мечем духовным препоясався, изшел еси на дело твое, пастырю дивный, и соградил еси оплот благочестия во мраце язычества: моли убо преблагаго Бога, да укрепит, еже содела в нас рукою твоею.

[И] Именем и житием непорочне, приими хвалебныя песни, любовию к тебе возносимыя, осеняя молитвами твоими паству, осиянную лучами доброт твоих, и ускоряя на помощь благодатным заступлением твоим, во время благопотребно.

[Х] *Богородичен:*
Херувимов честнейшая, и славнейшая без\ сравнения серафимов, не презри моления раб твоих, но покрый нас честным твоим покровом: спаси императора и люди, благоговейно чтущыя память непорочнаго пастыря и молитвенника о граде сем, дивнаго иннокентиа.

*Светилен, глас а~:*

Слава тебе Богу, показавшему нам свет спасения в житии и словеси твоего угодника: слава тебе благодателю, возсиявшему просвещение истины в поборнице благочестия и истины: слава тебе дивному щедротодавцу, удивившему милости твоя на ходившем во свете лица твоего, святителе и чудотворце иннокентии.

*Слава, и ныне, Богородичен:*

Свет мирови возсия в рождестве твоем, пречистая Богородице: осияй убо ум наш познанием сына твоего, сердце уязви любовию к божественным заповедем, укрепляющи ны молитвами твоими в вере и благоделании.

*На хвалитех стихиры, глас и~:*

Многое множество чудес твоих, иннокентие, проповедует величество славы Бога нашего, на небеси силами разумными неумолчно воспеваемаго, на земли же в душах и телесех святых своих дивно прославляемаго: егоже моли, препрославленне святителю, о спасении душ наших.

Единеми усты и единем сердцем прославим, людие, Бога чудодействующаго, удивившаго щедроты своя во дни нашя: древния милости, глаголанныя ко отцем нашым в чудесех святых своих, возглаголавшаго и ныне в нетлении непорочнаго пастыря, чудотворца новаго, утвердившаго красныя ноги своя во странах сибирских и украсившаго пустыню яко крин красный.

Не отцы наши возвестиша нам, отче, славу твою, не старцы наши поведаша нам чудеса твоя, чудотворче: но сами видехом осеняющую непорочное тело твое силу божию, чудодействующую тобою в знамениих дивных и многих: сродницы и знаемии наши познаша благодатную помощь твою. еяже и мы дерзающе просим, и неоскудно приемлем.

Древле Бог глаголавый отцем во пророцех, в последок дний возглагола нам в сыне: егоже благодатию и доднесь глаголет нам в наставницех наших, в животе своем поучающих нас вере и надежде, по исходе же своем уверяющих нас в любви совершенней, николиже отпадающей.

*Слава, глас тойже:*

Радуйся, отче иннокентие, непорочности соименне, церкве утверждение, благодати познание, чудес неисчислимых сокровище, иерархов похвало, пастырей образе, пасомых помощниче, чуждих и дальних молитвенниче, града иркутска украшение, обители твоея благолепие, славо державы российския: о нейже молися, да угаснут расколов шатания, и да процветет мир во днех чад ея православных.
