<::рус> Библиотека святоотеческой литературы

<::лат> http://orthlиb.rу

<::рус> Текст сконвертирован по электронной публикации. ТОЛЬКО ДЛЯ ДОМАШНЕЙ МОЛИТВЫ

<::слав> *Ина служба, бденная, святому мученку уару, емуже дана бысть благодать умолити за умершыя клеопатрины прародители, не сподобльшыяся прияти святаго крещения.*

*На малой вечерни*

*На*
Господи, воззвах: *стихиры на д~, глас и~.*

*Подобен: О,*
преславнаго чудесе:

*О,*
преславное чудо, * уар мученк подвизается на супостата невидимаго, * и, ураняемь, уязвляет диавола, * и кровными потоки удавляет{умерщвляет} его, * и крылами страдания возлетает на небо, * егоже молитвами и молением, * Владыко Христе, * спаси душы нашя яко един милосерд.

*О,*
преславное чудо, * мужа клеопатра оставляет, и приемлет мощи мученка, * и во отечество относит, радуяся, * и во гробех древних полагает его, * помазующи и кадящи часто, * егоже молитвами прощает умершыя язычники * Владыка Христос * и спасает душы нашя яко един милосерд.

*О,*
преславное чудо, * невернии избавляются умершыя * и от мест адовых свобождаются * молитвами уара мученка, * емуже и мы прилежно помолимся, * да и наша воспомянет сродники, умершыя в неверии, * да помилует я Христос * и от мук свободит яко един милосерд.

*Слава, глас е~:*

Днесь, великий страстотерпче, * предстани к неоскудному в добротах владыце * и приложи просити щедрот и благостыни роду нашему, * якоже и клеопатрину, * есть бо и пребудет милостив тебе, * молящуся к нему усердно и неотступно, * избавления оным просящу: * просите бо, рече, и приимете. * сего ради послушает, * иже и друг от друга нам пользу промышляяй, * вседобротный Владыка и щедрый, * и не паче ли тебе услышит, своего угодника, * хотяй присно милости, * иже прощати любит вящше, нежели отмщати, * и отсюду велию показует свою славу * и нам паче всех пречудесну. * темже, великомученче, потщися прилежно проси * просимым отпущение и нам велию милость.

*На стиховне стихиры, глас з~.*

*Подобен:*
Тридневен воскресл еси:

Мученче уаре славный, * ненадежно и неумолимо прежде * прощение и щедроты испросил еси, * мы же прилежно молим тя, * исполни днесь и наша прошения.

*Стих:*
Воззваша праведнии, * и Господь услыша я.

Аще ты нашея похвалы и не требуеши, * прославленный славою небесною, * но мы к тебе прибегаем * и, буди милостив, глаголем, мученче, * и приими убогое сие хваление, * и не презри днесь наша прошения.

*Стих:*
очи господни на праведныя, * и уши его в молитву их.

Приими жалость нашу, мученче, * да помянеши во тьме и сени смертней седящыя осужденныя, * яже от нас сродники, * и Господа Бога да умолиши * исполнити о них наша прошения.

*Слава, и ныне, глас и подобен тойже:*

С пречистою Богородицею, * нашею надеждою, * предстани, мученче, на молитву к Богу; * не презрит бо вас, припадающих, Владыка, * но излиет щедроты и милость * и удовлит{удовлетворит} богатно наша прошения.

*Тропарь, глас д~:*
Воинством святых: *(зри на велицей вечерни)*

*На велицей вечерни*

*На*
Господи, воззвах: *стихиры на и~, глас д~.*

*Подобен:*
Званный свыше:

Страстотерпче доблий, * великий мученче уаре славный, * просветився желанием божиим, * на муки мужески дерзнул еси, * Христа исповедал пред\ нечестивыми мучители, * от нихже раны и терзания горькая * сладце приял еси, * медом любве божия исполнь, * подвиг совершил еси, * Владыку всех моли * спасти и просветити душы нашя.

Славнаго тя мученка * прият клеопатра дивная, * во своя относит, радуяся, * и во гробех полагает древних * честне и со упованием, * ты же, пречудный, * всем, лежащым окрест тебе, * прощение и избавления испросил еси * непросвещенным и неверным, * темже восприими и от нас приношение * и умоли Христа Бога всяческих * ущедрити наша сродники, * веры и крещения не достигшыя, * помиловати оных и спасти душы нашя.

Егда смутися клеопатра, * плакаше, мятущися и жалеющи, * на тя приражашеся{<::рус>восставала, противилась<::слав>} ропташе, мученче, глаголюще: * почто взял еси сына моего, * чим еще не удовлеях тя, * возлюбих бо тя, и искупих, и во своя принесох, * и погребох, и в церкви днесь положих тебе, * юже воздвигох ти потщательне, * ты же радость мою отял еси, * прочее{впредь, потом, на будущее время} откуду возвеселюся * и како возопию ти, * моли Христа Бога о спасении душ наших.

Иже скорый на помощь * не презирает печальную, * является и сына приносит ней, * суща во славе и светлости. * вскую укоряеши мя; глаголаше, * егда забых и озлобих тя; * сотворих бо ти возмездие, * даровах от Господа прощение * всем неверным твоим прародителем, * сын же твой славит со мною Христа Бога нашего, * егоже молим услышати * и спасти верою поющих ны.

*Слава, глас и~:*

Славный великомученче уаре чудный, * во страданиих совершивыйся * и явися светел победник, побеждая врага велехвальнаго{<::рус>самохвального, тщеславного, превозносящегося<::слав>}, * мученьми стерл еси главу его, * и кровей своих течением того удавил еси, * и ныне на нб\сех в дерзновении мнозе святей Троице предстоиши, * темже убо в величестве твоего веселия * воспомяни, иже в горести мнозей сущыя, * умиленныя{<::рус>опечаленные, сетующие, горестные, скорбные, сокрушенные<::слав>} и омраченныя, * праведным судом владычним осужденныя, * во тьме и сени смертней седящыя * лютым пременения не уповающыя, * услыши оных стенания и вопления, * иже, увы нам! и, горе! восклицаемыя, * иже своя недоумения и грубости * весьма оплакавший наша прародители и сродники * и яже окрест их сущыя, * веры и крещения святаго православно не достигшыя, * но тако в недоумениих, яко и прекословиих, * обольщенныя и всеразлично падшыя, * услыши, великомученче, настоящыя вопления * и умоли дати утесненным оным * прощение, и отпущение, и от скорбных избавление * не оскуде бо милость владычня, * но, яко же древле, сице и ныне, * слышит твоя прошения * и дарует богатно велию милость.

*На литии стихиры, глас в~:*

Память твоя, великомученче, * созва нас прославити твоя подвиги * и яже по Христе страдания, * темже, преславный страстотерпче, * воззри на наше предстояние * и сниди с высоких в настоящее ликование, * восприими усердие и воздаждь благодать, пребогатый, * и, якоже клеопатрину роду, * испросил еси неверным прощение, дивный, * тако и днесь помяни наша сродники * и всячески оным же и нам присущыя * и всеобразне добро и зло сотворившыя, * яже инославием отчужденныя умершыя, * неверныя и некрещенныя, * и моли Христа Бога * даровати сим прощение, и отпущение, * и душам нашым велию милость.

*Глас е~:*

Аще и не можем ти толико соделати, * якоже дивная оная мученколюбица клеопатра славная, * ниже мощем твоим пренесение, ни церкви устроение, * но токмо приносим усердие и пение, * любовию память твою празднующе, * чающе молитвам услышатися * и получити богатно велию милость.

*Глас и~:*

Да не оскудеет, мученче, * великодаровитая благодать твоя, * да не забудеши древняго промысла, * и еже за неправославных умоление, * умерших уже многолетне, * ихже тебе ради свободи Господь * от лютых и прегорьких томлений, * прочее и ныне прилежно помолися, мученче, * от затвор адских избавити * и от горести свободити непреходныя, * иже умрети нас предварившыя, * родом, и любовию, и враждою, и всячески присвоения * спасительнаго же порождения не приемшыя * и православныя веры отчужденныя, * ускори убо еже испросити оным * от Христа Бога прощение, * и отпущение, и велию милость.

*Слава, глас з~:*

Египетское прозябение * в вифсаиду{<::рус>Вифсаида <-> город в Палестине на юго- западе Капернаума, при Геннисаретском озере<::слав>} преходиши, * преносимь славною клеопатрою, * и тамо почиваеши, * приемля почести и каждения, * славиши же ся на нб\сех и престолу предстоиши царя небеснаго, * великомученче уаре прехвальный, * и полагающей убо тя, * неведущей, ниже молящейся, * ты же, доблий венечниче, * роду ея неверному испросил еси прощение * и от лютых мук свобождение, * мы же тебе вопием усердно и молимся тепле, * помилуй и наша прародители умершыя, * неверием омраченныя, * якоже бо тогда, сице и днесь, * не оскуде милость владычня, * и благодать его не пременися. * темже и ты, великомученче, * не ослабей о сих ныне, моляся, * и испроси оным прощение и велию милость.

*На стиховне стихиры, глас з~:*

Днесь нам светит мученк уар славный * летным{<::рус>ежегодным<::слав>} воспоминанием обновляя наша помыслы, * предлагает бо на среду своя страдальческая натрижнения{подвиги; награды за подвиги, труды} * и еже оных ради почести, * темже к нему возопием усердно: * о доблий венечниче, * добропобедный мученче, * моли Христа Бога * спастися душам нашым.

*Стих:*
Воззваша праведнии, * и Господь услыша я.

Седмерицу страдальческу узрев, уаре красный, * и, еже о подвизе от них укрепився, * на муки дерзнул еси, * Христа исповедая пред\ нечестивым мучителем, * темже и, радуяся, претерпел еси строгания и биения лютая, * скончавшу же ти доброе течение, * на нб\сех со Христом царствуеши, * егоже моли * спастися душам нашым.

*Стих:*
Многи скорби праведным, * и от всех их избавит я Господь.

Презрел еси славу маловременную * и красоту юности преобидел еси, * самозван устремися к подвигу, * обличив безбожныя идолопоклонники, * и во страданиих преуспевая, подвиг совершил еси, * темже мы, сошедшеся, воспеваем твоя победоносия * и молитвами твоими * уповаем спастися душам нашым.

*Слава, глас е~:*

Мудрая клеопатра, дивная мученколюбица, * ныне своего сына зрит, * воинствующая царю небесному, * предстояща и ликующа со ангелы * и со уаром великим страстотерпцем выну веселящася, * сия обретает своя неверныя сродники, * молитвами славнаго мученка * от горести вечных мук избавлены. * темже и наша родители и ближники, * ихже жалеюще печемся, * яже веры и крещения святаго отчужденныя, * или истиннаго познания недостигшыя, * или сердечныя ради тягости божия правды уклонившыяся, * о сих убо, представше со страстотерпцем уаром * и со всеми святыми, * испросити у Христа Бога плачу их пременение, * и от тьмы безконечныя милостивое избавление, * и душам нашым велию милость.

*Тропарь, глас д~:*

Воинством святых страстотерпец страждущих законне, * зря онех, показал еси мужески крепость свою. * и устремився на страсть волею, * и умрети вожделе за Христа, * иже приял еси почесть победы твоего страдания, уаре, * моли спастися душам нашым.

*На утрени*

*По а~-м стихословии седален, глас з~:*

Страстотерпца торжество возвеличим, братие, * и похвалим славнаго великомученка, * той бо имать дерзновение ко Господу, * и молитвами своими исполняет наша прошения, * и дарует дары благодатны, любовию того почитающим.

*Слава, и ныне, Богородичен:*

Владычце всемилостивая, небесная царице, слову божию всекрасная палато, * пучиною твоих щедрот огради нас, и прошения к полезному устрой, * и требующим великия милости преклонися даровати прощение и отпуст, * умолена бывающи от любовию тя почитающих.

*По в~-м стихословии седален, глас д~:*

Владыко многомилостиве, человеколюбивый, * иже кровь свою за ны излиявый, * приими кровь свою за тя излиявшаго уара великаго, * молящася к тебе услышатися нашым прошением, * и его ради и твоих щедрот умножи прощение и отпущение, * и подаждь утесняемым богатно велию милость.

*Слава, и ныне, Богородичен:*

Владычце пречистая, всея твари Владыку и содетеля рождшая, * едина всех превышшая, надеждо наша и упование, * прибежище непостыдное, дивная похвало роду нашему, * умоли сына своего умножити нам просимая * и низпослати всем богатно велию милость

*По полиелеи седален, глас и~:*

Красная церковная доброто, * сладость тебе воспоминающым, ты наше возрадование и подвигу упование, * предивный великомученче, * мы к тебе во умилении прибегаем * и уповательну возлагаем молитву: * воззри на жалость, и узы, и горькое томление * сущих в темницах преисподних, * идеже свет отбеже и всяка отрада, * ихже враг, яко добычу, приобрет, * злотворя сим, веселится, * оскорбляя умиленныя душы наших прародителей и сродников, * иже неверия тяжестию до адовых глубин погруженныя * и вся, яже о них, ближния и дальния, * и вся, нами воспоминаемыя. * ты, пространством своей доброты * и широтами твоего страдания об\ъем, * к щедротам привергни щедраго Владыки * и испроси изнуренным и безпомощным прощение и велию милость.

*Слава, и ныне, Богородичен:*

Прекрасная слову палато, вожделенная царская ложнице, * одушевленный Христов чертоже, непорочная невесто отча, * Марие, пречистая девице, * призри ко умиленным нашым прошением * и виждь, яко бедствуем от жалости, * зряще страждущих лютая наших прародителей и ближников, * аще бо и по достоинству, * но премногое выну сретают томления, и скорбь, и мучение, * призри убо, всемилостивая, на сих от высот своея радости, * и лютыми оных нуждами подвигнися, * и не престани от прошения, владычце, * дондеже умолиши своего сына и Господа * подати безпомощным прощение и велию милость.

*Таже степенна, а~-й антифон д~-го гласа.*

*Прокимен:*
Возвеселится праведник о Господе * и уповает на него. *Стих:*
Многи скорби праведным, * и от всех их избавит я Господь. Всякое дыхание: *Евангелие от матфеа, зачало л~з.*

*По н~-м псалме, стихира, глас з~:*

Приидите, мученколюбцы, * страстотерпца восхвалим * и песненными гласы, торжествующе, возопием: * радуйся, чудный великомученче, * преславный царя Христа венечниче * и воине доблий и непобедимый, * сопостата врага храбро победивши, * ты днесь венцы небесныя и почести * восприял еси от подвигоположника Владыки, * к немуже предстани, моляся * избавити наша неверныя сродники и прародители * и всех, о нихже молимся, * от лютаго и горькаго томления * и сподобити от мрачных уз адовых, * уже бо раскаяшася злобах своего тяжкосердия и лености, * отнюду же унывше и ум в земных погребше, * ко истинному свету не достигоша, * и, плоды своего нерадения поженше, * вечную пагубу приобретоша, * и неправды своя * мраком непреходнаго томления видят, угнетаемы. * преклонися прочее, дивный, * и преклони на милость преклонившаго небеса * и спасти грешныя сошедша, * да твоими молитвами подвижен, * милость излиет до конца оныя лишенным * и не чающым ни откуду же отрады, * юже, твоими молитвами получивше, * неизмерным возрадованием облекутся * и, возвеселившеся несказанно, возопиют Христу Богу: * велия твоя милость, Владыко, * и неоскудны твоя щедроты, * яко всем подаеши богатно велию милость.

*Канон святому мученку уару, глас и~, имый краестрочие:*
умоли, уаре, за внешния наша роды.

*Песнь а~.*

*Ирмос:*
Колесницегонителя фараоня погрузи, * чудотворяй иногда, * моисейский жезл крестообразно поразив * и разделив море, * Исраиля же беглеца пешеходца спасе, * песнь Богови воспевающа.

умолен буди, Господи, святым твоим уаром мученком * и облецыся в милость и щедроты; * и сия даже до ада излиются, человеколюбче, * и ущедрят, яже от нас просимыя богатным твоим милосердием.

Мученче Христов великий, озлобленныя и безпомощныя воспомяни, * седящыя во мраце тьмы не просветимыя, * и не престани, припадая ко щедрому Господу, * дондеже утешит я богатным своим милосердием.

О роде клеопатры дивныя умолити возмогл еси, славный страстотерпче, * убо и днесь, возмогая, возможеши свободити от мук, иже от нас воспоминаемый, * аще прилежно о них ко Господу помолишися, * тебе бо ради утешит я Владыка богатным своим милосердием.

*Богородичен:*

Безпомощным благая помощнице, призри от славы своей, владычце, ко мраку адову * и виждь беды умиленных, пред\ тобою нами воспоминаемых, * и не престани о них умоляя своего сына и щедраго Господа и Владыку, * дондеже утешит я богатным своим милосердием.

*Песнь г~.*

*Ирмос:*
утверждей в начале небеса разумом * и землю на водах основавый, * на камени мя, Христе, заповедей твоих утверди, * яко несть свят, паче тебе, едине человеколюбче.

Лик святых сил небесных подвигни с собою на молитву, мученче, * и сотвори дело пречудно, и велико, и честно, * паче же радость неимущым надежды и утешения не уповающым, * горьким нашым неверно умершым прародителем и еже с ними воспоминаемым, * еже даровати сим от Господа прощение и велию милость.

Изрядный страстотерпче и Христу любимый, * увеждь, коль желательна свобода мучимым и отрада, * сице убо и наша сродники, и иже с ними неверия ради вечныя муки притяжавшая, * меры не обрящут своим радостем, * аще испросиши сим от Господа прощение и велию милость.

уаре, добропобедный страдальче, милостив буди и к нашым молением, * и зри удрученных несказанную нужду, * и сам, от жалости понужден, * неотступно молися к человеколюбцу владыце, * да подаст им прощение и велию милость.

*Богородичен:*

Всемирная надеждо, богоприятное селение, * наше к Богу примирение, Марие владычце, * приими прошения настоящаго предстояния * и не престани моляся к сыну своему и всяческих Господу, * да подаст безнадежным тебе ради прощение и велию милость.

*Седален, глас е~:*

Аще молишися за весь мир, великомученче, и не престаеши, прося всем милости * и всяким преступником всеми образы люто владыце досадившым и непрестанно досаждающым, * иже мертвыми делы себе до конца умертвившым и ничтоже приобретшым, яко зло сотворшым, * такоже, страстотерпче, предстани и о наших умерших сродницех, * яко возможная начиная, не отступи, моляся и припадая к милующему всех Господу, * да простит и помилует, иже во тьме седящыя и люте зело огорченныя.

*Другий седален, глас г~:*

Радости вечныя насельниче, небесному покою тезоименитый, уаре великий, * дерзая, да дерзнеши воспомянути пред\ Господем умиленныя четы наших прародителей, * аще бо и не в гробе оных полагаем тя, * усердным же прошением к жалости, еже от них, совокупляем тя. * темже припади и молися, не отринет бо предстояния твоего Владыка, * но от безмерныя благостыни преклонен, послет преогорченным избавление и велию милость.

*Слава, и ныне, Богородичен:*

Пресветлая госпоже, от небесных сил превоспеваемая, и выну возвеличаемая, Мати царя всяческих, * где убо и когда хощет умножитися твоя слава и величество, * не тогда ли, егда грешныя заступаеши и весь мир молитвами своими покрываеши, * темже и днесь умножи, владычце, велелепоту твоего превозхождения, * избави теплыми твоими молитвами от лютых мук неверныя наша и некрещенныя сродники * и с яже о них и с ними воспоминаемыя, * и подаждь оным избавление и велию милость.

*Песнь д~.*

*Ирмос:*
Ты моя крепость, Господи, * ты моя и сила, * ты мой Бог, ты мое радование, * не оставль недра отча, * и нашу нищету посетив, * тем с пророком аввакумом зову ти: * силе твоей слава, человеколюбче.

Ельма убо{темже, так как, то}, страстотерпче, всех любиши с верою к тебе прибегающих, * темже и любимь быти от молящих тя благопоспеши. * что же ино с желанием прославити тя человеколюбный сотворит, * не поданием ли просимыя милости умиленным * всякия отрады лишенным вечным узником, * тако и впредь, о доблий мученче, * не оскудей о сих моляся.

Зима люта и спасения безплодие облежит в нечестиих умершыя и плач без\ъотраден, * зде убо вочтени{<::рус>причтены, причислены <::слав>} суть, иже от нас воспоминаемыя. * ты же, страстотерпче, соединити сих к роду праведных потщися и не оскудей о них моляся.

Адова мрачная темница во веки да не об\ъимет прародители и сродники наша * и вся, воспоминаемыя с ними: * тебе, дивному страдальцу, силу неверия и греховную мощь низложившу, * тако и впредь сих еже с клеопатриным родом * простити не оскудей, мученче, моляся.

*Богородичен:*

Тобою, пречистая, познахом славити всяческих содетеля, * и от тебе плотоносца непрелестна спаса величати навыкохом, * и тя, владычцу, хвалим, и тебе покланяемся, и молим, * помилуй умершыя в неверии наша сродники * еже избавити сих не оскудей к сыну моляся.

*Песнь е~.*

*Ирмос:*
Вскую мя отринул еси * от лица твоего, свете незаходимый, * и покрыла мя есть чуждая тьма, окаяннаго, * но обрати мя и к свету заповедей твоих * пути моя направи, молюся.

Всяко дарование, мученче, и всяка милость от милостиваго Господа изливаемы, * аще и предивны, и пречудесны суть, * слагаемы же к прощению нечестии умерших, величество преизящно сему оставляют. * темже и днесь великая сотворити потщися, Владыку, мученче, умолити.

Не отвратися, Господи, от нашего умиления, ниже помяни множество грехов наших, * паче же помяни древния своя милости, * и ради щедрот твоих, и ради уара страдальца добляго, не оскудей в богатстве безмернаго твоего милосердия, * но излей милости и прощение, еже от нас воспоминаемым.

Есть убо, великомученче, и достизает человеколюбие владычне и к сущим мори далече, * темже предстани и днесь и, припадая, умоли его * еже помиловати удаленныя и веры, и крещения отчужденныя умершыя наша сродники * и всем, иже с ними воспоминаемым, даровати прощение и велию милость.

*Богородичен:*

Предстани, владычце, нашему изнеможению * и буди выну в нуждах, помогая нам всюду и присно, * ты бо еси Христианская надежда и упование, * темже не отрини наша прошения, * но сотвори совершена и исполнена неисписанною твоею благодатию.

*Песнь з~.*

*Ирмос:*
Очисти мя, спасе, * многа бо беззакония моя, * и из\ глубины зол возведи, молюся: * к тебе бо возопих, и услыши мя, * Боже спасения моего.

Шатания вражия да не возрадуются, душы в корысть получивши, * ты же, мученче, теплыми своими молитвами разруши хотения его, * умоляя Господа еже простити нами воспоминаемыя и от вечныя муки тоя и нас избавити.

Начало нашему подвигу клеопатрина рода прощение, * отсюду убо виновное восприяхом возставити тя на молитву, * и о еже нами поминаемых не презри, великомученче, * и не отрини грешных предстояние, * но, потщався, испроси у Владыки Христа оным прощение и от горьких мук избавление.

Иже неверия ради срете конец зол, * и чаяние благих весьма погибе прогневания божия ради, * ты же, страстотерпче, дерзновение прием, * радость отпущения вместо страшнаго томления от небеснаго царя испроси * и, извед от горести, соблюди во владычней милости.

*Богородичен:*

Кая, владычце, злоба превозможет твоя матерния молитвы; * воистину убо, аще предстанеши и днесь, моля за просимыя тобою, * сотвориши оным радостное прощение, избавление и велию милость.

*Кондак, глас д~:*

Христу последуя, мученче уаре, * того испив чашу, и венцем мучения увязеся, * и со ангелы ликовствуеши, * моли непрестанно за душы нашя.

*Икос:*

Воспомяни наша глаголы, светлый жителю небесный, * Христов славный великомученче уаре, вечному покою тезоименитый, * и великими твоими страдании непроходимое и светлое покоище приобретый от непреходныя темницы, и томления непрестаннаго, и нужды, * потщися богоприятными твоими молитвами избавити рабы умиленныя, * ихже ради молим тя, предстояще и во усердии взывающе, * исполни наша прошения, святе, и Христа Бога моли непрестанно за душы нашя.

*Песнь з~.*

*Ирмос:*
Божия снизхождения * огнь устыдеся в вавилоне иногда, * сего ради отроцы в пещи радованною ногою, * яко во цветнице, ликующе, пояху: * благословен еси, Боже отец наших.

Яко же солнце, Господи, всех просвещаеши, * и всем дождь независтно изливаеши, и прогневающым тя милость непрестанно даруеши, * и ныне послушай уара, твоего страдальца, * и пролей милость твою до конца оныя отчужденным сродником нашым * и яже с ними неверным, человеколюбче.

Ныне, якоже и прежде, щедр буди, Господи, и умолен явися, Владыко, * якоже о клеопатре содея, сице и о нас, милостиве, сотвори; * посли своя щедроты и милосердие ко еже нами воспоминаемым, * источник бо еси милости неисчерпаемый.

Аще пророк, восперяяся, поет милости твоя, Господи, во веки, * убо неоскудевша тя в щедротах веруем, яко милосердия твоего пределы неизмеримы, * и от пучины во глубину потопшым излияти милости тя умоляем, * исполни убо ради мученка сие, о Владыко наш.

*Богородичен:*

Гору тя сказует премудрый во пророцех, * мы же тому и еже от тебе каменю Богородия изыти без\ примешения мужеска, веруем; * имже наше спасение и от глубин адовых возведение получихом, владычце, * возведи и днесь от ада воспоминаемыя нами, * да тя, всемилостивую, непрестанно величаем.

*Песнь и~.*

*Ирмос:*
Мусикийским органом согласующым * и людем безчисленным покланяющымся образу в деире, * три отроцы не повинувшеся, * Господа воспеваху * и славословляху во вся веки.

Шары{<::рус> красочны, цветасты, живописны, изображенны, явны <::слав>} да будут словеса древния твоя, * милости, Господи, сказующыя и нашу надежду воздвижущыя, * яко послушал еси святыя твоя, Господи, еже помиловати неверныя умершыя, * ихже и днесь приводим ти на молитву, да прошения их ради ущедриши инославно умершыя, * ведением и неведением тебе, Владыко, досадившыя.

Агнче божий, пречистою своею кровию нас искупивый, * феклино и блаженнаго григория моление услышав, мефодиа со многими и макариа прием прошения, * отраду, и избаву зловерным подав умершым, * и златоустаго о сих молитися написати воздвигнув, * приими убо, Владыко, с сими славнаго уара и молитвами их воспоминаемыя от нас прости и помилуй.

Радость нам испроси, великомученче, * возвеселимся бо, аще обрящем твоими молитвами избавленныя от вечных мук наша сродники; * всегда бо твоя молитвы Владыка слышит и прошения исполняет, * ты же убо не оскудей о сих и ныне моляся, да тя выну прославляем.

*Богородичен:*

Пренепорочная владычце, обилуй множеством милосердия и щедрот, * дивная и безневестная Мати царева, * нам бо милости взыскающым, * где инде сию обрящем, аще не к тебе поспешим, припадающе, * ты бо поток сладости преиз\ъобилен нам родила еси, преблагословенная.

*Песнь ф~.*

*Ирмос:*
ужасеся о сем небо, * и земли удивишася концы, * яко Бог явися человеком плотски, * и чрево твое бысть пространнейшее небес, * тем тя, Богородицу, * ангелов и человек чиноначалия величают.

О Бозе да возможеши, уаре славный, * богоприятными твоими молитвами восприяти и излияти милости, * иже до конца оныя отчужденным, * един бо есть щедрот милосердия родитель, * и вся ему возможна яко владыце, * к нему же неотступно, страдальче, молися * простити и помиловати яже от нас воспоминаемыя.

Дело соверши предивно, о великомученче, и славе твоей прикладно, * еже от Господа прощение и праведнаго его гнева пременение испросити * огорченным темнаго зловерия ради нашим прародителем * и еже сих, в горести и во ожидании лютейших сущих, * да возмеши в безстрашное избавление, * идеже веси Владыка прощенныя положити.

И кое убо чудо явится сего дивнейши, * кая слава знаменитейши, и кое милосердие таковаго больши, * аще ты, мученче, сожалев, * умолиши милостиваго Господа отпустити грех нечестия, * иже от нас поминаемых, и лютаго томления оных избавити.

*Богородичен:*

Владычце милостивая, человеколюбивая и зло не помнящая, приими жалость нашего прошения * и ходатайствуй неотступно о милости к милостивому твоему сыну и владыце, * еже помиловати и простити грех инославия умершым сродником нашым * и яже с ними помянутым, * отпущение и место сим милости неотемлемо подати.

*Светилен:*

Праведно убо да будет, Владыко Господи, простившему ти клеопатрины прародители, * и днесь услышати молитву уара твоего великомученка и наше, многогрешных, предстояние: * от мук избавити, иже с жалостию пред\ тобою воспоминаемыя. * темже ускори, щедрый, и потщися яко милостив помиловати сих, яко можеши, хотяй.

*Слава, и ныне, Богородичен:*

Потщися, владычце, услышати нашу молитву, яже в твоей церкви к тебе приносимую, * и сама, богородительнице, преклони на милость сына своего и Владыку * еже помиловати и от праведнаго гнева разрешити умершыя прародители, други же и сродники наша, * ускори убо, всемилостивая, избавити сих, * можеши бо яко милостива, хотящая всем милости.

*На хвалитех стихиры на д~, глас в~:*

Что ти принесем, чудный мученче, * всяка бо церковь почитает тя, * яко прославляемаго от Владыки Христа * славою небесною, * иже дарова тебе благодать * великаго к нему дерзновения, * и ныне предстоиши ему со ангелы, * славный уаре, Христов страстотерпче, * егоже моли простити умершыя инославно * и спастися душам нашым.

Святый мученче уаре великий, * зря Христовы страдальцы, ранами тяжкими обложенныя, * ревностию по владыце разжигаемь, * небеснаго царя пред\ мучителем исповедал еси, * и о нем усердно пострадал еси, * и с ним ныне царствуеши, * егоже моли послати милость умершым в неверии * и спастися душам нашым.

Предивный уаре, слава твоя велелепная, * в нетленных радостех веселишися, * с небесными силами в вышних ликуеши, * и зриши ясно святую Троицу, * и светом безначальнаго сияния наслаждаешися, * воспомяни убо и нас в твоем веселии, * воспомяни и наших сродников томление, умерших в нечестии, * и моли Христа Бога сих помиловати * и спастися душам нашым.

Иже вечному покою соименный, * славный мученче, от Бога нам дарованный * на пользу нашу и на спасение, * иже за Христа в страданиих просветився, * равностоятель святым ангелом явился еси * и Господа молиши даровати мирови смирение * и еже от нас воспоминаемым избавление, * мы же тя усердно воспеваем: * приими наша прошения, глаголюще, * и вознеси оныя ко Христу Богу, * и низпосли всем велию милость.

*Слава, глас и~:*

Приидите убо, мученколюбцы, * стецытеся усердно днесь, * возвеличим страстотерпца, небеснаго венечника, * славнаго уара великомученка, * и возопием к нему, молящеся и глаголюще: * о дивный воине и храбрый, царя Христа воеводо, * сниди к настоящему ликованию * во еже видети с молением предстояние, * и приими наше прошение, * и не забуди помиловати нами поминаемыя, * падшыя в неверии еже о нас сродники, * якоже и клеопатрин род неверный молитвами своими от вечных мук свободил еси, * тако воспомяни воспоминаемыя выну наши деды и прадеды, * и яже с ними вочтенныя, * елицы противобожне погребенныя, * умершыя некрещенныя. * за сих убо предстани ко Христу Богу, * к твоему подвигоположнику, * за него же усердно пострадал еси, * и потщися испросити оным * от вечныя тьмы избавление * и душам нашым прощение и велию милость.

