<::рус>Оцифровка: Максим Е. Плякин

Источник: <::слав>Служба иже во святых отцу нашему святителю тихону, патриарху всероссийскому, на день празднования памяти его (сентября к~з). Москва, #в~. По благословению митрополита крутицкаго и коломенскаго иувеналия. <::рус>По заказу Иоанно- Богословского храма с. Слотино и при поддержке Сергиево- Посадского благочиния.

<::слав>

*Сентября в к~з день*

*СЛуЖБА*

*иже во святых отцу нашему*

*СВЯТИТЕЛЮ ТИХОНу,*

*патриарху всероссийскому*

*На велицей вечерни:*
Блажен муж: *а~-й антифон.*

*На*
Господи, воззвах: *стихиры, глас з~:*

Земля псковская прославися,* яко в малем селении клине* от благочестиваго корене плод благокрасен прозябе,* василий, отроча благонравное,* святителю великому тезоименитое.* в сем же имени велий, яко царственный,* путь ему преднаречеся.

Благочестивый иерей иоанн,* отец твой, святителю,* откровения дивнаго сподобися,* егда мати его почившая* во сне ему явися* и тя, еще ти отроку сущу,* единаго от триех братий* велика преднарече.

Измлада церковь божию возлюбивъ* и благочестия вожделев, святе,* в духовнем вертограде* во слове божии,* отеческих и благочестивых писаниихъ* начат поучатися.

Что убо сотворю,* киим образом жития моего* тебе, владыце и Богу, добре послужу,* киими подвиги, тебе содействующу,* душу мою от грех очищу;* в меру возраста пришед,* слезно взывал еси ко Господу, блаженне тихоне.

*Слава, глас и~:*

Путь девства, нищеты,* своея воли отсечения* избрал еси, блаженне,* иноческое пострижение приим,* в немже именем тихон наречен бе,* да путем благочестия святителя задонскаго шествуеши.

*И ныне, Богородичен, глас тойже:*

Царь небесный за человеколюбие на земли явися, и с человеки поживе: от Девы бо чистыя плоть приемый, и из\ нея прошедый с восприятием: един есть сын, сугуб естеством, но не впостасию. темже совершенна того Бога, и совершенна человека воистинну проповедающе, исповедуем Христа Бога нашего: егоже моли Мати безневестная, помиловатися душам нашым.

*Вход. Прокимен дне. Чтения г~.*

*Притчей чтение.*

Память праведнаго с похвалами, и благословение господне на главе его.* Блажен человек, иже обрете премудрость: и смертен, иже уведе разум.* Лучше бо сию куповати, нежели злата и сребра сокровища.* Честнейшая же есть камений многоценных: все же честное недостойно ея есть.* Долгота бо дней, и лета живота в деснице ея: в шуйце же ея богатство и слава.* от уст ея исходит правда, закон же и милость на языце носит.* Послушайте убо мене, о чада, честная бо реку: и блажен человек, иже пути моя сохранит:* исходи бо мои, исходи живота, и уготовляется хотение от Господа.* Сего ради молю вас, и предлагаю мой глас сыновом человеческим:* яко аз премудрость устроих, совет и разум и смысл аз призвах.* мой совет и утверждение, мой разум, моя же крепость.* Аз мене любящыя люблю, ищущии же мене обрящут благодать.* Разумейте убо незлобивии коварство, ненаказаннии же, прилагайте сердца.* Послушайте мене и паки, честная бо реку: и отверзу от устен правая,* яко истине поучится гортань мой, мерзки же предо мною устны лживыя.* С правдою вси глаголы уст моих: ничтоже в них стропотно, ниже развращенно.* Вся права суть разумевающым, и проста обретающым разум.* Научаю бо вас истине, да будет о Господе надежда ваша, и исполнитеся духа.

*Притчей чтение.*

уста праведнаго каплют премудрость, язык же неправеднаго погибнет.* устне мужей праведных каплют благодати, уста же нечестивых развращаются.* Мерила льстивая, мерзость пред\ господем, вес же праведный приятен ему.* идеже аще внидет досаждение, тамо и безчестие: уста же смиренных поучаются премудрости.* Совершение правых наставит их, и поползновение отрицающихся упасет их.* не пользуют имения в день ярости, правда же избавит от смерти.* умер праведный, остави раскаяние: наручна же бывает и посмеятельна нечестивых пагуба.* Правда непорочнаго исправляет пути, в нечестие же падает неправда.* Правда мужей правых избавит их: безсоветием же пленяются беззаконнии.* Скончавшуся мужу праведну, не погибнет надежда: похвала же нечестивых погибнет.* Праведник от лова убегнет, в негоже место предается нечестивый.* Во устех нечестивых сеть гражданом, чувство же праведных благоспешное.* Во благих праведных исправится град, и в погибели нечестивых радование.* Во благословении правых возвысится град, усты же нечестивых раскопается.* Ругается гражданом лишенный разума, муж же мудрый безмолвие водит.

*Премудрости соломони чтение.*

Праведник аще постигнет скончатися, в покои будет.* Старость бо честна не многолетна, ниже в числе лет исчитается:* Седина же есть мудрость человеком, и возраст старости житие нескверное.* Благоугоден Богови быв, возлюблен бысть, и живый посреде грешник преставлен бысть:* Восхищен бысть, да не злоба изменит разума его, или лесть прельстит душу его.* Рачение бо злобы помрачает добрая, и парение похоти пременяет ум незлобив:* Скончався вмале исполни лета долга: угодна бо бе Господеви душа его, сего ради потщася от среды лукавствия.* Людие же видевше, и не разумевше, ниже положше в помышлении таковое,* яко благодать и милость в преподобных его, и посещение во избранных его.

*На литии стихиры, глас г~:*

Во граде торопце, во храме божии,* идеже родитель твой служаше,* благочестию в юных летехъ* поучался еси, святителю.

Тих нравом,* кроток и смирен сердцемъ* воистину пред\ богом и людьми явился еси,* иго Христово чрез все житие добре пронесый,* во обителех небесных упокоился еси, блаженне:* молися ныне и о нас,* да и мы на земли добре поживше,* царствия божия наследницы быти сподобимся.

*Слава, глас и~:*

Бог тя возвеличи, святителю отче тихоне,* первоиерарха церкве своея поставив,* ты же жребий служения сего* яко волю благую его восприим,* в первосвятительстем подвизе твоемъ* присно ревновал еси о славе* отца и сына и святаго духа,* Троицы единосущныя и нераздельныя.

*И ныне, Богородичен, глас тойже:*

К тебе, о Богомати,* вси ныне слезно взываем:* вонми предстательству святителя тихона о насъ* и сыну твоему молитвы вознеси* о спасении душ наших.

*На стиховне стихиры, глас в~:*

Якоже свеща на свещнице светит всем,* тако ты благочестием сияя, блаженне,* поставлен бысть Господем во епископа земли холмския,* да светом Христова учения* осияваеши люди, в ней живущыя.

*Стих:*
уста моя возглаголют премудрость,* и поучение сердца моего разум.

Бог благослови и освяти тя, земле американская,* православным бо людем твоим, во ограде российския церкве сущим,* блаженнаго тихона епископа даде,* той многими храмы лице твое украси,* и яко богомудрый священноначальникъ* паству свою ко Христу приведе.

*Стих:*
Благовестих правду,* в церкви велицей.

Святии вси земли ярославския,* сретайте иерарха добра,* тихона блаженнаго,* той бо, якоже и вы, многия труды зде понесе,* и ныне тщится вкупе с вами молитися Христу богу* спастися душам нашым.

*Слава, глас д~:*

Земля литовская прославися* пришествием твоим, блаженне,* людие же православнии, в ней сущии,* яко светильника веры и благочестия тя прияша,* и в поклонении триединому богу* тобою утвердишася,* святительский же омофор твой,* надежный покров и защита от злых обстояний тем явися.

*И ныне, Богородичен, глас тойже:*

Призри на моления твоих раб всенепорочная, утоляющи лютая на ны востания, всякия скорби нас изменяющи: тя бо едину твердое и известное утверждение имамы, и твое предстательство стяжахом. да не постыдимся владычце, тя призывающии, потщися на умоление, тебе верно вопиющих: радуйся владычце, всех помоще, радосте и покрове, и спасение душ наших.

*Тропарь, глас а~:*

Апостольских преданий ревнителя* и Христовы церкве пастыря добраго,* душу свою за овцы положившаго,* жребием божиим избраннаго* всероссийскаго патриарха тихона восхвалим,* и к нему с верою и упованием возопиим:* предстательством святительским ко гд\су* церковь русскую в тишине соблюди,* расточенная чада ея во едино стадо собери,* отступившыя от правыя веры к покаянию обрати,* страну нашу от междоусобныя брани сохрани,* и мир божий людем испроси.

*На утрени, на*
Бог Господь: *тропарь святаго дважды.*

*Слава, и ныне, Богородичен, глас а~:*

Гавриилу вещавшу тебе Дево, радуйся, со страхом воплощашеся всех Владыка, в тебе святем кивоте, якоже рече праведный Давид: явилася еси ширшая небес, поносивши зиждителя твоего. слава всельшемуся в тя: слава прошедшему из\ тебе: слава свободившему нас рождеством твоим.

*По а~-й стихологии седален, глас в~:*

Жезл первосвятительский дерзновенно приял еси, святе,* да яко добрый пастырь, небоязненно в подвизе твоем шествуя,* заблуждшая горохищная овчата обрящеши,* татьми похищенная во двор овчий паки возвратиши,* многоразличными болезньми и недуги обдержимыя добре уврачуеши* и все Христово стадо словесных овецъ* в истине и правде упасеши.

*Слава, и ныне, Богородичен, глас тойже:*

Покрый нас всемощным покровом твоим,* всемилостивая владычце Богородице,* защити нас от всяких сетей вражиих,* дадеся бо ти благодатная сила,* яко рождшей Владыку Христа и Cпаса душ наших.

*По в~-й стихологии седален, глас е~:*

Благодарение богу* воздадите, людие российстии,* той бо пробавил есть милость свою вам,* тихона блаженнаго* первоиерарха церкве своея постави,* да во дни испытаний* обрящете в нем образ веры,* от наветов вражиих неколеблемый,* неложнаго упования на помощь божию,* и любовию Христовою исполненный.

*Слава, и ныне, Богородичен, глас тойже:*

утоли, владычце,* болезни душ наших,* радостию благодатною о тебе исполни сердца наша,* на тя бо надеющиися,* причастницы жизни вечныя будем.

*псалом рл~д:*
Хвалите имя господне:

*Величание:*

Величаем тя, святителю отче тихоне, и чтим святую память твою, ты бо молиши за нас Христа Бога нашего.

*Избранный псалом:*

услышите сия вси языцы, внушите вси живущии по вселенней. уста моя возглаголют премудрость, и поучение сердца моего разум. Приидите, чада, послушайте мене, страху господню научу вас. Благовестих правду в церкви велицей. Истину твою и спасение твое рех. Повем имя твое братии моей, посреде церкве воспою тя. услышати ми глас хвалы твоея, и поведати вся чудеса твоя. Господи, возлюбих благолепие дому твоего, и место селения славы твоея. Возненавидех церковь лукавнующих, и с нечестивыми не сяду. Яко сохраних пути господни, и не нечествовах от Бога моего. уста праведнаго поучатся премудрости, и язык его возглаголет суд. Правда его пребывает в век века. Священницы твои облекутся правдою, и преподобнии твои возрадуются. Блажени живущии в дому твоем, в веки веков восхвалят тя.

*Слава, и ныне:*
Аллилуиа, *трижды.*

*По полиелеи седален, глас и~:*

Приидите, вернии,* согласно вси восхвалим святителя предивнаго,* священноначальника церкве российския богомудраго,* тихона блаженнаго,* иже достойно иго Христово* чрез все житие свое понесе,* и ныне во обителех отца небеснаго водворився,* молится о спасении душ наших.

*Слава, и ныне, Богородичен, глас тойже:*

Буди благословен день и час,* воньже благоволи господь* тобою, прчистая Богородице,* явити Cпаса миру,* сим же нам имети тя* яко дерзновенную предстательницу* и ходатаицу пред\ сыном твоимъ* о спасении душ наших.

*Таже степенна, а~-й антифон д~-го гласа:*

*От*
юности моея мнози борют мя страсти, но сам мя заступи, и спаси Cпасе мой.

Ненавидящии сиона, посрамитеся от Господа, яко трава бо огнем будете изсохше.

*Слава:*
Святым духом всяка душа живится, и чистотою возвышается, светлеется троическим единством священнотайне.

*И ныне, тойже.*

*Прокимен, глас д~:*

Вознесох избраннаго* от людей моих.

*Стих:*
Елеем моим помазах его.

*Евангелие иоанна, зачало л~з. Таже, псалом н~.*

*По н~-м псалме стихира, глас з~:*

Церковь божию и чад ея преискренне любяй,* и к пользе тех деяния своя всемерно направляя,* жертвенно и дерзновенно,* якоже древле моисей,* Господу взывал еси, святителю:* уне мне, Владыко,* да забвению предастся имя мое в человецех,* но спасена будет церковь твоя во отечествии моем,* и изсякнут потоцы крове мученк,* землю российскую обильно обагрившии.

*Канон святителя, глас з~.*

*Песнь а~. ирмос:*

Яко по суху, пешешествовав Исраиль,* по бездне стопами,* гонителя фараона* видя потопляема,* Богу победную песнь поим, вопияше.

Якоже плод красный спасительнаго сеяния божия* явился еси в церкви, святителю Христов,* родителей благочестивых, иерея иоанна и анны, быв отрасль предивная.

Предречение дивное во сне отцу твоему* о грядущем величии твоем, еще ти отроку сущу, по мнозех летех сбыстся,* зане воистину великий господин российския церкве явился еси, блаженне.

Образ кротости, смирения и любве о Господе являя,* добрый помощник юным другом твоим был еси, блаженне:* сего ради и тии, еще ти отроку сущу, архиерея божия прорекоша тя.

*Богородичен:*
Спаси нас от всяких бед, всемилостивая владычце Богородице,* и твоими молитвами к сыну твоему и Богу нашему,* исцели от греховныя болезни страждущыя души наша.

*Песнь г~. ирмос:*

Несть свят,* якоже ты, Господи Боже мой,* вознесый рог верных твоих блаже,* и утвердивый нас на камени* исповедания твоего.

В вертоградех духовныхъ* православно богословити, и слово божие иными языки глаголати* поучался еси прилежно, блаженне,* и сие в церковнем служении твоем добрый плод принесе.

Егда Владыка Господь об\ъятия отча отверзе ти,* и яко возлюбленна сына, во иночестве тихона, прият тя,* тогда начальника в вертоградех духовных пскова и казани поставити тя благоволи,* да православныя отроки богомудрию и Христианскому благочестию научиши, блаженне.

Холмскую паству добре управити призва тя Владыка Христос,* темже и начало положи святительским подвигом твоим,* да в них укрепляяся, изряден архиерей всероссийския церкве явишися, блаженне.

*Богородичен:*
Множества грехов люте обдержат душы нашя,* ты же, пречистая Богомати, молитвами твоими ко иже от тебе рождшемуся* пленения сего греховнаго избави, и на стезю спасения настави нас.

*Седален, глас а~:*

Доброму евангельскому пастырю подражая,* дерзновенно во двор овчий вшел еси, святителю,* и своя овцы глашая по имени,* во ограде церковней тыя невредимо соблюл еси.

*Слава, и ныне, Богородичен, глас тойже:*

К тебе, о Богомати,* молитвенно мы ныне прибегаем,* и предстательства твоего пред\ сыном твоимъ* усердно просим:* от греховнаго ловительства сохрани насъ* и на путь спасения настави.

*Песнь д~. ирмос:*

Христос моя сила,* Бог и Господь,* честная церковь* боголепно поет взывающи,* от смысла чиста о Господе празднующи.

Смотрению божию следуя, велению матере церкве повинуяся,* земли дальния американския достигл еси,* и тамо новую паству: людей алеутских, креольских, кенайских,* во ограде Христовы церкве яко добрый пастырь соблюл еси,* тихоне блаженне.

Радуйтеся и веселитеся, верная чада церкве российския,* иже в пенсильвании, калифорнии, флориде и иных землях американских сущая,* святитель бо тихон ныне престолу божию предстоитъ* и молится о спасении душ наших.

Кронштадтскаго пастыря собеседник быти сподобился еси, блаженне,* еще сый епископ града ярославля,* и той ти всероссийское пастырство пред\ъуказа:* темже и ныне с ним, престолу божию предстоя,* моли спастися душам нашым.

*Богородичен:*
Достойно есть прославляти тя, владычце,* присно спасающую землю российскую.* се бо и святитель тихон в ярославстем храме успения твоего* государя николая яко истиннаго помазанника божия срете,* и благодарственныя молитвы вкупе с ним о заступлении отечества нашего* тебе и сыну твоему принесе.

*Песнь е~. ирмос:*

Божиим светом твоим блаже,* утренюющих ти душы любовию озари молюся,* тя ведети слове божий* истиннаго Бога,* от мрака греховнаго взывающа.

Егда по грехом нашим нашествие иноплеменных Господь попусти,* и земля российская кровию обагрися,* ты, святителю, покаяние проповедуя,* и врачевству душевному и телесному страждущих добре содействуя,* крепце стояти за веру православную, царя благовернаго и отечество святое призывал еси.

Ополчению вражеску у стен града вильно стоящу,* цельбоносныя мощи святых мученк антония, иоанна и евстафия* из\ обители святаго духа благоговейно изнесл еси, святителю,* и во граде москве от поругания иноземных невредимы сохранил еси.

Благоволением божиим, и народа божия избранием,* московский архипастырь поставлен был еси, святе,* темже и достойный преемник московских святителей явился еси.

*Богородичен:*
Ангельский собор и члч\ский род о тебе радуется,* благодатная марие, Мати неискусомужная,* невместимаго бо во чреве вместила еси,* и родила еси Cпаса миру.

*Песнь з~. ирмос:*

Житейское море* воздвизаемое зря напастей бурею,* к тихому пристанищу твоему притек, вопию ти:* возведи от тли живот мой,* многомилостиве.

Пустынножитель старец, пред\ образом владычцы усердно моляся,* жребий со трепетом из\ ковчежца извлече,* на немже имя твое, яко богом избраннаго первосвятителя, начертано бе:* сего ради и мы ныне, якоже тогда иерарси собора,* немолчно аксиос тебе, архипастырю наш, вопием:* сотвори и нас яко словесныя овцы достойны быти пажити твоея.

О глубины богатства и премудрости божия!* изволися духу святому со иерархи* поставити тя, блаженне, патриарха церкве российския,* да во дни испытания веры свидетельствуеши крепкое в ней стояние,* и паству твою неврежденну от наветов вражиих добре соблюдеши.

О неизреченныя любве и милосердия божия!* святитель тихон во главу российския церкве поставляется,* и мнози людие добраго пастыря обретают,* и во ограде церковней соблюдаются.

*Богородичен:*
Радуются и ликуют людие российстии, приснодево,* введение твое во храм празднующе,* и возведение святителя тихона в патриарха российскаго* в сей же день благодарне воспоминающе, усердно взывают ти:* о владычце державная!* молитвами святителя тихона* церковь и землю российскую от всех наветов вражиих спаси* и вся верныя в чертоги небесныя введи.

*Кондак, глас в~:*

Тихостию нрава украшен,* кротость и милосердие кающымся являяй,* во исповедании православныя веры и любве ко гд\су* тверд и непреклонен пребыл еси,* святителю Христов тихоне.* молися о нас, да не разлучимся от любве божия,* яже о Христе Иисусе, Господе нашем.

*Песнь з~. ирмос:*

Росодательну убо пещь* содела ангелъ* преподобным отроком,* халдеи же опаляющее* веление божие мучителя увеща вопити:* благословен еси, Боже отец наших.

Плачь, стенание и горе великое, грядущия на церковь российскую,* предзрел еси, первосвятителю,* обаче Христовою любовию укрепляемь, мужественно взывал еси:* благословен еси, Боже отец наших.

В лютую годину первосвятительский жезл со страхом и трепетом приим, блаженне,* церковь российскую яко корабль нерукотворный добре управил еси,* верныя же научил еси взывати:* благословен еси, Боже отец наших.

Пророку древнему илии, взыскующу не преклоньших колена пред\ ваалом,* подражал еси, первосвятителю,* да взыщеши люди, иже не преклониша выю ловительству безбожных,* таже и падших из\ глубины греховныя воздвигнеши,* и верныя научиши в скорбных обстояниих взывати Господу:* благословен еси, Боже отец наших.

*Богородичен:*
Помощницу надежную имамы тя, Богородице,* многажды бо в скорбных обстояниихъ* предстательство о людех российских пред\ сыном твоим являла еси.

*Песнь и~. ирмос:*

Из пламене преподобным росу источил еси,* и праведнаго жертву водою попалил еси:* вся бо твориши Христе, токмо еже хотети.* тя превозносим во вся веки.

Во образ твоего усерднаго подражания служению первосвятителей московских,* в священныя одежды тех достойно облачен был еси, блаженне,* темже с ними о нас молися, да и мы достойни будемъ* превозносити Господа во вся веки.

Жезл первосвятителя петра со дерзновением приял еси, блаженне,* да образ власти предстоятеля в церкви российстей возставиши.* мы же, ведяще сицевую милость божию к нам,* господа превозносим во вся веки.

Грехом нашым умножившымся,* попусти Господь братоубийству и междоусобным бранем в земли российстей быти.* ты же, святителю, людей враждующих к покаянию и примирению призывал еси,* научая превозносити Христа во веки.

*Богородичен:*
В дому твоем, пречистая Дево, храме успения твоего,* поставление блаженнаго тихона в первосвятителя российскаго совершися,* темже молитвы того, яко вернаго служителя твоего,* к Богу вознеси и спаси душы нашя.

*Песнь ф~. ирмос:*

Бога* человеком невозможно видети,* на негоже не смеют чини ангельстии взирати:* тобою бо всечистая явися человекомъ* слово воплощенно.* егоже величающе,* с небесными вои* тя ублажаем.

Плачем и рыданием земля российская огласися,* кровь святых мученк и исповедник Христовых потоки по ней излияся,* храмы божии осквернишася и попранию предашася.* увы мне, земле моя! взывал еси, святителю,* кое врачевание прилежит ти, да всех сих избавишися;

увы мне, людие российстии! взывал еси, блаженне.* Господа забыхом, в делех наших осуетихомся,* попечения же о души николиже имехом.* ей, глаголю вам, благоволения божия не обрящем,* аще душы наша слезами покаяния пред\ Господем не потщимся очистити.

В темнице томящуся ти, святителю, о церкви премного болезновал еси,* иерарси бо и священницы нецыи* на стезю иуды предателя ступивше, и неправедно власть в церкви восхитивше,* злохудожная деяния своя яко обновления благая нарекоша:* и сим паству российскую в смятение приведоша,* и в нестроениих церковных тяжце повинни быша.

Ни скорбь, ни теснота, ни гонение, ни глад, ни нагота, ниже беда, ни мечь* не возмогут разлучити верных чад Христовых от любве его,* апостольски рекл еси, святителю.

*Богородичен:*
Кия похвалы возгласим ти, пречистая;* киими словесы величие твое возславим,* яко Cпаса родила еси душ наших;

*Светилен, глас а~:*

Первосвятителя российскаго тихона днесь прославим,* память его благочестно почитающе,* той бо, яко светильник пресветлый, просиял есть,* и образом пресветлаго жития своего* ревностному служению Богу люди научает.

*Слава, и ныне, Богородичен:*

Радуйся, Богородице Дево,* владычце державная,* светодавца Христа миру рождшая:* радуйся, похвало всея вселенныя:* радуйся, пречистая Мати божия благословенная.

*На хвалитех стихиры, глас д~:*

Вере в людех оскудевшей,* любви истощившейся,* надежди изсякнувшей,* попусти господь* мор жесток, болезнь и глад на люди отечества нашего.* ты же, святителю,* святыни бж~ыя от поругания неверных защищая,* о страждущих болезновал еси,* и к милосердию, и жертве посильней от щедрот своихъ* всероссийскую паству призывал еси.

Словеса премудра,* о еже не леты, но деяньми благими* полнота жития чл\счкаго пред\ богом измеряется,* на тебе исполнишася, святителю.* темже душу добродетельми обогащенну имея,* в небесныя обители вселился еси,* идеже молишися о нас присно.

Внимайте убо себе,* людие российстии!* пробави бо Господь ныне милость свою нам:* потоцы крове мученк изсякоша,* пленения от власти безбожных свободихомся,* попраннии храмы божии возставляются:* бежим всемерно приражения греховнаго,* да не паки гнев божий наведем на ся,* и не будут нам последняя горша первых.

*Слава, глас и~:*

Кровьми святых мученкъ* церковь Христова древле утвердися,* такожде и во дни твоя, святителю тихоне,* во отечестве нашем яко потоцы воднии,* кровь святых мученк пролияся,* обаче смотрением божиимъ* сия семя явися,* из\ негоже прозябе благосеннолиственное древо* руси православныя.

*И ныне, Богородичен:*

Пречистая Дево Мати,* благоволила еси святителю тихону* в день благовестия ти архангела гавриила* поприще земнаго пути его скончати,* и яко избранника твоего* в небесных чертозех вселити.* темже, о Богомати,* молитвы святителя тихона* о страждущей стране российстей и людех ея* к сыну твоему и Богу вознеси,* и спаси душы наша.

*Славословие великое. И отпуст.*

*На литургии служба святительская.*

*МОЛИТВА*

*иже во святых отцу нашему тихону, патриарху всероссийскому*

О пастырю наш добрый, святый великий патриарше тихоне, яко град горний ты явился еси: добрая дела твоя и доныне светятся пред\ человеки. Вемы, яко ты, предстоя престолу пресвятыя Троицы, велие имаши дерзновение в молитвах пред Господем. Воззри и ныне на нас, грешных и недостойных чад твоих, к тебе бо, яко имущему велие дерзновение пред творцем всяческих, ныне припадаем и усердно молимся: умоли Господа, да подаст нам решимость стяжати благочестие отцев наших, егоже ты стяжал еси от юности твоея. Ты в житии своем ревностный защититель и хранитель истинныя веры был еси: помози и нам незыблему соблюсти веру православную. Тихая бо душа твоя зело преуспела есть в божественнем смиренномудрии: научи и нас разум наш питати не многомятежною мудростию человеческою, но смиренным познанием воли божия. Ты пред лицем лютых врагов Христовых истиннаго Бога дерзновенно исповедал еси: молитвою своею укрепи нас, малодушных, да и мы всегда и всюду противостанем духу безбожия и льсти. Ей, угодниче божий, не презри нас, молящихся тебе, ибо не токмо от бед и скорбей избавления просим, но силы и твердости, великодушия и любве просим, дабы претерпевати оныя напасти, востающыя на ны. Испроси нам неослабное терпение даже до конца жития нашего, мир с Господем и грехов отпущение. отче святый! укроти в стране нашей ветры неверия и смуты, да водворит Господь на земли российстей тишину и благочестие, и любовь нелицемерную. молитвами твоими да сохранит ю от междоусобныя брани, да укрепит святую церковь нашу православную: да не оскудеет она истинными пастырьми, добрыми делательми, право правящими слово евангельския истины. упаси и заблуждшия овцы стада Христова. Наипаче же моли Господа сил, да возродится русская земля святым покаянием и единым сердцем и едиными усты прославит дивнаго во святых своих Бога в Троице славимаго отца и сына и святаго духа во веки веков. Аминь.

*Приложение*

*[Из архива свято-тихоновскаго института, иже во граде москве]*

*Стихиры священноисповеднику тихону, патриарху всероссийскому, глас а~:*

Страдания многая претерпел еси, отче тихоне,* клеветы, суды, заточения,* предательства лжебратии и угрозы смертныя,* насильства и нападения врагов церкве Христовы,* но ты пребывал еси мужествен и кроток, вещая:* не ожесточайте ср~дец ваших, но возмогайте о Господе.

Войны, и глад, и кровавая смута:* жребий твой тяжкий, святителю наш,* ты же в покаянии путь спасения указуяй, звал еси озлобленных:* возлюбите ближняго своего,* обратитеся ко Господу и спасетеся.

Взываю к вам, архипастырие и пастырие,* вещал еси, святе тихоне, патриарше наш,* сынове мои и дщери во Христе,* спешите с проповедию покаяния,* противостаните врагом церкви силою веры вашея,* зовем вы на страдания вместе с собою* словами апостола:* кто ны разлучит от любве божия!

*Ины стихиры, глас тойже.*

*Подобен:*
Небесных чинов:

Простоту, мир и кротость с любовию* возгревал еси в ср~дце твоем, отче тихоне,* молитвой тихою ограждал еси стадо Христово,* от волков, губящих е.

Воли божия праведный искателю и поборниче, отче тихоне,* молитвенниче пламенный за церковь и землю русскую,* любве Христовы святый и кроткий подвижниче,* заступниче безстрашный невинно страждущих,* пророчеств твоих видехом страшное сбытие,* моли спастися душам нашим.

*Ины стихиры, глас е~.*

*Подобен:*
Радуйся:

Радуйся, святый патриарше наш тихоне,* укрепляяй церковь русскую на подвиг Христов,* собираяй новое Христово воинство,* научаяй верою и любовию в кротости побеждати злобу вражию,* во смирении стяжати силу божию,* воевода взбранный ныне снова буди нам,* молим, пастырю любимый наш,* не остави чад твоих во веки.

Радуйся, святейший отче наш тихоне,* возлюбивый больше жизни всероссийскую паству твою,* и положивый душу свою за церковь божию, за божий народ,* к нему же со скорбию тяжкою взывал еси:* ср~дце мое горит жалостию до смерти,* очиститесь, братие, от грехов своих,* и будем вместе молити Господа:* отче наш,* остави нам долги наша.

*Тропарь, глас г~:*

В годину тяжкую богм избранный,* в совершенной святости и любви Бога прославил еси,* во смирении величие, в простоте и кротости силу божию являяй,* положил еси душу за церковь, за люди своя,* исповедниче святе, патриарше тихоне,* моли Христа Бога,* емуже сораспялся еси,* и ныне спасти землю русскую и паству твою.

*Кондак, глас е~:*

Служение твое исполнено стоном и горем,* священномучениче тихоне, патриарше наш,* но был еси правило веры и образ кротости,* побеждаяй распри и разделения,* силою смирения и любви Христовой* противостал еси злобе сатанинской,* возглавил еси доброе воинство новых мучеников,* церковь русскую утвердивших навеки.

*Молитва святителю тихону, патриарху всероссийскому*

О священная главо, святителю отче наш тихоне! Избранниче и исповедниче Христов, кротостию снискавый духовный плод мира и радости о духе святом. Царицы небесныя возлюбленный служителю, пастырю дивный, любовию озаривый души и сердца словеснаго стада Христова, со умилением приклоньше колена *[*
и припадая к раце твоей*]*
, молим тя: принеси молитву нашу ко вся содержащему и спасающему человеколюбцу Господу, емуже ныне с лики ангелов и со всеми святыми предстоиши, да утвердит во святой своей православной церкви живый дух правыя веры и благочестия, пастырем же ея да даст святую ревность о спасении вверенных им людей.

умоли Господа славы, да укрепит, умудрит и сохранит народы наши от злаго насилия, обстояний и обмана. Поставленным для управления и суда ниспошлет усердие, мудрость и нелицеприятие, да тако поживем тихое и безмолвное житие.

О святителю тихоне, веруем бо, яко ты, на небесех живый, любиши ны тою же любовию, ею же вся ближния твоя возлюбил еси, внегда пребывати тебе на земли. Испроси у всемилостиваго Господа всем нам подати дар коемуждо благопотребен и вся, яже к животу временному и вечному полезная, миру умирение, градов утверждение, земле плодоносие, от глада и пагубы избавление, от нашествия иноплеменных сохранение, скорбящым утешение, недугующым исцеление, падшым возстание, заблуждающым на путь истины возвращение, подвизающымся в делех благих укрепление, благоделающым преуспеяние, родителем благословение, чадом в страхе господнем воспитание и научение, наставником ведение и благочестие, неведущим вразумление; сирым, неимущым и убогим помощь и заступление; отходящым от сего временнаго жития к вечному благое уготовление и напутствование, отшедшым блаженное упокоение.

О святче тихоне, не остави нас твоими молитвами. Даруй нам спасительно пожити в веце сем и прославити великолепое имя отца и сына и святаго духа во веки веков. Аминь.
