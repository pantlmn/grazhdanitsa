<::рус> источник: Православная страница Николая и Елены Андрущенко

<::лат> http://ооо.orthonord.rу

<::слав>

*Служба*

*на преставление преподобнаго и богоноснаго отца нашего*

*САВВАТИА,*

*соловецкаго начальника и чудотворца*

*в лето #зцм~д (#аул~е)*

*месяца септемвриа в к~з-й день.*

*Благодатию божиею совершаем всенощное бдение.*

*На малей вечерни, на*
Господи воззвах, *ст\хры на д~, глас а~.*

*Подобен:*
Небесных чинов:{<::рус>Разделители в стихирах, положенных на подобны, поставлены в соответствии с необходимым количеством мелодических строк для пения подобнов Оптинским напевом. См. также нотное приложение к службе.<::слав>}

На небо текущую возшед / четвероснузную добродетелей колесницу{Четвероснузную<::рус> <-> запряженную четверкой лошадей. По учению святых отцов Церкви, здесь речь идет о четырех основных добродетелях: мужестве, целомудрии, справедливости и разсудительности.<::слав>}, / отче савватие, / премирных достигл еси, / и тамо водворяяся, // наслаждаешися неизреченных благ. *Дважды.*

Дольних яко непостоятельных / преобидел{Преобиделъ<::рус> <-> презрел, отверг.<::слав>} еси разумне, / вышняя пребывательная / возлюбил еси, блаженне, / и тамо простираяся // добродетелей восхожденьми.

Лучших быв рачитель, / и ко стяжанию сих устремися, / горшая достойно отрину / правостию смысла, / добре разсуждая, // савватие отче.

*Слава, глас в~:*

Приидите, постническое сословие, днесь: / ублажим иже воистинну блаженнаго, / постником бо удобрение явися, / добродетельми украшаяся изрядно. / темже любовию сошедшеся, духовне торжествуем, / к немуже возопием: / о преподобне савватие отче наш, / яко имея дерзновение ко Христу Богу, / мир и оставление испроси, // иже любовию чтущым всечестную память твою.

*И ныне, Богородичен, глас тойже:*

Все упование мое на тя возлагаю, / Мати божия, // сохрани мя под\ кровом твоим.

*На стиховне стихиры, глас в~.*

*Подобен:*
Доме евфрафов:

Дом добродетелей / ты показася, / и приятелище дарованием, / преподобне // отче савватие.

*Стих: Честна пред\ Господем / смерть преподобных его.*

Страстем истерзатель, / плоти томитель, / языку воздержатель, / сластем умертвитель был еси, // преподобне савватие.

*Стих: Блажен муж бояйся Господа, / в заповедех его восхощет зело.*

Чистыми ти молитвами / Богови приближився, / и благодать имея / нечистыя отгоняти духи от человек, // преподобне савватие.

*Слава, и ныне, Богородичен, глас и подобен тойже:*

Обрадованная, радуйся, / яже радость миру рождши, / Христа жизнодавца, / и праматернюю, Дево, // печаль отемшая.

*Тропарь, глас д~:*

*От*
юности твоея, преподобне, / весь себе Господеви предложив, / и земная вся оставль, / Христовым стопам тепле последовал еси, / и безплотным сожитель явился еси, / и всем преподобным сообщник, преблаженне савватие. / тем молим ти ся, отче, / молися о нас непрестанно Христу Богу, // яко да милостив будет нам в день судный.

*Слава, и ныне, Богородичен, глас тойже:*

Еже от века утаеное, / и ангелом несведомое таинство: / тобою, Богородице, сущым на земли явися Бог, / в неслитном соединении воплощаемь, / и крест волею нас ради восприим, / имже воскресив первозданнаго, // спасе от смерти душы нашя.

*На велицей вечерни,*
Блажен муж, *а~-й антифон.*

*На*
Господи воззвах, *стихиры на и~, глас и~.*

*Подобен:*
о преславнаго чудесе!

Преподобне отче савватие, / любве ради Христовы, / вся яже на земли преобидел{Преобиделъ<::рус> <-> презрел, отверг.<::слав>} еси, / и в пустыню вселися, / плотское похоти мудрование умертвил еси, / постническими труды свое житие уяснил еси: / тем и Христос даром чудес обогати тя. / поминай нас чтущих память твою, // досточудне.

Преподобен и честен / светильник божественный и светоносный, / под\ спудом житейския толстоты / не скрывается николиже: / но на версе полагает его / высоких чудес человеколюбец. / того молитвами, Христе, / даруй людем твоим // мир и велию милость.

Преподобне отче савватие, / ты от юности Христу поработився, / крест всечестный / на рамена твоя возложил еси, / и не возвратился еси вспять, / но был еси управлен / во царствие Христа / воплощшагося Бога, // во спасение душ наших.

В лодии телесней возимь, / преподобне савватие, / кроткими дыхании кроткаго духа, / легко прешел еси житейскую пучину, мудре: / и на бисере многоценнем / своя имения продав, / и обрет его в себе удержал еси, / и обожен быв // божественными его сиянии.

*Ины стихиры, глас в~.*

*Подобен:*
Егда от древа:

Егда уязвися / божественным желанием, / тогда вся яже в мире красная ни во чтоже вмени, / во след спасителя изыде: / богатство мимотекущее презре доблественне, / славу же и могутство, / яко ничтоже сущее, оплева. / моли, молим тя, // спасти и просветити душы нашя. *Дважды.*

Егда ты вниде в киновию, / тогда своея воли, савватие, / до конца совлечеся, / настоящему повинуяся неразсудне, / и всем покаряяся работая, / досады и безчестия приемля радуяся: / темже и Господь, / зря твое, отче, предложение благо, // прославляет тя.

Егда обеты иночества / Господеви воздаде, / тогда умное око бодро зрети поставил еси, / мысленныя враги слезами потопляя, / и непорочно ходити в путех закона господня / душу наставляя, савватие: / дерзновение имея к Богу, / моли, молим тя, // спасти и просветити душы нашя.

*Слава, глас и~:*

Что ти принесем, преподобне, / яко неоскудно изливаеши требующым благодати; / ибо тело твое, отче, чистоты жилище показася, / темже и посещением святаго духа озарився, / нетленно в наше благословение соблюдается, / благодатных лучь сияния исполнено, / ихже бесове не терпяще зрети, далече отбегают, / данныя ти благодати трепещуще. / ихже от душ наших и телес отжени, молим тя, / ненаветны нас присно соблюдай тех лаяния // твоими молитвами.

*И ныне, Богородичен, глас тойже:*

Царь небесный / за человеколюбие на земли явися, / и с человеки поживе: / от Девы бо чистыя плоть приемый, / и из\ нея прошедый с восприятием, / един есть сын, сугуб естеством, / но не впостасию. / темже совершенна того Бога, / и совершенна человека воистинну проповедающе, / исповедуем Христа Бога нашего: / егоже моли, Мати безневестная, // помиловатися душам нашым.

*Вход. Прокимен дне. И чтения г~ преподобническая.*

*Премудрости соломоновы чтение:*

[глава е~]Праведницы во веки живут, и в Господе мзда их, и попечение их у вышняго. Сего ради приимут царствие благолепия, и венец доброты от руки господни, зане десницею покрыет я, и мышцею защитит их. Приимет всеоружие рвение свое, и вооружит тварь в месть врагом. Облечется в броня правды, и возложит шлем, суд нелицемерен. Приимет щит непобедимый преподобие. Поострит же напрасный гнев во оружие: споборет же с ним мир на безумныя. Пойдут праволучныя стрелы молниины, и яко от благокругла лука облаков, на намерение полетят. И от каменометныя ярости, исполнь падут грады. Вознегодует на них вода морская: реки же потопят я нагло. Сопротив станет им дух силы, и яко вихор развеет их, и опустошит всю землю беззаконие: и злодейство превратит престолы сильных. [глава з~]Слышите убо царие, и разумейте: навыкните судии концев земли. Внушите держащии множества, и гордящиися о народех язык: яко дана есть от Господа держава вам, и сила от вышняго.

*Премудрости соломоновы чтение:*

[глава г~]Праведных душы в руце божией, и не прикоснется их мука. Непщевани быша во очесех безумных умрети, и вменися озлобление исход их. И еже от нас шествие сокрушение, они же суть в мире. Ибо пред\ лицем человеческим аще и муку приимут, упование их безсмертия исполнено. И вмале наказани бывше, великими благодетельствовани будут, яко Бог искуси я, и обрете их достойны себе. Яко злато в горниле искуси их, и яко всеплодие жертвенное прият я. И во время посещения их возсияют: и яко искры по стеблию потекут. Судят языком, и обладают людьми, и воцарится Господь в них во веки. Надеющиися нань разумеют истину, и вернии в любви пребудут ему: яко благодать и милость в преподобных его, и посещение во избранных его.

*Премудрости соломоновы чтение:*

[глава д~]Праведник аще постигнет скончатися, в покои будет. Старость бо честна не многолетна, ниже в числе лет исчитается. Седина же есть мудрость человеком, и возраст старости, житие нескверное. Благоугоден Богови быв, возлюблен бысть: и живый посреде грешник преставлен бысть: восхищен бысть, да не злоба изменит разума его, или лесть прельстит душу его. Рачение бо злобы помрачает добрая, и парение похоти пременяет ум незлобив. Скончався вмале, исполни лета долга: угодна бо бе Господеви душа его. сего ради потщася от среды лукавствия. Людие же видевше, и не разумевше, ниже положше в помышлении таковое: яко благодать и милость в преподобных его, и посещение во избранных его.

*На литии стихира храма, и преподобному.*

*Глас а~. Самогласен:*

Преподобне отче савватие, / сошедшеся любовию в память твою, / ко всечестным и чудотворным твоим мощем, / светло торжествующе, во гласех песненных поюще, / давидски глаголем: / блажен муж бояйся Господа, / непорочно бо в путех господних ходил еси, / темже со преподобными водворяяся. / с нимиже молися Господеви, // помиловатися душам нашым.

*Глас в~:*

Предстояще знаменоносным мощем / преподобнаго отца нашего, / о празднолюбцы, / возопиим похвальными гласы, глаголюще: / како тя ублажим, савватие, / на земли поживша паче человека, / и в вышних блажимаго со всеми угождшими Господеви; / с нимиже предстоя во свете божественнем, / моли, молим тя, / избавитися нам от соблазн льстиваго, // и спастися душам нашым.

*Глас г~:*

Кая пения ти принесем, преподобне, / тебе в небесных пребывающу; / но еже в память твою стекшеся, / пение песней сплетаем, похваляюще Господа, / приемша твоя труды и подвиги, / и богатно воздавша: / телеси убо источати здравие болящым, / душу же на премирная прият, божественными зарями облистая ту. / темже моли, отче, / яко имый дерзновение ко Господу, / мир мирови даровати, / и церквам единомыслие, // и душам нашым велию и богатую милость.

*Глас д~:*

Днесь сошедшеся, братие, / духовне почтим честнаго отца нашего, / иже постом тело свое изнуривша, / воздержанием же страсти охудивша, / и бдением ум очистивша, / молитвою же душу просвещша, / нищетою богатство приемша благодати, / и послушанием Бога благопослушна стяжавша, / чистотою жилище пресвятаго духа бывша: / егоже ради врагов шатания Христос низложив, // дарует нам мир и велию милость.

*Слава, глас з~:*

Преподобне отче савватие, / божественною любовию ты мира отчуждися, / и за иже нас ради с небес странствовавша странен был еси, / и страдавшаго ради в наше спасение, труды понесл еси, / подвигом и постом путь смирения обрете, / имже и приближился еси / иже нас ради смирившуся слову божию даже до креста и смерти. / сего ради память твою светло празднующе, / просим твоими молитвами от Христа Бога / прияти стране нашей победное на враги одоление, / и миру умирение, / и церквам единомыслие, // и душам нашым велию милость.

*И ныне, Богородичен, глас тойже:*

Богородице, ты еси лоза истинная, / возрастившая нам плод живота, / тебе молимся: / молися, владычце, со святыми апостолы, // помиловати душы нашя.

*На стиховне стихиры, глас и~.*

*Подобен:*
о преславнаго чудесе!

Приидите и приимите, братие, / лиющияся благодати / от мощей преподобнаго отца нашего савватиа: / той бо подвизася без\ лености / во временней жизни, / и яко безплотен во плоти поживе. / темже прият дары от Христа Бога, / и нам просит очищения // и велия милости.

*Стих: Честна пред\ Господем / смерть преподобных его.*

Приносите веру вси хотящии исцеления, / и приемлите независтно, / почерпите вино душы веселящее, / никакоже сумнящеся, / всем бо окрин{Окринъ<::рус> <-> чаша.<::слав>} благодати предстоит: / исполнь честнейшая чаша / преблаженнаго отца нашего савватиа, / изливает приходящым с верою // душам и телесем здравие.

*Стих: Блажен муж бояйся Господа, / в заповедех его восхощет зело.*

Источник приснотекущий врачевства безмезднаго, / мощи знаменоноснаго отца нашего савватиа, / и всяк приходяй приемлет, / подавает бо приходящым с верою. / о великия благодати, / о силы живоноснаго мертвеца! / егоже молитвами, Иисусе царю, / спаси душы нашя, // яко един милосерд.

*Ины стихиры на стиховне, глас е~:*

*Слава, глас а~:*

Достойно почести приял еси, савватие, / от ведящаго тайная Господа: / аще и в пустая места отшел еси, / но и по смерти твоя чудеса во вселенней показаша тя, / Богу прославляющу тя, / и твоя подвиги всем показующу. / емуже ныне предстоя, / о нас предстоящих ти, прилежно молися, / получити нам предстояния божественнаго, / и неизреченныя славы оноя насыщатися, / и блаженства восприяти // твоими к Богу молитвами.

*И ныне, Богородичен, глас тойже:*

Се исполнися исаиино проречение, / Дева бо родила еси / и по рождестве яко прежде рождества пребыла еси: / Бог бо бе рождейся, темже и естества новопресече. / но о Богомати, / моления твоих рабов, в твоем храме приносимая тебе не презри: / но яко благоутробнаго твоима рукама носящи, / на твоя рабы умилосердися, // и моли спастися душам нашым.

*На благословении хлебов:*

*Тропарь, глас г~:*

удалився мира и водворився в пустыни, / добрым подвигом подвизался еси, / злостраданием, и вниманием, и молитвами, / отонудуже и по смерти источаеши исцеления, / савватие отче наш, / моли Христа Бога, // спастися душам нашым.

*Ин тропарь, глас д~:*

*От*
юности твоея, преподобне, / весь себе Господеви предложив, / и земная вся оставль, / Христовым стопам тепле последовал еси, / и безплотным сожитель явился еси, / и всем преподобным сообщник, преблаженне савватие. / тем молим ти ся, отче, / молися о нас непрестанно Христу Богу, // яко да милостив будет нам в день судный.

И Богородице Дево: *а\ж.*

*А идеже несть бдения, по*
Ныне отпущаеши, *и по трисвятом, тропарь, глас г~, единожды: Слава, и ныне, Богородичен:*
Тя ходатайствовавшую спасение рода нашего:

*На утрени, на*
Бог Господь, *тропарь, глас г~:*

удалився мира и водворився в пустыни, / добрым подвигом подвизался еси, / злостраданием, и вниманием, и молитвами, / отонудуже и по смерти источаеши исцеления, / савватие отче наш, / моли Христа Бога, // спастися душам нашым. *Дважды.*

*Слава, и ныне, Богородичен, глас тойже:*

Тя ходатайствовавшую спасение рода нашего, / воспеваем, Богородице Дево: / плотию бо от тебе восприятою сын твой, и Бог наш, / крестом восприим страсть, // избави нас от тли яко человеколюбец.

*По а~-й стихологии седален, глас д~:*

Пустыни морскаго отока всельник, / безмолвное житие проходя, / желая прилепитися по Бозе, / немятежну мысль соблюдая, / Бога получил еси: / егоже моли, савватие, // спастися поющым тя. *Дв\жа.*

*Слава, и ныне, Богородичен, глас тойже:*

Иже на престоле херувимсте седяй, / и в недрех отчих водворяяйся, / яко на престоле святем своем седит, владычце, / в недрех твоих, во плоти плотоносец: / Бог бо воистинну воцарися над\ всеми языки, / и разумно ныне поем ему, // егоже моли спастися рабом твоим.

*По в~-й стихологии седален, глас е~:*

Молвы житейския отлучився, / иноческое пребывание возлюбив, / воздержанием душу удобрил еси, / чудесем действо прием от Бога: / егоже моли, савватие, // о нас восхваляющих тя. *Дважды.*

*Слава, и ныне, Богородичен, глас тойже:*

ужасно чудо зачатия, / и несказанен образ рождества / в тебе познася, приснодево чистая: / ужасает ми ум, и удивляет помысл. / слава твоя, Богородице, всем простреся, // во спасение душам нашым.

*Величание:*

ублажаем тя, / преподобне отче наш савватие, / и чтим святую память твою, / наставниче монахов, // и собеседниче ангелов.

*Избранный псалом:*

Терпя потерпех Господа, и внят ми, и услыша молитву мою: / Постави на камени нозе мои, и исправи стопы моя. / Се удалихся бегая, и водворихся в пустыни. / уподобихся неясыти пустынней. / Бдех, и бых яко птица особящаяся на зде. / Колена моя изнемогоста от поста: / И плоть моя изменися елеа ради. / Слезами моими постелю мою омочу. / Яко обыдоша мя пси мнози, сонм лукавых одержаша мя. / Напрягоша лук свой вещь горьку: / Состреляти в тайных непорочнаго. / Предзрех Господа предо мною выну, яко одесную мене есть, да не подвижуся. / Вси языцы обыдоша мя, и именем господним противляхся им. / Благословен Господь, иже не даде нас в ловитву зубом их: / Да исповедятся тебе, Господи, вся дела твоя: / И преподобнии твои да благословят тя. / И уведите, яко удиви Господь преподобнаго своего. / И утрудися во век, и жив будет до конца. / Хранит Господь душы преподобных своих. / Восхвалятся преподобнии во славе, и возрадуются на ложах своих. / Честна пред\ Господем смерть преподобных его. / Пойте Господеви преподобнии его, и исповедайте память святыни его, во всех людех чудеса его.

Слава, и ныне: Аллилуиа, *трижды.*

*По полиелеи седален, глас и~:*

Постника господня песньми почтим, / яко воздержанием, и твердым пощением, и терпением / посрамльша воистинну сопротивнаго. / темже инокующым явися похвала, / и согласно вопием ему: / преподобне отче савватие, / моли Христа Бога, грехов оставление подати // чтущым любовию святую память твою. *Дважды.*

*Слава, и ныне, Богородичен, глас тойже:*

*От*
кровей твоих, чистая, / воплощеннаго Бога рождшая, / изменяема мя присно грехом и прилоги лукаваго, богоблагодатная, / утверди сердце мое, благая, матерними ти молитвами, / да и аз благодарственно зову ти: / богородительнице Марие, / помилуй стадо твое, // еже стяжала еси, всенепорочная.

*Степенна, а~-й антифон д~-го гласа.*

*Прокимен, глас д~:*
Честна пред\ Господем / смерть преподобных его.

*Стих:*
Что воздам Господеви о всех, яже воздаде ми;

*Всякое дыхание:*

*Евангелие от матфеа, зачало м~г.*

*По н~-м псалме:*

*Слава:*
Молитвами преподобнаго отца нашего савватиа, / милостиве, очисти // множества согрешений наших.

*И ныне:*
Молитвами Богородицы:

*Таже:*
Помилуй мя, Боже:

*Стихира, глас е~:*

Преподобне и богоносе отче наш савватие, / глас евангелиа услышав, / последовал еси Христу пощением и бдением, / и всенощным стоянием, и молитвами, / странством и терпением: / темже прият дар источати исцеления. / и нам благодать воздаждь твоих молитв, // да всегда любовию память твою чтим и ублажаем.

*Канон Богородице, со ирмосом на з~, ирмос по дважды: и преподобному савватию два канона, на и~. Катавасиа, глас д~:*
Отверзу уста моя:

*Канон преподобному савватию, глас в~.*

*Песнь а~. ирмос:*

Грядите, людие, / поим песнь Христу Богу, / раздельшему море, и наставльшему люди, / яже изведе из\ работы египетския, // яко прославися.

*Припев:*
Преподобне отче наш савватие, моли Бога о нас.

Просвещением трисолнечнаго божества озарився, премудре, / светильник сияя явился еси, // просвещая верно светоносную твою память чтущыя.

Совесть имел еси благу, и око сердечное взирающее к Богу: / темже и Христос внят молитве твоей, савватие, // и с преподобными сочета тя.

Весь Троицы был еси жилище, / и тамо душевное возложив желание, преподобне: / сего ради вечную память восприял еси, // и жизнь некончаемую.

*Богородичен:*

Плотию рождши безплотнаго, Богородице пречистая, / страсти лютыя ума моего утоли, Дево, / и исправи мя заблуждшаго, Мати божия, // яко да славлю тя.

*Ин канон преподобному, льва филолога, глас д~.*

*Песнь а~. ирмос:*

Моря чермную пучину / невлажными стопами / древний пешешествовав Исраиль, / крестообразныма моисеовыма рукама, // амаликову силу в пустыни победил есть.

*Припев:*
Господи Иисусе Христе Боже наш, помилуй нас.

Препетая соестественная Троице, преблагий Боже, / иже паче ума дары рабом своим дая, / и моему мрачному уму светлую посли благодать, всех страстей очищающую, // песнь ныне начинающу ми.

*Припев:*
Преподобне отче наш савватие, моли Бога о нас.

Твоя похвалы начати хотящу ми, савватие, / молитвами твоими посли благодать, / страсти души и телесе очищающу ми, и ума просвещающу, // да воспою твоя подвиги, преподобне.

Желание божественно в сердцы прием, / усердно мирскаго многоволненнаго смущения отбег, / к тихому пристанищу безмолвия прииде: // темже и Христос изволение твое прият, отче.

*Богородичен:*

Без\ семене отчею волею от божественнаго духа, божия зачала еси сына, / и плотию родила еси, пречистая, // иже из\ отца без\ матере, и нас ради из\ тебе без\ отца.

*Катавасиа:*

Отверзу уста моя, / и наполнятся духа, / и слово отрыгну царице матери, / и явлюся светло торжествуя, // и воспою радуяся тоя чудеса.

*Песнь г~. ирмос:*

На камени мя веры утвердив, / разширил еси уста моя на враги моя. / возвесели бо ся дух мой, / внегда пети: / несть свят, якоже Бог наш, // и несть праведен, паче тебе, Господи.

Наполнив сердце твое слезными потоки, преподобне савватие, / плоды всяких добродетелей износящее, // чудес показанием, преблаженне.

Высотою смирения украшаемь, преподобне, / низвергл еси на землю велехвальнаго, савватие отче преблаженне, // изрядными делы твоими, постом и молитвами.

Исцеления безчисленная источают мощи твоя, преблаженне отче савватие, / и отгонят болезни человеческия, и душевныя врачуют страсти, // похваляющих труды твоя, всечестне.

*Богородичен:*

Из\ ложесн твоих возсия преславно великое солнце Христос Бог, Богородице Дево, / вся земныя концы просветив, // и преподобных лик честно венчал есть.

*Ин. ирмос:*

Веселится о тебе церковь твоя, Христе, зовущи: / ты моя крепость, Господи, // и прибежище и утверждение.

Возвеселил еси, отче, над\ всеми сущаго Бога терпением своим, // темже тя достойно прослави.

Показа тя Христос, савватие, звезду пресветлу, / крыющася яко во облаце в пустыни, // чудесы озаряюща нас.

Добродетелей труды и поты, савватие, / покой со всеми святыми приял еси, // ихже и возвеселил еси своим житием.

*Богородичен:*

Ты едина сущым на земли, / иже паче естества благих ходатаица, Мати божия, явися: // темже ти, радуйся, вопием.

*Катавасиа:*

Твоя песнословцы, Богородице, / живый и независтный источниче, / лик себе совокупльшыя, духовно утверди, / в божественней твоей славе // венцев славы сподоби.

*Ин кондак, глас г~:*

Яко звезда всесветлая, / добродетельми сияющи, чудес лучы испущающи, / обоюду богатя приходящих, / душы целя и телеса, / благодать имея, савватие: // прославляет бо своя си великий дародатель.

*Икос:*

Простри ми руку твою, благодать подающу, блаже, / едине Господи Боже, да восхвалю твоего раба, / яко мира вся презрев, усердно тебе последова, / твоему неизреченному, еже в наше спасение странствию, Владыко: / странен бывая, служа паче, а не слугуемь, / обходя же и ратуя врага, егоже и низложи, / сам себе оземствуя{Оземствуя<::рус> <-> поселяя, заточая.<::слав>} во отоце моря, желая прилепитися Бозе. / темже и умер, яко жив, близ всем бедующым обретается, / бесы отгоняя, цельбы точа: // прославляет бо своя си великий дародатель.

*Седален, глас и~:*

Постничеством вооружився, блаженне, / страсти победив, и плоть покорив духови, / бесовом прогонитель показася, и недуги целя. / темже любовию память твоего успения почитающе, / просим восприяти исправление житию, и миру умирение, вопиюще ти: / преподобне савватие отче наш, моли Христа Бога, / грехов оставление подати // чтущым любовию святую память твою. *Дважды.*

*Слава, и ныне, Богородичен, глас тойже:*

Яко всенепорочная невесто творцу, / яко неискусомужная Мати избавителя, / яко приятелище сущи утешителя, всепетая, / беззакония мя суща скверно жилище, и демонов игралище в разуме бывша, / потщися и сих злодействия мя избавити, светло жилище добродетельми соделавши: / светоподательная и нетленная, разжени облак страстей, / и вышняго причастия сподоби и света невечерняго, // молитвами твоими.

*Песнь д~. ирмос:*

Пришел еси от Девы, / не ходатай, ни ангел, но сам Господи воплощься, / и спасл еси всего мя человека. / тем зову ти: // слава силе твоей, Господи.

Землю дольнюю преминув, небесную стяжал еси жизнь, / и со безплотными лики смесился еси, преподобне савватие, / соделав душу твою храм святому духу, // и кротких землю наследовал еси.

Яко Христово смирение возлюбив, преподобне савватие, / стяжал еси безстрастие: / смирив же всю демонскую гордыню, блаженне, // низложив, низвергл еси.

Возсияв яко солнце от востока чудес лучами, / и ангельскому житию поревновав, // непрестанными молитвами, преподобне, просветил еси всю подсолнечную.

*Богородичен:*

Блажит тя, пречистая Богородице, / всяк возраст и всяка душа верных: // божие бо слово паче ума и слова родила еси, препетая.

*Ин. ирмос:*

Вознесена тя видевши церковь на кресте, / солнце праведное, / ста в чине своем, достойно взывающи: // слава силе твоей, Господи.

В место от места преходя, / бегая славы человеческия, // небесныя славы рачитель был еси, отче преподобне.

Терпеливно труд проходил еси в киновии, / томя плоть и порабощая разумне, // добрыми утверждаяся.

Болезнь болезньми отражати разсудив, / волею в работу вдаваяся Христа ради, // страстей работы избежал еси.

*Богородичен:*

Неискусобрачно родила еси, о Дево, / и по рождестве паки явилася еси девствующи: / темже немолчными гласы, еже радуйся, // тебе, владычце, верою несуменною вопием.

*Катавасиа:*

Седяй в славе, / на престоле божества, / во облаце легце, / прииде Иисус пребожественный / нетленною дланию, и спасе зовущыя: // слава, Христе, силе твоей.

*Песнь е~. ирмос:*

Света подателю, и веков творче, Господи, / во свете твоих повелений настави нас: // разве бо тебе иного бога не знаем.

Возсия тебе Господь, егоже от души возжелел еси, преподобне савватие, / жилище имеющу в морстем острове любве ради его: // и ныне того славы наслаждаешися непрестанно.

Единой Христове любви, преподобне савватие, приложився, / и всею душею потщався исполнитель божиих заповедей быти, // и многих чудес, преподобне, приял еси благодать.

Незлобив и кроток бысть, вся злобы вражия погубль: / и милостив до конца явлься, милость душевную стяжав от единаго Бога, // благодать и милость приял еси истинную.

*Богородичен:*

Воспойте Господеви вся земля, / пойте вси явившемуся из\ чрева Девыя неизреченно, боголепно из\ неискусобрачныя, // и сию верным показавшему твердую надежду и похвалу.

*Ин. ирмос:*

Ты Господи мой, свет, / в мир пришел еси, / свет святый, обращаяй из\ мрачна неведения // верою воспевающыя тя.

Разгнав страстей мрак, отче, / к свету добродетелей дошед, и светел быв, // мрачныя духи лукавствия отгоняеши от человек, савватие.

Тьму бесов потребляя, савватие, чистыми ти молитвами, / тьму грехов моих потреби, отче, // чистоту добродетелей наставляя мя творити.

Страстьми очернена мя, отче, / прилоги чуждаго всего бывша, / предстатель теплый буди ми, // всякаго зла избавляя, и исцеляя струпы язв моих.

*Богородичен:*

Тя оружие непобедимое, на враги предлагаем: // тя утверждение и надежду нашему спасению, богоневесто, имамы.

*Катавасиа:*

ужасошася всяческая / о божественней славе твоей: / ты бо неискусобрачная Дево, / имела еси во утробе над\ всеми Бога, / и родила еси безлетнаго сына, / всем воспевающым тя // мир подавающая.

*Песнь з~. ирмос:*

В бездне греховней валяяся, / неизследную милосердия твоего призываю бездну: // от тли, Боже, мя возведи.

Силою Христовою укрепляемь, преподобне савватие, / вся коварства лукаваго низвергл еси, / и ныне безстрастия умом очищенным предстоиши Богу вседержителю, // на негоже все желание возложил еси.

Твоя, всеблаженне савватие, преподобныя и святыя мощи в раце лежащя, / недуги врачуют, демонския же полки отгоняют всегда // от души приходящих с верою.

Божественных повелений, отче, нравы стяжав, / кротость, и беззлобие, и смирение: / сего ради от благодателя Бога богатно дарование приял еси, // исцеления же дары требующым даруеши.

*Богородичен:*

Душевныя ми страсти, пречистая, исцели, / яже безстрастия бывши источник, Мати божия: // просвети рождеством твоим, преподобных молитвы приемлющи.

*Ин. ирмос:*

Пожру ти со гласом хваления, Господи, / церковь вопиет ти, / от бесовския крове очищшися, // ради милости от ребр твоих истекшею кровию.

Прешед море, в пустем отоце вселяешися, страстей море изсушая, / и то немокренно проходя, крестовидным пощением разделяя, / в твердости добродетелей вселяяся, отче, // бесов крепость разрушил еси.

Во успении твоем, отче, бури велией бывшей, / иоаннови стремление уставляет, и твоему погребению служит.{<::рус>Житие преподобнаго повествует, что пред своей блаженной кончиной он убеждал некоего купца Иоанна не отправляться тотчас в плавание, а подождать утра, и тогда тот «узрит благодать Божию». Иоанн все же хотел плыть, но внезапно разыгравшаяся на море буря вынудила его остаться. К утру душа преподобнаго Савватия уже отлетела в горния обители, и Иоанн сподобился принять участие в погребении честных останков почившаго святаго старца<::слав>} / феодор же от истопления в мори предстательством твоим преславно спасается, // Господу тя прославляющу.

Вси иже в мори обуреваемии, к твоему предстательству прибегают, / и тя призывающе, бедующии спасаются: / и нас бедствующих люте и напастьми одержимых, // милостивно, отче, представ спаси.

*Богородичен:*

*о*
чудо еже всех чудес новейшее: / яко Девая во утробе, иже всяческая содержащаго словом, // неискусомужно приемши, нетесно вмести.

*Катавасиа:*

Божественное сие и всечестное / совершающе празднество, / богомудрии, Богоматре, / приидите руками восплещим, // от нея рождшагося Бога славим.

*Кондак, глас в~:*

Житейския молвы отбег, / и вселился еси в морский остров, мудре, / и крест твой взем, Христу последовал еси, / в молитвах, и во бдениих, и в пощениих, / злостраданьми плоть твою изнуряя: / тем был еси преподобных удобрение. / сего ради любовию память твою празднуем, преподобне савватие: // моли Христа Бога непрестанно о всех нас.

*Икос:*

Како возмогу твоя премногая чудеса, отче, изрещи, / или труды твоя и злострадания, имиже потрудился еси, преподобне савватие, / аще не ты, святе, подаси ми слово недостойному рабу твоему; / ты бо еси иноком похвала и утверждение. // с нимиже Христа Бога моли непрестанно о всех нас.

*Песнь з~. ирмос:*

Образу златому на поле деире служиму, / трие твои отроцы небрегоша безбожнаго веления, / посреде же огня ввержени, / орошаеми пояху: // благословен еси, Боже отец наших.

Всех текущих привременных страстей, преподобне савватие, сподобился еси убежати, / всю надежду стяжав к Богу: / егоже ради действуеши, блаженне, преславная чудеса, поя: // благословен еси Боже отец наших.

оружием молитв твоих лукавыя победив полки, / с небесе благодать приял еси целити недуги, и прогоняти бесы от взывающих верою: // благословен еси Боже отец наших.

Плоть твою повинув духу, отче преподобне савватие, / в воздержании всяцем пожил еси, в трудех и бдениих, прехвальне, / имея чисту совесть и житие небесно, воспевая: // благословен еси Боже отец наших.

*Богородичен:*

оружие, чистая, хранящее прежде врата едемская, / плещы, девице, всем дает{Плещы всем даетъ<::рус> <-> отступает пред всеми, всем открывает путь.<::слав>}, / низложившым врага губителя постническими борении, и присно взывающым: // благословен, пречистая, плод чрева твоего.

*Ин. ирмос:*

В пещи авраамстии отроцы персидстей, / любовию благочестия паче, / нежели пламенем опаляеми, взываху: // благословен еси в храме славы твоея, Господи.

Прославити восхоте Владыка и явити тя, таящася своего раба, / гроб твой знаменьми и силами обогати: / и в мори бедующих и тя призывающих спасает, вопиющих: // благословен еси в храме славы твоея, Господи.

Священный зосима священныя твоя мощи, отче, нетленны обрет во гробе, / усердно под\ъемлет, яко многоценное богатство нося, / неистощимо сокровище своея киновии сокрыв, вопияше: // благословен еси в храме славы твоея, Господи.

Ни гроб, ходатай забвения, возможе твоя добродетели, отче, утаити: / трубы бо яснейше знаменьми проповеда твоя болезни постническия, имиже Богови приближился еси, / яже зря чудный зосима со ученики, вопияше: // благословен еси в храме славы твоея, Господи.

*Богородичен:*

Вышняго освященное божественное селение, радуйся: / тобою бо дадеся радость, Богородице, зовущым: // благословенна ты в женах еси, всенепорочная владычце.

*Катавасиа:*

Не послужиша твари богомудрии / паче создавшаго, / но огненное прещение мужески поправше, / радовахуся поюще: // препетый отцев Господь и Бог благословен еси.

*Песнь и~. ирмос:*

В пещь огненную ко отроком еврейским снизшедшаго, / и пламень в росу преложшаго Бога, / пойте дела яко Господа, // и превозносите во вся веки.

Мыслию очищенною, премудре савватие, к Богу приближаяся, / и всем всяк быв, да Христа приобрящеши, // моли спасти вся поющыя тя, преподобне отче.

Слез твоих капли погасиша огнь греховный, / реку же чудес показал еси всем нам, // всякия страсти потопляющу притекающих к тебе, отче прехвальне.

Веру и надежду неразориму, и любовь истинную имел еси, отче, / и божественное прилежание и терпение, / благоучение духовных словес смиреномудренно, // и совершенное беззлобие.

*Богородичен:*

Спаси мя, Мати божия, начало спасения мирови явльшися, / избавляющи мя молвы{Молвы<::рус> <-> тревоги, суеты.<::слав>} нечистых страстей и всякия противныя скорби, // да тя славлю во вся веки.

*Ин. ирмос:*

Руце распростер даниил, / львов зияния в рове затче: / огненную же силу угасиша, / добродетелию препоясавшеся, / благочестия рачители отроцы, взывающе: // благословите вся дела господня Господа.

Прилепися любовию ти, отче савватие, блаженный зосима, / бдения присно нощию в гробнице ти творя, / твою помощь на враги приемля, и чадом своим заступника тя имея, / с нимиже пояше: // благословите вся дела господня Господа.

Наследник отока, наследник и добродетелем ти, отче, / блаженный зосима снаследник и вечнаго ти блаженства бысть: / отнюдуже и бедующым купно предстаете. / темже спасаеми вопиют: // благословите вся дела господня Господа.

*Благословим отца, и сына, и святаго духа, Господа.*

*о*
двоице присноблаженная, / яко едино блаженство имущая от Бога версто{Версто<::рус> <-> чета, пара.<::слав>} предобрая, савватие и зосимо, / нас призывающих вы, теплым предстательством вашим от всех лютых спасайте, поющих: // благословите вся дела господня Господа.

*И ныне, Богородичен:*

Ты едина во всех родех, Дево пречистая, Мати явилася еси Богу: / ты божеству бысть пребывание, всенепорочная, не опалившися огнем неприступнаго света. / темже вси тя блажим, Марие богоневестная.

*Таже:*

Хвалим, благословим, покланяемся Господеви, поюще и превозносяще во вся веки.

*Катавасиа:*

отроки благочестивыя в пещи, / рождество Богородичо спасло есть, / тогда убо образуемое, / ныне же действуемое, / вселенную всю воздвизает пети тебе: / Господа пойте дела, // и превозносите его во вся веки.

*Песнь ф~. ирмос:*

Безначальна родителя сын, Бог и Господь, / воплощься от Девы нам явися, / омраченная просветити, собрати расточенная: // тем всепетую Богородицу величаем.

Процвел еси в подвизех постнических, прехвальне савватие, яко шипок благовонен, / и яко кедр благоуханен, верных сердца облагоухал еси добродетельми и чудесы: // темже, преподобне, отжени от нас страсти смердящыя.

Отверзеся тебе, отче, небесное царство, скончавшу доброе течение, / и видиши яже ангели видят, / и трудов воздаяние приемлеши: / почести бо тебе Христос дарует яко угоднику своему. // темже тя, преподобне, ублажаем.

Слез твоих тучами огнь греховный погасил еси, / Богу угодив, савватие преподобне, / сокрушил еси демонов козни: // темже предстояще раце мощей твоих, верно ублажаем тя, досточудне.

*Богородичен:*

Пощади мя, Господи, пощади, егда хощеши ми судити, / и не осуди мене во огнь, ни яростию твоею обличи мене: / молит тя, Христе, рождшая тя Дева, // и ангельстии чини, и преподобных собори.

*Ин. ирмос:*

Камень нерукосечный / от несекомыя горы тебе, Дево, / краеугольный отсечеся, Христос, / совокупивый разстоящаяся естества. // тем веселящеся, тя Богородице, величаем.

Восприем яко ныне трудов своих и потов, преподобне, честь и славу неистленну от Христа Бога: / свыше нас назирай, твоя подвиги почитающих, // богатныя ти дары богатно нам источая.

Ныне на небесех праведным свеселяся, савватие, с нимиже Христови предстоя, / моли мир мирови подати, и церквам единство, стране нашей победная, // и всем скорбящым предстательство и спасение, отче.

Приими песнь твоего раба, отче, / богатными благодатьми воздаждь грехов оставление, жития исправление, и лютых избавление, / на суде милость, и небеснаго царствия наследие, // идеже ты пребываеши, отче.

*Троичен:*

Едино убо божественное существо, но составми Троицу, / вси вернии восхвалим, // в неслиянных составех отца пребезначальна, сына, и духа всесвятаго.

*Катавасиа:*

Всяк земнородный / да взыграется духом просвещаемь, / да торжествует же безплотных умов естество, / почитающее священное торжество Богоматре, / и да вопиет: / радуйся, всеблаженная Богородице, // чистая приснодево.

*Светилен:*

Светильника свыше просвещаемаго, озарение детельми приемлюща, / ныне памятию своею душы нашя освещающаго, // достодолжно почтим.

*Ин светилен:*

Святыни храм был еси, блаженне, по божественному причастию райский гражданин, / в немже напитаваешися невозбранно древа разумнаго и нетленныя славы, // память творя, савватие отче богомудре, верно хвалящих тя.

*Слава, и ныне, Богородичен:*

По Бозе упование имуще на тя, Богородице, молим ти ся: / ко иже из\ тебе рождшемуся мольбами, // невредимы нас до конца сохрани.

*На хвалитех стихиры самогласны на д~, глас з~:*

Савватие преблаженне отче наш, / ты мирския славы возгнушася и бежа, / вышния славы желая, юже и получи, / и ныне тоя наслаждаешися. / темже и мы днесь в память твою стекшеся, / радостию псаломски поем: // сон честен пред\ Господем смерть преподобных его. *Дважды.*

Блажен еси, отче преподобне, / и доброту божественную приемля был еси, / яко лоза плодовита, изращая добродетели: / ихже ради ныне в премирных водворяяся, / проси и нам получити мира от Христа Бога, // и велия милости.

Познахом тя, отче, божественных рачителя, / яко добродетелем усердно прилежал еси, / восхождение в сердце своем полагая. / якоже во удоли умиления слезами сея пшеницу детелей, / радостию рукояти об\ъемлеши ныне на небесех: // отнюдуже поминай нас, чтущих тя.

*Ины стихиры на хвалитех, глас и~.*

*Подобен:*
Преподобне отче:

*Слава, глас и~:*

Монахов множества / наставника тя чтим, отче наш савватие: / твоею бо стезею правою воистинну ходити познахом. / блажен еси Христови работав, / и вражию обличив силу, / ангелом собеседниче, преподобным единокровне, и зосиме сопричастниче: / с нимиже молися Господеви, // ущедрити мира, и спасти душы нашя.

*И ныне, Богородичен, глас тойже:*

Владычце, приими молитвы раб твоих, / и избави нас // от всякия нужды и печали.

*Славословие великое. И по трисвятом, тропарь, глас д~:*

*От*
юности твоея, преподобне, / весь себе Господеви предложив, / и земная вся оставль, / Христовым стопам тепле последовал еси, / и безплотным сожитель явился еси, / и всем преподобным сообщник, преблаженне савватие. / тем молим ти ся, отче, / молися о нас непрестанно Христу Богу, // яко да милостив будет нам в день судный.

*Слава, и ныне, Богородичен, глас тойже:*

Еже от века утаеное, / и ангелом несведомое таинство: / тобою, Богородице, сущым на земли явися Бог, / в неслитном соединении воплощаемь, / и крест волею нас ради восприим, / имже воскресив первозданнаго, // спасе от смерти душы нашя.

Ектении, и отпуст, и час а~-й.

*На литургии: Блаженна от канона святаго, песнь г~ и з~. Прокимен, глас з~:*
Честна пред\ Господем смерть преподобных его. *Стих:*
Что воздам Господеви о всех, яже воздаде ми; *Апостол к галатом, зачало сг~и. Аллилуиа, глас з~:*
Блажен муж бояйся Господа, в заповедех его восхощет зело. *Стих:*
Сильно на земли будет семя его. *Евангелие от матфеа, зачало и~. Причастен:*
В память вечную будет праведник, от слуха зла не убоится.

*Молитва*

*преподобному и богоносному отцу нашему*

*савватию,*

*соловецкому начальнику и чудотворцу*

О преподобне отче, угодниче Христов савватие, всею душею Господа возлюбивый, и удаливыйся в пустыню сию, и течение подвига спасительнаго совершивый! о верный рабе царя небеснаго, учителю добродетелей, образе смирения, гражданине пустынный, ангелом собеседниче, херувиме земный, человече небесный! о свете немрачный отока соловецкаго, паче же велие светило всея церкве правоверных! Молюся ти, пречестне, аз многогрешный *(имярек)*
: услыши убогое мое моление, вонми глаголом нечистых устен моих, твоея ныне помощи требующаго. Се бо враг прелукавый на всяко время тщится мя погубити, иский горько поглотити душу мою, и несть мне спасения, идеже помощь прияти, зане немощию плоти моея обложен есмь, и страстьми весь долу приклонихся, не имам к Богу дерзновения. Ныне же точию к твоему повергаю себе заступлению: помилуй мя омраченнаго всеми злыми делы, воздежи о мне всечестнеи твои руце ко Господу, о молитвенниче теплый, савватие преподобне: да за благоутробие щедрот своих подаст ми грехов оставление, и в день судный избавит мя вечнаго мучения, и царствия своего сподобит благодатию своею, емуже буди всегда слава, честь и поклонение во веки. Аминь.

<::рус>

%(Преподобный Савватий, Соловецкий чудотворец%)

Преподобный САВВАТИЙ Соловецкий (+ 27 сентября 1435) продолжил лучшие традиции русского монастырского подвижничества, заложенные преподобным Сергием Радонежским. Сначала Савватий подвизался в Кирилло-Белоезерском монастыре, где принял иноческий постриг. Позднее, услышав об уединенном Валаамском монастыре, он отправился туда и некоторое время подвизался на острове Валааме. Затем, узнав о необитаемом Соловецком острове в студеном Белом море, он решил продолжить свои подвиги на Крайнем Севере, в еще большем уединении и безмолвии.

В 1429 г. преподобный Савватий прибыл на суровый Соловецкий остров вместе с преподобным Германом (память 30 июля и 8 августа), который отважился разделить с Савватием его трудный подвиг. Отшельники, водрузив крест и поставив келлии в северной части острова, положили начало новому, иноческому жительству «во отоцех Соловецких». Душа преподобного Савватия нашла себе здесь покой и безмолвие, к которым стремилась с твердостию и постоянством.

Спустя несколько лет преподобный Герман отплыл на реку Онегу за пополнением припасов. И тогда Савватий остался на острове совершенно один <-> пред лицем Всевидящего Бога, Который зрел его терпение, молитвенные труды, духовные подвиги. утешаемый посещением Ангелов, святой подвижник упражнялся в непрестанном богомыслии и с каждым днем более и более созревал для вечности.

Почувстовав приближение своей кончины, преподобный Савватий пожелал причаститься Святых Христовых Таин. После двухдневного плавания в небольшой лодке он прибыл на Карельский берег Белого моря, к устью реки Выг, близ селения Сороки (ныне <-> город Беломорск). Здесь преподобный Савватий встретил игумена Нафанаила, пришедшего посетить православных христиан. По просьбе преподобного Нафанаил принял его исповедь и преподал ему Святые Тайны. «О, если бы мне иметь грехи твои, отче, во очищение моего недостоинства!» <–> сказал игумен Савватию.

В это время к берегу пристал плывший со своим товаром новгородский купец Иоанн. Получив от святого старца Савватия наставление, он предложил преподобному часть своего богатства, но преподобный ничего не хотел взять. Желая утешить купца, старец сказал ему: «Сын мой, останься здесь до утра <-> увидишь милость Божию и благополучно отправишься в путь». Но Иоанн спешил отплыть. Внезапно на море поднялась буря, и Иоанн вынужден был остаться. утром, войдя в келлию, где находился преподобный, он обнаружил, что старец уже преставился ко Господу. Блаженная кончина преподобного Савватия последовала 27 сентября 1435 года. Иоанн вместе с игуменом Нафанаилом погребли честное тело преподобного рядом с находившейся там часовней.

Спустя год новый подвижник, преподобный Зосима (память 17 апреля и 8 августа), вместе с преподобным Германом возобновил подвиги блаженного Савватия на Соловецком острове, и этими двумя отшельниками был основан Соловецкий монастырь, получивший впоследствии широкую известность.

В 1465 году Зосима (к тому времени уже 13 лет бывший игуменом монастыря) совершил перенесение честных мощей прп. Савватия с Карельского берега на Соловецкий остров. Когда вскрыли гроб, в котором тело старца пролежало 30 лет, нашли мощи нетленными, невредимою и самую одежду, и в воздухе разлилось необычайное благоухание. Со слезами умиления лобызал игумен честные останки своего предшественника. С пением священных песней мощи святого Савватия были доставлены по морю в обитель и там положены в земле за алтарем успенской церкви. Вскоре над местом погребения преподобного была поставлена часовня с иконами Спасителя и Пресвятой Богородицы, в которой ночами молился игумен Зосима, вознося умиленные молитвы к Богу и взывая к благодатной помощи и заступлению за обитель ее вдохновителя, преподобного Савватия. Преждеупомянутый новгородский купец Иоанн, бывший при погребении Савватия и впоследствии испытавший с братом своим Феодором силу помощи сего чудотворца в морском бедственном плавании, принес в дар Соловецкому монастырю первонаписанную икону преподобного, которая и поставлена была над цельбоносным его гробом.

Прославление преподобного Савватия, также как и преподобного Зосимы, состоялось в 1547 году на Московском Соборе, бывшем при святителе Макарии, митрополите Московском, (+ 30 декабря 1563) с единым днем их памяти 17 апреля (день преставления прп. Зосимы). К этому событию им была составлена общая служба. Впоследствии было установлено отдельное празднование прп. Савватию в день его преставления, 27 сентября, в связи с чем ему была составлена отдельная служба. Для этой службы были использованы те стихиры и канон прп. Савватию, которые уже входили в «Общую службу», а недостающие стихиры и второй канон заказали написать сербскому монаху Льву Филологу.

В 1566 году, 8 августа, состоялось перенесение мощей обоих преподобных из недр земли в Зосимо-Савватиевский придел новоотстроенного Спасо-Преображенского собора. Здесь они и почивали до самого закрытия монастыря в 1920 г., здесь припадало к ним множество православного народа, и здесь совершались чудеса, по вере прибегавших к молитвенному их заступлению. 8 августа стали совершать совместную память преподобных Зосимы и Савватия.

После закрытия монастыря и организации в нем Соловецкого лагеря особого назначения (СЛОН) мощи святых Зосимы, Савватия и Германа были осквернены и вывезены на материк. Последним местом их нахождения в советское время был Государственный музей истории религии, располагавшийся в Казанском соборе Санкт-Петербурга. В 1990 году мощи были переданы Русской Православной Церкви и в течение двух лет находились в Троицком соборе Александро-Невской Лавры. В августе 1992 года с участием Святейшего Патриарха Алексия ИИ совершилось перенесение мощей всех трех Соловецких первооснователей в возобновленный Соловецкий монастырь. Теперь 8 (21) августа стало днем празднования также и второго перенесения мощей прп. Зосимы, Савватия и Германа.

Место же, где первые Соловецкие подвижники Савватий и Герман поставили в 1429 году поклонный крест, и где совершались первые на Соловках молитвенные подвиги, впоследствии получило название Савватиево. По прошествии веков здесь образовался скит с храмом во имя Смоленской иконы Божией Матери.

Соловецкие чудотворцы Зосима, Савватий и Герман <-> одни из наиболее известных и почитаемых в Русской Православной Церкви. К их молитвенной помощи прибегают во всяких недугах, заботах и нуждах, и особенно в морских плаваниях.

*Литература:*

1. Досифей (Немчинов), архим. Географическое, историческое и статистическое описание ставропигиального первоклассного Соловецкого монастыря. <-> М.: 1836.

2. Мелетий, архим. Историческое описание ставропигиального первоклассного Соловецкого монастыря. <-> М.: 1881.

3. Соловецкий патерик. <-> М.: Синодальная библиотека, 1991

4. Дмитриева Р. П. Житие Зосимы и Савватия Соловецких в редакции Спиридона-Саввы. // Книжные центры Древней Руси <::лат> ХИ–ХВИ <::рус> в. Разные аспекты исследования. <-> СПб.: 1991.

5. Житие и чудеса преподобных Зосимы и Савватия Соловецких чудотворцев. / Сост. С. В. Минеева. <-> Курган: Изд-во Кург. гос. пед. ин-та, 1995.

6. Жития Зосимы и Савватия Соловецких (подготовка текстов Р. П. Дмитриевой, перевод и комментарии О. В. Панченко). // Библиотека литературы Древней Руси. <-> СПб.: 2004, т.13 (готовится к изданию).

<::слав>

Во славу святыя, единосущныя, животворящия и неразделимыя Троицы, отца, и сына, и святаго духа: и в прославление святаго имени соловецкия обители основателей, напечатася книга сия, служба на преставление преподобнаго и богоноснаго отца нашего савватиа, соловецкаго начальника и чудотворца, в лето от сотворения мира #зфа~и, от рождества же по плоти Бога слова #в~г.
