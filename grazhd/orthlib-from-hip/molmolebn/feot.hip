<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

*МЛ~ТВЫ*

*ко пресвятей владыце нашей Богородице и приснодеве Марии.*

*Молитвы пресвятей Богородице общыя.*

*МЛ~ТВА а~,*

*из\ часослова.*

О пресвятая госпоже владычце Богородице! Вышши еси всех ангел и архангел, и всея твари честнейши: помощница еси обидимых, ненадеющихся надеяние, убогих заступница, печальных утешение, алчущих кормительница, нагих одеяние, больных исцеление, грешных спасение, Христиан всех поможение и заступление. о всемилостивая госпоже, Дево Богородице владычце! Милостию твоею спаси и помилуй благочестивейшаго, самодержавнейшаго, великаго государя нашего, императора николая александровича всея россии: супругу его, благочестивейшую государыню императрицу александру феодоровну: матерь его, благочестивейшую государыню императрицу марию феодоровну: наследника его, благовернаго государя цесаревича и великаго князя алексия николаевича, и весь царствующий дом. Спаси, госпоже, и помилуй раб твоих, святейший правительствующий синод, и преосвященныя митрополиты, архиепископы и епископы, и весь священнический и иноческий чин, и благоверных правительствующий сигклит, и военачальники, градоначальники и Христолюбивое воинство, и доброхоты, и вся православныя Христианы ризою твоею честною защити: и умоли, госпоже, из\ тебе без\ семене воплотившагося Христа Бога нашего, да препояшет нас силою своею свыше на невидимыя и видимыя враги нашя. о всемилостивая госпоже владычце Богородице! Воздвигни нас из\ глубины греховныя, и избави нас от глада, губительства, от труса и потопа, от огня и меча, от нахождения иноплеменных и междоусобныя брани, и от внезапныя смерти, и от нападения вражия, и от тлетворных ветр, и от смертоносныя язвы, и от всякаго зла. Подаждь, госпоже, мир и здравие рабом твоим, всем православным Христианом, и просвети им ум и очи сердечныя, еже ко спасению: и сподоби ны, грешныя рабы твоя, царствия сына твоего, Христа Бога нашего: яко держава его благословена и препрославлена, со безначальным его отцем, и с пресвятым и благим и животворящим его духом, ныне и присно и во веки веков.

*МЛ~ТВА в~,*

*из\ часослова.*

Нескверная, неблазная, нетленная, пречистая, чистая Дево, богоневесто владычце, яже Бога слова человеком преславным твоим рождеством соединившая, и отринувшееся естество рода нашего небесным совокупльшая, яже ненадежных едина надеждо и боримых помоще, готовое заступление к тебе притекающих, и всех Христиан прибежище! Не гнушайся мене грешнаго, сквернаго, скверными помыслы и словесы и деяньми всего себе непотребна сотворша, и разумом лености сластей жития раба бывша. Но яко человеколюбиваго Бога Мати, человеколюбне умилосердися о мне грешнем и блуднем, и приими мое еже от скверных устен приносимое тебе моление: и твоего сына и нашего Владыку и Господа, матернее твое дерзновение употребляющи, моли, да отверзет и мне человеколюбныя утробы своея благости, и презрев моя безчисленная прегрешения, обратит мя к покаянию, и своих заповедей делателя искусна явит мя. И предстани мне присно, яко милостивая и милосердая и благолюбивая, в настоящем убо житии теплая предстательница и помощница, сопротивных нашествия отгоняющи, и ко спасению наставляющи мя, и во время исхода моего окаянную мою душу соблюдающи, и темныя зраки лукавых бесов далече от нея отгоняющи, в страшный же день суда вечныя мя избавляющи муки, и неизреченныя славы твоего сына и Бога нашего наследника мя показующи: юже и да улучу, владычце моя, пресвятая Богородице, твоим ходатайством и заступлением, благодатию и человеколюбием единороднаго сына твоего, Господа и Бога и Cпаса нашего Иисуса Христа, емуже подобает всякая слава, честь и поклонение, со безначальным его отцем, и пресвятым и благим и животворящим его духом, ныне и присно и во веки веков.

*МЛ~ТВА г~,*

*из\ канонника.*

Приими, всеблагомощная, пречистая госпоже, владычце богородительнице, сия честныя дары, тебе единей прикладныя, от нас недостойных рабов твоих, от всех родов избранная, всех тварей небесных и земных вышшая явльшаяся. Понеже бо тебе ради бысть Господи сил с нами, и тобою сына божия познахом, и сподобихомся святаго тела его и пречистыя крове его. Темже блаженна еси в родех родов, богоблаженная, херувимов светлейши и серафимов честнейши сущая. И ныне, всепетая пресвятая Богородице, не престай молящися о нас недостойных рабех твоих, еже избавитися нам от всякаго совета лукаваго и от всякаго обстояния, и сохранитися нам неврежденым от всякаго ядовитаго прилога диавольскаго. Но даже до конца молитвами твоими неосужденных нас соблюди: яко да твоим заступлением и помощию спасаеми, славу, хвалу, благодарение и поклонение за вся в Троице единому Богу и всех создателю возсылаем, ныне и присно и во веки веков.

*МЛ~ТВА д~,*

*из\ канонника.*

Пресвятая владычце моя Богородице! Святыми твоими и всесильными мольбами отжени от мене, смиреннаго и окаяннаго раба твоего, уныние, забвение, неразумие, нерадение, и вся скверная, лукавая и хульная помышления от окаяннаго моего сердца и от помраченнаго ума моего, и погаси пламень страстей моих, яко нищь есмь и окаянен: и избави мя от многих и лютых воспоминаний и предприятий, и от всех действ злых свободи мя: яко благословена еси от всех родов, и славится пречестное имя твое во веки веков.

*МЛ~ТВА е~,*

*из\ книги Правило готовящымся к служению литургии святыя.*

Царице моя преблагая, надеждо моя Богородице, прибежище сирых и странных предстательнице, скорбящих радосте, обидимых покровительнице! Зриши мою беду, зриши мою скорбь: помози ми яко немощну, направи мя яко странна. Обиду мою веси, разреши ту, якоже волиши: яко не имам иныя помощи разве тебе, ни иныя предстательницы, ни благия утешительницы, токмо тебе, о Богомати, яко да сохраниши мя и покрыеши во веки веков.

*МЛ~ТВА з~,*

*петра инока студийскаго, из\ тояже книги.*

К тебе, пречистей божией матери, аз окаянный припадая молюся: веси, царице, яко непрестанно согрешаю и прогневляю сына твоего и Бога моего. И аще многажды каюся, ложь пред\ богом обретаюся: каюся трепещя, да не како поразит мя Господь, и по часе мале паки таяжде творю. Ведущи сия, владычце моя, госпоже Богородице, молю, да помилуеши. Да укрепиши мя, и благая творити да подаси ми. Ты веси, о владычце моя Богородице, яко имам в совершенней ненависти злая моя дела и всею мыслию люблю закон Бога моего. Но не вем, госпоже пречистая, откуду яже ненавижду, тая творю, а благая преступаю. Не попущай убо, пречистая, воли моей совершатися, неугодна бо есть, но да будет во мне воля сына твоего и Бога моего, да мя спасет, и вразумит, и подаст ми благодать святаго духа, да бых аз отселе престал сквернодействуя и прочее пожил бых в повелениих сына твоего, Господа нашего Иисуса Христа, емуже подобает всякая слава, честь и поклонение, со безначальным его отцем, и пресвятым и благим и животворящим его духом, ныне и присно и во веки веков.

*МЛ~ТВА з~,*

*из\ книги Акафисты с каноны.*

Нескверная, неблазная, нетленная, пречистая Богородице, пренепорочная владычце, небесная царице, Мати царя вышних сил, творца небесе и земли, едина радости ходатаице всему миру, рождшая Господа нашего Иисуса Христа, земным всем спасителя! Вопию ти припадая: приими молебное сие пение благодарственное от недостойнаго раба твоего и от скверных устен моих: не презри мене, всегосподованная царице. Ибо никтоже притекаяй к тебе посрамлен бысть: или кто призываяй тя не услышан от тебе изыде; вся стихии, небо и земля, воздух и море повинуются тебе, и вси противнии дуси страхом обдержими трепещут, боящеся имене святаго твоего, ведуще тя матерь божию. Кто паки надежду возложивый на тя погибе; Точию отметающиися покланятися образу твоему написанному, егоже вся силы небесныя чтут: вся же колена земная, Христианский род и всяк возраст верных, славословяще покланяемся, пречистая, благоговейно почитающе. Не имамы бо инаго Бога, разве сына твоего, со отцем присно и духом святым, во единем божестве, от всея твари славимаго и покланяемаго, и тебе по Господе Бозе госпожу Богородицу исповедуем, истиннаго Бога нашего матерь, и любезно вси почитаем, госпоже. Милостива убо нам сына твоего сотвори, паче же покажи на мне обычное твое милосердие, можеши бо, елика хощеши: умоли о мне, яко удалихся от него за безчисленная и скверная беззакония моя, и толико прогневах благосердие его, и огорчих человеколюбную его благость и многое милосердие и милость, яко несмь достоин от него помилован быти, аще не ты умилостивиши его о мне госпоже царице и Богомати, яко вся тебе от него возможна суть. Сего ради к тебе прибегаю, теплей помощнице и скорей заступнице: не имам бо иныя разве тебе к нему ходатаицы. Ей, царице, моя владычце, пречистая госпоже Богородице, несть ми инаго высочайшаго на земли и на небеси, якоже ты по Господе Бозе моем Иисусе Христе: и на тя всю мою надежду имам, пречистая Дево. Темже на твой пресвятый образ взирая, яко истинную самую тя зрю Богородицу: верою сердечною и любовию от души припадая, покланяюся тебе с превечным на руку твоею держимым младенцем, Господем нашим Иисус Христом, боголепно почитая, и молебная пения и молитвы принося ти, ужасаюся, и трепещу за недостоинство мое, и вопию ти: помилуй мя, Мати божия, и покажи на мне убозем древния милости твоя. Якоже иногда древле всесильным твоим воеводством спасла еси царствующий град твой от скифскаго воеводы зверообразнаго, лукаваго вепря, предстателя бесом, онаго прегордаго кагана: и разсвирепеющим морем тьмочисленная воинства потопила еси, вопиющая и нападающая на град твой: и паки, с небесе одождением горящих камык, тьмы кораблей в мори вреющем разварила еси: и. ныне, едина Богомати, едина ты таяжде сущи, яви на мне человеколюбное твое заступление. Победи невидимыя полки сатанины, душевный мой град распленившыя, и царствующую душу мою в нем стрелою беззакония уязвившыя, и всего мя мечми любодействия изсекшыя, и греховным [увы!] копием прободшыя: ибо еле жива оставиша, и в рове греховнем затвориша мя нечувствия, и окаменение сердечное наложиша ми, яко едва ощущаюся, не могий от порабощения тех свободитися. Но к тебе матери Господа моего рыданием слез зову: предстани ми в помощь скоро, да не до конца погибну: исхити мя из\ руки тех, и извлецы мя из\ греховнаго рова: возстави паки душевный мой град, и ума владыку в нем воцари, и над\ всеми чувствы укрепи, неприступна и страшна врагом покажи: да вси уведят, яко тобою содержимь есмь. Спасающи спаси, владычце Дево, душу мою, якоже твой град иногда, на тя уповающии, спасла еси, на славу и заступление верным, на посрамление же нечестивым, и во веки на безконечное их мучение, на величие же и похвалу от рода в роды правоверному Христианскому роду. Темже твою помощь проповедую велегласно, и онаго твоего великаго заступления страшное воеводство воспоминая, тебе взбранной воеводе победительная восписую раб твой, Богородице, и молебное сие акафистово приношу благодарение: приими е, и принеси твоему сыну и Богу, и о мне, царице, с небесными вои и с лики святых всех, ему предложи. В день же судный не забуди мене, и недостойнаго моего моления, и веры моея, яже к тебе: и все упование мое возложенное на тя воспомяни. утеши оскорбленнаго мене, и телесное облегчи озлобление, душевныя же болезни и страсти телесныя прежде всех потреби твоим невидимым предстательством и ходатайством: да путь маловременнаго сего жития добре и непреткновенно возмогу прейти, и вечная оная благая получу, и славословлю твое твердое заступление: яко благословена еси, с рождшимся от тебе сыном и богом, ныне и в безконечныя веки.

*МЛ~ТВА и~,*

*ко Господу нашему Иисусу Христу,*

*из\ тояже книги.*

О великий царю, вседержителю, милостивый Господи, Иисусе Христе Боже мой! Се на умоление к тебе аз многогрешный предлагаю матерь твою всенепорочную, пречистую госпожу, Деву Богородицу и владычцу всемилостивую, во всем мире молитвенницу за род Христианский, тебе нам рождшую плотию Христа Бога нашего, неизреченныя ради милости твоея, яже на нас. Тоя убо молитвами, Господи Иисусе Христе, Боже наш, покажи на мне убозем величия, благодать и милость твою: оставление грехов даруй ми, и сподоби мя быти наследника царствия твоего, со всеми святыми, в безконечныя веки веков.

*МЛ~ТВА ф~,*

*из\ тояже книги.*

Пренепорочная госпоже, небесе и земли царице, пречистая Дево Богородице! Смиренно припадая молюся тебе: помози ми, едина многомощная владычце, единому грешному, приими недостойное мое моление, и принеси единородному твоему сыну, Богу моему, яко да милостив будет страстней и скорбней души моей: сам бо за множество беззаконий моих не смею простертися и просити прощения, но тебе предлагаю ходатаицу и теплую молитвенницу яко матернее к рождшемуся из\ тебе Богу имаши дерзновение, и ничтоже тебе невозможно, аще точию восхощеши. Не презри моих слез, не возгнушайся воздыхания моего, не отрини сердечныя моея болезни, оживи умерщвленнаго мя страстьми. Свет невечерний возсиявшая нам, душу мою, омраченную злодеяньми, просвети: врача рождшая, уврачуй души моея неисцельныя язвы: волнующагося житейскою бурею, на стезю мя покаяния направи. Приими, госпоже всемилостивая, молебную сию службу мою, и человеколюбивому Богу принеси. О прекрасная палато владычня, сотвори мя дом божественнаго духа: светоносная сене небесная, духовную благодать во мне грешнем направи. Руце мои недостойныя воздеваю, и сердце и устне скверныя ко хвалению тебе, всенепорочная, исправляю, да душетленных мя пакостей избавиши. Всякия нечистыя помыслы от сердца моего отжени, язык мой полезная глаголати исправи, очесем моим подаждь слезы, на омытие скверны греховныя, нозе мои устрой непреткновенно к деланию заповедей божественных ходити, руце мои соделай к вышнему на воздеяние благоприятное, слух мой отверзи ко усердному слышанию заповедей божественнаго евангелиа, яко да и творити я возмогу, тобою, всесильная царице, укрепляемь: и подаждь ми время покаяния, и от внезапныя смерти свободи мя. На кончине же предстани ми, всемилостивая Мати, в разлучении души от страстнаго моего тела, от воздушных мытарей и князей темных из\ъимающи мя, и рукописания многих грехов моих раздирающи, одесную же блаженнаго стояния на страшнем суде сподоби мя. Ты свет омраченнаго ума моего, ты утешение души моей, ты упование спасения моего, ты едина непостыдная предстательница к Богу: егоже милостива мне сотвори, владычце, и присносущных благ наследника яви мя в будущей жизни, идеже есть всех веселящихся жилище: яко да и тамо тя, премилостивая молитвеннице, сподоблюся величати, и славити великолепое имя сына твоего, Христа спасителя и Бога нашего, со безначальным его отцем, и всесвятым и благим и животворящим духом, во веки веков.

*МЛ~ТВА и~.*

О пресвятая Дево, Мати Господа вышних сил, небесе и земли царице, града и страны нашея всемощная заступнице! Приими хвалебное пение сие от нас недостойных раб твоих, и вознеси молитвы нашя ко престолу Бога сына твоего, да милостив будет неправдам нашым и пробавит благодать свою чтущым всечестное имя твое и с верою и любовию покланяющымся пречистому [или чудотворному] образу твоему. Несмы бо достойни от него помиловани быти, аще не ты умилостивиши его о нас, владычце, яко вся тебе от него возможна суть. Сего ради к тебе прибегаем, яко к несомненней и скорей заступнице нашей: услыши нас молящихся тебе, удиви над\ нами великия и богатыя милости твоя, яви нам небесную помощь твою и заступление, и испроси у Бога сына твоего пастырем нашым ревность и бдение о душах, градоправителем мудрость и силу, судиям правду и нелицеприятие, наставником разум и смиренномудрие, супругом любовь и согласие, чадом послушание, обидимым терпение, обидящым страх божий, скорбящым благодушие, радующымся воздержание: нам же всем низпосли дух разума и благочестия, дух милосердия и кротости, дух чистоты и правды. Ей, госпоже пресвятая! умилосердися на немощныя люди твоя: разсеянныя собери, заблуждшыя на путь правый настави, недугующыя уврачуй, старость поддержи, юныя уцеломудри, младенцы воспитай, и призри на всех нас призрением милостиваго твоего заступления: воздвигни нас из\ глубины греховныя и просвети сердечныя очи наши ко зрению спасения. Милостива нам буди зде и на страшнем суде сына твоего: преставльшыяся же в вере и покаянии от жития сего отцы и братию нашу в вечней жизни со ангелы и со всеми святыми жити сотвори. Ты бо еси, госпоже, слава небесных и упование земных, ты по Бозе наша надежда и заступница всех притекающих к тебе с верою. Тебе убо молимся, и тебе, яко всемогущей помощнице, сами себе и друг друга и всю жизнь нашу предаем, ныне и присно и во веки веков.

*МЛ~ТВА а~и.*

О пресвятая Дево, Мати Христа Бога нашего, царице небесе и земли! Вонми многоболезненному воздыханию душ наших, призри с высоты святыя твоея на нас, с верою и любовию покланяющихся пречистому [и чудотворному] образу твоему. Се бо грехми погружаемии и скорбьми обуреваемии, взирающе на твой образ, яко живей тебе сущей с нами, приносим смиренная моления наша. Не имамы бо иныя помощи, ни инаго предстательства, ни утешения, токмо тебе, о Мати всех скорбящих и обремененных! Помози нам немощным, утоли скорби нашя, настави на путь правый нас заблуждающих, уврачуй болезненная сердца наша и спаси безнадежных даруй нам прочее время жития нашего в мире и покаянии проводити, подаждь Христианскую кончину, и на страшнем суде сына твоего явися нам милосердая предстательница, да всегда поем, величаем и славим тя, яко благую заступницу рода Христианскаго, со всеми угодившими Богу, во веки веков.

*МЛ~ТВА в~и.*

О пресвятая Дево, Мати Господа вышняго, заступнице и покрове всех к тебе прибегающих! Призри с высоты святыя твоея на мя грешнаго, припадающаго ко пречистому [и чудотворному] образу твоему: услыши мою теплую молитву и принеси ю пред\ возлюбленнаго сына твоего, Господа нашего Иисуса Христа: умоли его, да озарит мрачную душу мою светом божественныя благодати своея, да избавит мя от всякия нужды, скорби и болезни, да низпослет мне тихое и мирное житие, здравие телесное и душевное, да умирит страждущее сердце мое и исцелит раны его, да наставит мя на добрая дела, ум мой убо от помышлений суетных да очистит, исполнению же заповедей своих мя научив, от вечныя муки да избавит и своего небеснаго царствия да не лишит мя. О пресвятая Богородице! Ты, всех скорбящих радосте, услыши и мя скорбнаго: ты, именуемая утоление печали, утоли и мою печаль: ты, купино неопалимая, сохрани мир и всех нас от вредоносных огненных стрел врага: ты, взыскание погибших, не попусти и мне погибнути в бездне грехов моих, на тя бо по Бозе вся моя надежда и упование. Буди мне в жизни временней заступница и о жизни вечней пред\ возлюбленным сыном твоим, Господем нашим Иисусом Христом ходатаица. Научи мя тому убо с верою и любовию служити, тебе же, пресвятая Мати божия, преблагословенная Марие, благоговейно чтити до скончания дней моих.

*МЛ~ТВА г~и.*

О пресвятая госпоже владычце Богородице! Приими недостойную молитву нашу, и сохрани нас от навета злых человек и от внезапныя смерти, и даруй нам прежде конца покаяние. На моление наше умилосердися, и радость вместо печали даруй. И избави нас, госпоже, от всякия беды и напасти, скорби и болезни и от всякаго зла. И сподоби ны, грешныя рабы твоя, одесную стати во втором пришествии сына твоего, Христа Бога нашего, и наследники быти царствия небеснаго и жизни вечныя со всеми святыми в безконечныя веки веков.

*МЛ~ТВА д~и.*

К кому возопию, владычце; К кому прибегну в горести моей, аще не к тебе царице небесная; Кто плачь мой и воздыхание мое приимет, аще не ты, пренепорочная, надеждо Христиан и прибежище нам грешным; Кто паче тебе в напастех защитит; услыши убо стенание мое, и приклони ухо твое ко мне, владычце милости Бога моего, и не презри мене требующаго твоея помощи, и не отрини мене грешнаго. Вразуми и научи мя, царице небесная: не отступи от мене раба твоего, владычце, за роптание мое, но буди мне мати и заступница. Вручаю себе милостивому покрову твоему: приведи мя грешнаго к тихой и безмятежней жизни, да плачуся о гресех моих. К кому бо прибегну повинный аз, аще не к тебе, упованию и прибежищу грешных, надеждою на неизреченную милость твою и щедроты твоя окриляемь; о владычце царице небесная! ты мне упование и прибежище, покров и заступление и помощь. царице моя преблагая и скорая заступнице! покрый твоим ходатайством моя прегрешения, защити мене от враг видимых и невидимых: умягчи сердца злых человек, возстающих на мя. о Мати Господа моего творца! ты еси корень девства и неувядаемый цвет чистоты. о богородительнице! ты подаждь ми помощь немощствующему плотскими страстьми и болезнующему сердцем, едино бо твое и с тобою твоего сына и Бога нашего имам заступление: и твоим пречудным заступлением да избавлюся от всякия беды и напасти, о пренепорочная и преславная божия Мати Марие. Темже со упованием глаголю и вопию: радуйся, благодатная: радуйся, обрадованная: радуйся, преблагословенная: Господь с тобою.

*Ведомо буди, яко в некиих храмех молитва сия, именуемая песнь пресвятей Богородице, поется во глас е~.*

*МЛ~ТВА е~и.*

К кому возопию, владычце; К кому прибегну в горести моей, аще не к тебе, царице небесная; Кто плачь мой услышит и воздыхание приимет, аще не ты, пренепорочная, надеждо Христиан и прибежище нам грешным; Кто паче тебе в напастех защитит; услыши стенание мое и приклони ухо твое ко мне, владычце и Мати Бога моего. Не презри ищущаго твоея помощи и не отрини мене грешнаго, царице небесная. Научи мене волю сына твоего исполняти и даруй желание того святыя заповеди творити. Роптания же моего ради, в скорбех бывшаго, не отступи от мене, но пребуди ми маловерному покров и заступление. Твоим ходатайством прегрешения моя покрый, от видимых и невидимых враг защити, сердца враждующих на мя умягчи и Христовою любовию сия согрей. Мне же немощному даруй твою всесильную помощь, во еже греховныя моя страсти препобедити, да покаянием и жития моего добрым исправлением очищен быв, прочее время земнаго странствия моего в послушании церкви сына твоего без\ порока прейти сподоблюся. В час же кончины моея предстани мне, всех Христиан упование сущи, и веру мою во оный тяжкий день утверди, а по отшествии моем всесильную молитву твою о мне вознеси, да помилует мя Господи и причастника мя его безконечных радостей да сотворит во веки веков.

*МЛ~ТВА з~и.*

К кому возопию, владычце; К кому прибегну в горести моей, аще не к тебе, госпоже Богородице, царице небесная; Кто плачь мой и воздыхание мое приимет, аще не ты, о пренепорочная, надеждо Христиан и прибежище грешным; Приклони, о пречистая владычце, ушеса твоя к молению моему. Мати Бога моего, не презри мене требующа твоея помощи, услыши стенание мое, и воплю сердца моего вонми, о госпоже царице Богородице! И подаждь ми радость душевную, и подкрепи мя нетерпеливаго, унылаго и нерадиваго ко твоему хвалению. Вразуми и научи мя, како тебе молитися подобает, и не отступи от мене, Мати Бога моего, за роптание и нетерпение мое: но буди ми покров и заступление в жизни моей, и приведи мя к тихому пристанищу блаженнаго онаго покоя, и сопричти мя к лику избраннаго твоего стада, и тамо удостой мя воспевати и славити тя во веки веков.

*МЛ~ТВА з~и.*

О чудная и вышшая всех тварей царице Богородице, небеснаго царя Христа Бога нашего Мати! услыши ны грешныя и недостойныя рабы твоя, в час сей молящыяся и припадающыя к тебе со воздыханием и слезами и умильно глаголющыя: изведи нас от рова страстей, владычце: избави нас от всякия скорби и печали, огради от всякия напасти и злых клевет и от неправеднаго и лютаго навета вражия. Можеши бо, о благодатная Мати божия, не точию от всякаго зла сохранити люди твоя, но и всяким благодеянием снабдити их и спасти: разве тебе иныя предстательницы в бедах и обстояниих и теплыя ходатаицы о нас грешных не имамы к сыну твоему, Христу Богу нашему. Егоже умоли, владычце, да, спасеннии тобою, славим и в будущем веце всесвятое имя сына твоего и Бога нашего, купно со отцем и святым духом, ныне и в безконечныя веки.

*МЛ~ТВА и~и.*

О всемилостивая госпоже, Дево Богородице! Вонми смиренному молению нашему, и сокрушенно ныне предстоящих образу твоему услыши глас. Вемы бо, о содетеля нашего Мати, яко ты еси предстательство Христиан непостыдное и ходатайство ко творцу непреложное: вемы и сие, яко беззакония наша превзыдоша главы нашя и яко бремя тяжкое отяготеша на нас, и уже несмы достойни видети высоту небесную, ниже воззрети ко престолу славы сына твоего и Бога нашего, но достойни явихомся мук и вечнаго осуждения. Сего ради к тебе припадаем, тя просим умиленно, к тебе со слезами взываем: вознеси к нему матернее твое моление, да не отвержет нас грешных от лица своего, но, яко милостив, да простит нам согрешения наша вольная и невольная, на путь спасения нас наставляя и свыше силою ко творению заповедей своих укрепляя: да сохранит нас от соблазнов мира, от вожделений греховных, от козней диавольских и от нападения видимых враг: да благословит дела рук наших, подавая граду сему [или веси сей, или святей обители сей] и всякому граду и стране обилие благ земных: сохраняя здравие и утверждая скиптр благочестивейшаго императора нашего николая александровича, да сотворит и всем нам дни благи и безмятежны: да оградит миром церковь свою святую, и разстоящаяся да соединит той, яко благ Господи, долготерпелив и многомилостив, от всея твари со отцем и святым духом славимый во веки веков.

*МЛ~ТВА ф~и.*

Пресвятая Богородице, спаси нас!

О пресвятая госпоже, владычце моя Богородице, небесная царице! Спаси и помилуй мя, грешнаго раба твоего, от напрасныя клеветы, от всякия беды и напасти и внезапныя смерти. Помилуй мя в дневных часех и утренних и вечерних, и во всякое время сохрани мя: стояща, седяща соблюди, и на всяком пути ходяща, и в нощных часех спяща снабди, покрый и заступи. Защити мя, владычце Богородице, от всех враг моих видимых и невидимых и от всякаго злаго обстояния. На всяком месте и на всякое время буди ми, Мати преблагая, стена необоримая и заступление крепкое.

О пресвятая госпоже, владычце Дево Богородице! приими недостойную молитву мою, и сохрани мя от внезапныя смерти, и даруй ми прежде конца покаяние.

Пресвятая Богородице, спаси нас!

Ты мне хранительница жизни всея явися, пречистая: ты мене избави от бесов в час смерти: ты и по смерти мене упокой.

Под\ твою милость прибегаем, Богородице Дево: молений наших не презри в скорбех, но от бед избави нас, едина чистая и благословенная.

Пресвятая Богородице, спаси нас!

*МЛ~ТВА к~,*

*благодарственная.*

Что ти принесем, или что ти воздадим, о премилостивая госпоже владычце, заступнице рода Христианскаго, за вся твоя неисчетная благодеяния, яже присно являеши всем призывающым имя твое и твоея помощи просящым; Кто бо притекаяй к тебе посрамлен и неуслышан от тебе отходит, о премилосердая Мати; Вемы, пречистая, яко, за множество грехов и беззаконий наших, несмы достойни ниже имя твое пресладкое нарещи, не точию песнопения от оскверненных устен тебе приносити, и удобее есть нам молчание любити. Но да не явимся непамятливи и неблагодарни пред\ тобою, дерзаем приносити тебе сие коленопреклоненное славословие: ты же, премилосердая Мати, не возгнушайся прияти е, яко от избытка любящих тя сердец возносимое. Сама ты, владычце, благодатию твоею коснися сердец наших, да яко воск растаявша пролиются пред\ тобою в слезных благодарениих и славословиих. Благодарим тя, всепетая: не таим благодеяний твоих, но велегласно возвещаем, да вси слышащии притекают к тебе, единей непостыдней заступнице рода Христианскаго, и да немолчно славословят тя, всепетую, во веки веков.

*МЛ~ТВА к~а,*

*человека, сущаго в скорби и озлоблении.*

Царице моя преблагая, надеждо моя пресвятая, прибежище сирым и странным заступнице, бедствующих помоще и озлобляемых покрове! Зриши мою напасть, зриши мою скорбь: отвсюду искушением одержимь есмь, и заступающаго несть у мене. Ты убо сама помози ми яко немощну, направи мя яко странна, настави яко заблуждша, уврачуй и спаси яко безнадежна. Не имам бо иныя помощи, ни инаго предстательства, ни утешения, токмо тебе, о Мати всех скорбящих и обремененных! Призри убо на мя грешнаго и во озлоблении сущаго, и покрый мя пресвятым омофором твоим, да избавлен буду от зол, мя обышедших, и восхвалю всегда препетое имя твое.

*МЛ~ТВА к~в,*

*чтомая в нижегородском кафедральном соборе.*

О пресвятая Богородице, вышшая херувим и честнейшая серафим, рождшая Христа Бога нашего, ангельское великое удивление, пророчествия исполнение, богоизбранная отроковице, царице небесе и земли, всех скорбящих радосте, обидимых заступнице, алчущих питательнице, обуреваемых пристанище, больных посещение, немощных покрове и заступление, сирых покровительнице, плавающих тишино, путешествующих поспешение, труждающихся покоище, нагих одеяние, нищих богатство неистощимое, матерей тихое веселие, младенцев крепосте, всем безпомощным готовое во всем поможение, Христианскаго рода нашего неложная покровительнице! о всемилостивая Дево владычце Богородице! Тебе единей от всевышняго дадеся во всем заступати нас и спасати: ты еси верное и скорое врачевство греховных наших страстей и молитвенница первая ко Христу Богу нашему о прощении грехов наших. о всепетая Мати, Дево Богородице! услыши глас молящихся раб твоих, и чудотворней иконе твоей предстоящих, и к ней, якоже к тебе самой с нами пребывающей, очи наши возводящих, и любовию от души припадающих, и сице тебе псаломски вопиющих: слыши, дщи, и виждь, и приклони ухо твое, и услыши моление наше, якоже множества верных во вся времена тобою услышани быша. Всяк бо по своей скорби просит у тебе помощи, избавления и заступления, и ты прошения их исполняеши, и радостию душы их услаждаеши. о милостивая и премилостивая госпоже царице Богородице! Ты, яже восхощеши, вся испросити от сына твоего Христа Бога нашего можеши: не отрини убо нас от твоего заступления, подаждь свобождение от бед и скорбей наших, и избави нас, всенепорочная, от видимых и невидимых враг и от злых человек клевещущих на ны, и не попусти глада, труса, потопа, огня и меча на грады и веси нашя, буди нам помощь неотступная, и моли сына твоего и Бога нашего, яко да в страшный день суда одесную поставит ны, ради твоего предстательства. Тому слава и держава, со безначальным его отцем и святым духом, ныне и присно и во веки веков.

*МЛ~ТВА к~г,*

*чтомая в некиих храмех полтавския епархии.*

Богородице царице, госпоже Дево Марие, Мати Бога нашего! Сын твой и Бог всех не презре грешных прибегших к нему, но вся спасе и в разум истинный приведе. аз же окаянный крещения оскверних обеты, заповедей сына твоего и Бога моего не сохранив. К тебе убо, госпоже, прибегаю: научи мя творити волю его, да спасет мя и введет в разум истинный, и подаст благодать пресвятаго духа, да не об\ъят буду сетьми вражиими. Иныя бо помощи не обретох от юности моея разве тебе, госпоже моя Богородице. Аще и многажды прогневах тя, неблагодарен о твоей милости быв окаянный, но ты не возгнушалася еси мене. Во глубину безумия впадох, ум погубих, но к тебе непрестанно вопию: помилуй, владычце, и воздвигни мя из\ пропасти греховныя, подаждь ми руку помощи долу лежащему, укрепи немощнаго, очисти сквернаго, спаси погибающаго: да вси грешнии, видевше милосердие твое на мне недостойнем, прибегнут под\ кров твой и прославят сына твоего, со отцем и святым духом, ныне и присно и во веки веков.

*МЛ~ТВА к~д,*

*чтомая в некиих храмех тульския епархии.*

О пресвятая владычце наша Богородице, небесная царице, наша преблагая надеждо, преизящная отроковице, ненадеющымся надеяние, грешным спасение, сирым прибежище, странным предстательнице, нагим одеяние, скорбящым утешение и радосте, обидимым покровительнице и всем сущым в бедах и напастех вспоможение и заступление! о всемилостивая госпоже Дево Богородице! зриши нашя беды, скорби и напасти: помози нам немощным, печальным и унылым, скорбным же и отчаянным, и всяку печаль отими от нас. Обиду нашу ты веси: разреши ту, всенепорочная, якоже волиши и можеши: не даждь нам во отчаяние впасти. Не имамы бо иныя помощи, разве сына твоего, Христа Бога нашего, и тебе, о Мати божия, о владычце наша! Темже на твой пречистый образ со воздыханием и с сокрушением сердца взираем, и колена до земли преклоняем, взывающе: призри благосердым оком, всепетая Богородице, и услыши нас, преблагая: не отрини, но благоволи помиловати: не омерзи нашего воздыхания. Никтоже бо притекаяй к тебе посрамлен от тебе исходит, но просит благодати и приемлет дар на пользу прошения во веки веков.

*МЛ~ТВА к~е,*

*заупокойная, чтомая в николаевской церкви села тополевки, саратовския епархии.*

О пресвятая госпоже, владычце Богородице! К тебе прибегаем, чистая: ты бо еси стена необоримая, предстательство и покров всем прибегающым к тебе с верою и упованием. Молим тя, преблагословенная: услыши молитву недостойных раб твоих и предстани за усопшыя рабы твоя имярек. Ты присно ходатайствуеши о православно чтущих тя и прибегающих к покрову твоему: обаче ходатайство твое, владычце, наипаче по смерти нашей нам благопотребно является. Темже молим тя, о пресвятая Богородице, владычце мира, надеждо ненадежных: буди днесь ходатаица к рождшемуся от тебе за усопшыя рабы твоя, и умоли сына твоего, Бога нашего, дати им прощение и оставление прегрешений: много бо может моление матернее ко благосердию Владыки. От тебе Господь всяко слово прошения приемлет: приими убо и ты нашя молитвы и моления о душах усопших раб твоих. Помози им, владычце, матерним твоим ко Господу дерзновением достигнути тихаго пристанища в небеснем иерусалиме: помози им, заступнице усердная, непостыдно предстати на страшнем втором пришествии сына твоего, идеже кийждо от своих дел или прославится, или постыдится: помози им, благодатная, пред\ лицем седящаго на престоле славы оправдитися, да не постыдятся пред\ ангелы и всеми святыми, ниже да будут бесом радование. о всепетая Мати, владычце Богородице! Молим тя, заступи, спаси, сохрани и от будущия изьми муки усопшыя рабы твоя имярек, да не погибнут во век, но да спасутся твоими молитвами и прейдут от смерти в живот: посли им, благодатная, достигнути вожделеннаго отечества и узрети блага небесная. Ты бо еси едина благословенная в женах, многомощная заступница, надежда, покров и прибежище всем притекающым к тебе, ты еси мост преводяй сущих от земли на небо и райских дверий отверзение родом людей твоих во веки веков.

*МЛ~ТВА к~з.*

*Песнь пресвятей Богородице.*

Тебе матерь божию хвалим: тя, Марие, Деву Богородицу исповедуем: тя превечнаго отца дщерь вся земля величает. Тебе вси ангели и архангели и вся начала смиренно служат: тебе вся власти, престоли, господствия и вся превышния силы небесныя повинуются. Тебе херувими и серафими радующеся предстоят и непрестанным гласом вопиют: святая Богородице Мати, полны суть небеса и земля величества славы плода чрева твоего. Тебе преславный апостольский лик своего творца матерь восхваляет: тебе мученков множество Богородицу величает: тебе преславный исповедников сонм Бога слова храм нарицает: тебе господственнии полцы всего девства образ проповедают: тебе вся небесная воинства царицу небесную восхваляют. Тебе по всей вселенней церковь святая прославляет, матерь божию почитающи: тя истиннаго царя небеснаго отроковицу превозносит. Ты еси ангелом госпожа, ты еси райская дверь, ты лествица царствия небеснаго, ты царя славы чертог, ты ковчег благочестия и благодати, ты еси бездна щедрот, ты еси прибежище грешных. Ты Мати спасителева, ты, свобождения ради пленнаго человека, Бога восприяла еси во чреве. Тобою попран бысть враг: ты отверзла еси верным двери царствия небеснаго. Ты одесную Бога стоиши: ты Бога за нас молиши, Дево Марие, иже будет судити живым и мертвым. Тя убо просим, заступницу пред\ сыном твоим и богом, иже кровию своею нас искупи, да мзду восприимем в вечней славе. Спаси люди твоя, Богородице, и благослови достояние твое, яко да будем причастницы наследия твоего: упаси и соблюди нас даже до века. На всяк день, о пресвятая, хвалити и ублажати тя желаем сердцем и устнами. Сподоби, премилосердая Мати, ныне и всегда от греха сохранитися нам: помилуй нас, заступнице, помилуй нас. Буди милость твоя на нас, якоже на тя уповахом во веки. Аминь.

*[По рукописи успенския церкве села под\ъяблоннаго, нижегородския епархии]*

*Тропари общии пресвятей Богородице, глас д~:*

а~. К Богородице прилежно ныне притецем грешнии и смиреннии, и припадем, в покаянии зовуще из\ глубины души: владычце, помози, на ны милосердовавши: потщися, погибаем от множества прегрешений: не отврати твоя рабы тщы, тя бо и едину надежду имамы.

в~. Не умолчим никогда, Богородице, силы твоя глаголати недостойнии: аще бо ты не бы предстояла молящи, кто бы нас избавил от толиких бед; кто же бы сохранил доныне свободны; Не отступим, владычце, от тебе: твоя бо рабы спасаеши присно от всяких лютых.

*МЕСЯЦЪ СЕПТЕМВРИЙ*

*Септемвриа а~ и априлиа з~и. Молитва пресвятей Богородице пред\ иконою ея черниговскою.*

О пресвятая Дево, Мати Христа Бога нашего, царице небесе и земли: *Зри выше, молитва общая а~и, лист к~з на об.*

*Септемвриа в~. Молитва пред\ чудотворною иконою пресвятыя Богородицы, именуемою калуженскою.*

О пресвятая госпоже владычце Богородице! Вышши еси: *Зри выше, молитва общая а~, лист к~д.*

*Септемвриа д~. Молитвы пред\ иконою пресвятыя Богородицы, именуемою неопалимая купина.*

*МЛ~ТВА а~,*

*из\ акафиста.*

О пресвятая и преблагословенная Мати сладчайшаго Господа нашего Иисуса Христа! Припадаем и покланяемся тебе пред\ святою и пречестною иконою твоею, еюже дивная и преславная чудеса содеваеши, от огненнаго запаления и молниеноснаго грома жилища наша спасаеши, недужныя исцеляеши, и всяко благое прошение наше во благо исполняеши. Смиренно молим тя, всесильная рода нашего заступнице: сподоби ны немощныя и грешныя твоего матерняго заступления и благопопечения. Спаси и сохрани, владычце, под\ кровом милости твоея благовернаго государя нашего, императора николая александровича всея россии, церковь святую, град сей [или весь сию, или обитель сию] всю страну нашу православную, и вся ны припадающыя к тебе с верою и любовию и со умиленными слезами твоего заступления просящыя. Ей, госпоже всемилостивая! умилосердися на нас обуреваемых грехи многими и не имущих дерзновения ко Христу Господу просити его о помиловании и прощении: тебе убо предлагаем к нему на умоление, матерь его сущую. Простри к нему, о всеблагая, богоприимнеи руце твои, и предстательствуй за нас пред\ его благостию, просящи нам прощения прегрешений наших, благочестнаго мирнаго жития, благия Христианския кончины и добраго ответа на страшнем суде его. В час же грознаго посещения божия, аще огнем возгорятся домове наши, аще ли молниеносным громом устрашаеми будем, яви нам милостивное твое заступление и державное вспоможение: да, спасаеми всесильными твоими ко Господу молитвами, временнаго наказания божия зде избегнем, вечное же блаженство райское тамо унаследуем, и со всеми святыми воспоем пречестное и великолепое имя покланяемыя Троицы, отца и сына и святаго духа, и твое велие к нам милосердие, во веки веков.

*МЛ~ТВА в~,*

*из\ акафиста.*

О пресвятая Дево, Мати Господа вышняго: *Зри выше, молитва общая в~и, лист к~з на об.*

*МЛ~ТВА г~,*

*чтомая в новгородском юрьеве монастыре.*

Царице небесная, владычце наша, госпоже вселенныя, пресвятая Богородице, нескверная, неблазная, нетленная, пречистая, чистая приснодево, Марие богоневесто, Мати творца твари, Господа славы и Владыки всяческих! Тобою царь царствующих и Господи господствующих прииде и на земли нам явися. Ты убо божие милосердие воплощенное, ты Мати света и живота сущи, якоже некогда во чреве твоем носила еси его, и на об\ъятиих твоих имела еси младенца слово превечное, Бога, тако и всегда того с собою имаши. Сего ради мы по Бозе к тебе прибегаем, яко к нерушимей стене и предстательству: призри благосердием, всепетая Богородице, на лютое озлобление наше, и исцели душ и телес наших болезни: отжени от нас всякаго врага и супостата: избави от глада, мора, от язвы, от вод многих и воздухов тлетворных, и от смерти внезапныя: и якоже три отроки в пещи вавилонстей, сохрани и соблюди нас, да, якоже древле людем божиим, тако будут вся благая нам чтущым тя: врази же и вси ненавидящии нас да постыдятся и посрамятся, и уразумеют вси, яко с тобою Господь, о владычце, и тобою с нами Бог. Во дни осени нас сению благодати твоея, во тьме же нощней просвети светом свыше, всем полезная устрояющи: преложи горесть нашу во сладость, и слезы отри согрешивших и бедствующих раб твоих, исполняющи коегождо прошения вся во благо: вся бо можеши, елика хощеши ты, Мати слова и живота. Тебе отец венча дщерь, сын матерь Деву, дух святый невесту, да царствуеши яко царица, предстоящи одесную святыя Троицы, и милуеши нас якоже хощеши, ныне и присно и во веки веков.

*Тропари, глас д~:*

а~. Во огни купины неопалимыя, древле моисеем виденныя, тайну воплощения своего от неискусобрачныя Девы Марии прообразовавый, той и ныне, яко чудес творец и всея твари создатель, икону ея сию чудесы многими прослави, даровав ю верным во исцеление от недугов и в защищение от огненнаго запаления. Сего ради вопием преблагословенней: надеждо Христиан, от лютых бед, огня и грома избави на тя уповающыя, и спаси душы нашя, яко милосерда.

в~. В купине, огнем горящей и несгараемей, показавый моисеови пречистую твою матерь, Христе Боже, огнь божества неопальне во чреве приимшую и нетленну по рождестве пребывшую: тоя молитвами от пламене страстей избави нас, и от огненных запалений град твой сохрани, яко многомилостив.

*Септемвриа и~. Молитвы пред\ иконою рождества пресвятыя Богородицы.*

*МЛ~ТВА а~.*

О пресвятая владычце Богородице! Призри с благосердием на моления нас грешных и смиренных рабов твоих, и умоли Бога сына твоего, да низпослет нам и всем притекающым к тебе здравие душевное и телесное и вся к вечней и временней жизни потребная, да простит нам всякое согрешение вольное и невольное, да избавит нас от всяких скорбей и болезней, и напастей, и всякаго злаго обстояния. Ей, царице наша преблагая, надеждо наша несокрушимая и заступнице необоримая! Не отврати лица твоего от нас за множество прегрешений наших: но простри нам руце матерняго милосердия твоего и сотвори с нами знамение во благо. Яви нам богатую помощь твою и благопоспеши во всяком деле блазе: от всякаго же начинания греховнаго и помышления лукаваго отврати нас, да всегда славим пречестное имя твое, и благодарне честному [или чудотворному] образу твоему покланяющеся, величаем Бога отца, и единороднаго сына его, Господа нашего Иисуса Христа, и святаго духа, со всеми святыми, во веки веков.

*МЛ~ТВА в~.*

Богорадованная владычце, препрославленная Мати щедрот и человеколюбия, всемилостивая о всем мире ходатаице! Прилежно раби твои, ко твоему божественному предстательству прибегающе и пречудному образу твоему со умилением припадающе, молимся: молитву теплую сыну твоему и Богу нашему сотвори, о всепетая царице и владычце, да от всяких болезней и печалей нас, тебе ради, избавит, и от грехов всяких свободит, и царствия своего небеснаго наследники ны покажет: велие бо и неизреченное, яко Мати, имаши дерзновение. к нему и вся можеши, елика восхощеши, едина благая и благословенная во веки веков.

*МЛ~ТВА г~,*

*чтомая в лукиановой пустыни, владимирския епархии.*

О пресвятая владычце Богородице, царице небесе и земли, вышшая ангел и архангел и всея твари честнейшая, чистая Дево Марие, миру благая помощнице и утверждение и всем во всяких нуждах избавление! Призри и ныне, госпоже всемилостивая, на рабы твоя, умиленною душею и сокрушенным сердцем тебе молящыяся, и со слезами к тебе припадающыя, и пречистому и цельбоносному образу твоему покланяющыяся. твоея же помощи и заступления во всяких скорбех, печалех и напастех усердно просящыя. О всемилостивая Дево, Богородице чистая! буди о нас ходатаица к сыну твоему, Христу Богу нашему. Мы бо грешнии не имамы иныя помощи, разве тебе, владычце: ты еси наше упование, ты еси заступница наша и предстательница, ты обидимым защищение, скорбящым радование, сирым прибежище, вдовам хранительница, девам слава, слезящым веселие, больным посещение, немощным исцеление, грешным спасение. Сего ради, о Богомати, к тебе прибегаем, и на твой образ взираем, и с любовию покланяемся, молебное пение приносяще и вопиюще: помилуй нас, Мати божия, и прошения наша исполни, вся бо суть возможна ходатайству твоему пред\ богом, емуже подобает всякая слава, честь и поклонение, ныне и присно и во веки веков.

*Тропарь, глас д~:*

Рождество твое, Богородице Дево, радость возвести всей вселенней: из\ тебе бо возсия солнце правды, Христос Бог наш, и разрушив клятву, даде благословение, и упразднив смерть, дарова нам живот вечный.

*Септемвриа и~. Молитва пред\ курскою иконою знамения пресвятыя Богородицы.*

О пресвятая Дево, Мати Христа Бога нашего, царице небесе и земли: *Зри выше, молитва общая а~и, лист к~з на об.*

*Септемвриа д~и и в неделю первую по к~ф дни иуниа. Молитва пред\ иконою пресвятыя Богородицы благодатною,*

*чтомая в церкви села бельчина, волынския епархии.*

Царице моя преблагая, надеждо моя Богородице: *Зри выше, молитва общая е~, лист к~е.*

*Септемвриа з~и. Молитва пред\ иконою пресвятыя Богородицы макариевскою,*

*чтомая в макариево-унженском монастыре, костромския епархии.*

Преблагая царице, Мати Господа небесе и земли, ангелов радосте, пророков сладосте, апостолов славо, святителей украшение, мученков крепосте, преподобных радование, вселенныя похвало, ненадежных надеждо, скорбных утешение, болящих здравие, нищих неистощимое богатство, богатых некрадомое сокровище, грешников спасение, и всех Христиан поможение и заступление! К тебе, богоневесто владычце, мы грешнии раби твои прибегаем, и о тебе, всеблагая госпоже богородительнице, скорыя помощи просим: озари наш ум светом истиннаго богопознания, согрей сердца наша ко приятию спасительных заповедей сына твоего и Бога нашего: уврачуй, владычце, язвы неисцельныя душ и телес наших всесильными твоими молитвами, и подаждь нам, всеблагая, вся полезная ко спасению: огради нас святыми ангелы от всех бед: добрая и полезная нам деяти даруй, да прочее время жизни нашея в мире и покаянии поживем: Христианскую же кончину жития нашего мирну и непостыдну исходатайствуй нам. Ей, владычце, царице небесная! услыши сей глас моления нашего: и по исходе от временныя жизни сея, помози нам безбедно преити вся воздушная мытарства миродержителя тьмы века сего, и в райских обителех со избранными вселитися нам сподоби: да во светлостех святых, со всеми небесными силами, воспеваем великолепое имя отца и сына и святаго духа, ныне и присно и во веки веков.

*Септемвриа и~и. Молитва пред\ иконою пресвятыя Богородицы, именуемою целительница.*

Приими, о всеблагословенная и всемощная госпоже владычце Богородице Дево, сия молитвы, со слезами тебе ныне приносимыя от нас недостойных раб твоих, ко твоему цельбоносному образу пение возсылающих со умилением, яко тебе самой зде сущей и внемлющей молению нашему. По коемуждо бо прошению исполнение твориши, скорби облегчаеши, немощным здравие даруеши, разслабленныя и недужныя исцеляеши, от бесных бесы прогоняеши, обидимыя от обид избавляеши, прокаженныя очищаеши и малыя дети милуеши: еще же, госпоже владычце Богородице, и от уз и темниц свобождаеши и всякия многоразличныя страсти врачуеши: вся бо суть возможна ходатайством твоим к сыну твоему, Христу Богу нашему. о всепетая Мати, пресвятая Богородице! Не престай молитися о нас недостойных рабех твоих, славящих тя и почитающих тя, и покланяющихся со умилением пречистому образу твоему, и надежду имущих невозвратну и веру несумненну к тебе, приснодеве преславней и непорочней, ныне и присно и во веки веков.

*Тропари общии пресвятей Богородице, зри выше, лист л~а на об.*

*Септемвриа и~и и априлиа к~д. Молитва пред\ иконою пресвятыя Богородицы молченскою.*

О пресвятая Дево, Мати Христа Бога нашего, царице небесе и земли: *Зри выше. молитва общая а~и, лист к~з на об.*

*МЕСЯЦЪ оКТОВРИЙ.*

*октовриа а~. Молитвы пред\ иконою покрова пресвятыя Богородицы.*

*Из\ акафиста.*

*МЛ~ТВА а~.*

О пресвятая Дево, Мати Господа вышних сил, небесе и земли царице, града и страны нашея всемощная заступнице! Приими хвалебное пение сие от нас недостойных раб твоих, и вознеси молитвы нашя ко престолу Бога сына твоего, да милостив будет неправдам нашым и пробавит благодать свою чтущым всечестное имя твое и с верою и любовию покланяющымся пречистому [или чудотворному] образу твоему. Несмы бо достойни от него помиловани быти, аще не ты умилостивиши его о нас, владычце, яко вся тебе от него возможна суть. Сего ради к тебе прибегаем, яко к несомненней и скорей заступнице нашей: услыши нас молящихся тебе, осени нас вседержавным покровом твоим, и испроси у Бога сына твоего пастырем нашым ревность и бдение о душах, градоправителем мудрость и силу, судиям правду и нелицеприятие, наставником разум и смиренномудрие, супругом любовь и согласие, чадом послушание, обидимым терпение, обидящым страх божий, скорбящым благодушие, радующымся воздержание, нам же всем дух разума и благочестия, дух милосердия и кротости, дух чистоты и правды. Ей, госпоже пресвятая! умилосердися на немощныя люди твоя: разсеянныя собери, заблуждшыя на путь правый настави, старость поддержи, юныя уцеломудри, младенцы воспитай, и призри на всех нас призрением милостиваго твоего заступления: воздвигни нас из\ глубины греховныя и просвети сердечныя очи наши ко зрению спасения. Милостива нам буди зде и тамо, во стране земнаго пришельствия и на страшнем суде сына твоего: преставльшыяся же в вере и покаянии от жития сего отцы и братию нашу в вечней жизни со ангелы и со всеми святыми жити сотвори. Ты бо еси, госпоже, слава небесных и упование земных, ты по Бозе наша надежда и заступница всех притекающих к тебе с верою. Тебе убо молимся, и тебе, яко всемогущей помощнице, сами себе и друг друга и всю жизнь нашу по Христе Бозе предаем, ныне и присно и во веки веков.

*МЛ~ТВА в~,*

*человека, сущаго в скорби и озлоблении.*

Царице моя преблагая, надеждо моя пресвятая: *Зри выше, молитва общая к~а, лист к~ф на об.*

*Тропарь, глас д~:*

Днесь благовернии людие светло празднуем, осеняеми твоим, Богомати, пришествием, и к твоему взирающе пречистому образу, умильно глаголем: покрый нас честным твоим покровом, и избави нас от всякаго зла, молящи сына твоего, Христа Бога нашего, спасти душы нашя.

*Величания:*

а~. Достойно есть величати тя, Богородице, честнейшую херувим и славнейшую без\ сравнения серафим.

в~. Величаем тя, пресвятая Дево, и чтем покров твой честный: тя бо святый андрей виде на воздусе, за мир Христу молящуюся.

*октовриа ф~. Молитвы пред\ иконою пресвятыя Богородицы корсунскою.*

*МЛ~ТВА а~,*

*чтомая в петроградском исаакиевском кафедральном соборе.*

О пресвятая Дево, Мати Христа Бога нашего, царице небесе и земли: *Зри выше, молитва общая а~и, лист к~з на об.*

*МЛ~ТВА в~,*

*чтомая в угличском богоявленском монастыре.*

О пресвятая госпоже владычце Богородице! Приими недостойную молитву нашу, и сохрани нас от навета лукавых духов и злых человек: *И прочая молитвы сея, зри выше, молитва общая лист к~з на об.*

*МЛ~ТВА г~,*

*чтомая в корсунской церкви града углича.*

О пресвятая Дево, владычце Богородице, единороднаго Бога слова, всякия видимыя и невидимыя твари творца и Владыку, единаго от Троицы Господа, Бога же и человека, паче естества и слова рождшая, вместилище божественное, всякия святыни и благодати приемнице, в нейже исполнение божества пребывает, благословением Бога и отца и действом святаго духа избранная от всея твари, славо и неизглаголанное веселие ангелов, царский апостолов и пророков венче, чудное и всехвальное мученков мужество и страдальцев венчание, присносущных и нетленных воздаяний ходатаице непреложная, преподобных честь и славо, незаблуднаго пути учительнице, источниче света, милости неистощимая реко, всяких чудес и дарований духовных море неисчерпаемое! Тебе молимся и тебе просим, милостивную матерь человеколюбца Владыки, помиловатися нам смиренным и недостойным рабом твоим: призри милостивно на пленение наше и исцели сокрушение душ и телес наших, видимыя и невидимыя рати разори, и всяко столп крепости, оружие во бранех, воевода и поборница непобедимая буди нам недостойным от лица враг наших, покажи на нас древния милости и чудеса твоя. Яко един есть царь и Владыка сын твой и Бог, ты же воистину еси Богородица, от всех родов блажимая, истиннаго Бога по плоти рождшая, и того ради вся можеши и сильна еси действовати, елика аще волиши на небеси и на земли. Исполни убо всякое прошение на пользу коемуждо, владычце: подаждь недугующым цельбу, в мори плавающым тишину и управление, с путешествующими спутешествуй и соблюдай я, скорбящыя утешай, нищету и всякое телесное озлобление облегчи, душевныя же болезни и страсти телесныя прежде всех потреби твоим невидимым предстательством и ходатайством, яко да путь временныя сея жизни добре и непреткновенно скончаем, и вечная оная блага тебе ради во царствии небеснем получим. Вернаго же императора нашего николая александровича, на твое предстательство уповающаго и тебе яко ходатаицу и помощницу на обстоящыя враги призывающаго, невидимо укрепи: отими болезни души и сердца его, державу его мирну и непоколебиму сохрани, и от бед избави, владычце, молитвами твоими. Изряднее же тебе вручаемый град сей и всяк град и страну от глада, губительства, труса, потопа, огня и меча, от нахождения иноплеменных и междоусобныя брани и от напрасныя смерти избави, и всяк гнев праведно на ны движимый отврати, благоволением и благодатию единороднаго сына твоего, емуже подобает всякая слава, честь и поклонение, со безначальным его отцем и присносущным и животворящим духом, ныне и присно и во веки веков.

*октовриа в~и. Молитвы пред\ иконою пресвятыя Богородицы иерусалимскою.*

*МЛ~ТВА а~.*

К кому возопию, владычце; К кому прибегну: *Зри выше. молитва общая д~и, лист к~и.*

*МЛ~ТВА в~,*

*чтомая пред\ чудотворною иконою пресвятыя Богородицы иерусалимскою в кривоезерской пустыни, костромския епархии.*

Пресвятая госпоже, владычце Богородице, упование всех уповающих на тя, заступнице печальных, прибежище отчаянных, вдов и сирот питательнице! услыши и помилуй ны грешныя и недостойныя рабы твоя, со умилением ко пречистому твоему образу припадающыя: умоли, милосердая владычце, сына твоего и Господа нашего Иисуса Христа, да отвратит от нас праведный гнев свой, да простит грехи и беззакония наша, яко да сподобимся благостию его скончати житие наше в покаянии и получити милость его со всеми избранными его: яко благословена и препрославлена еси во веки веков.

*Тропарь, глас д~,*

*поемый в тойже пустыни:*

Богорадованная владычце, препрославленная Мати щедрот и человеколюбия, всемилостивая о всем мире ходатаице! Прилежно раби твои ко твоему предстательству прибегаем, и ко пречудному образу твоему со умилением припадающе молимся: молитву теплую сыну твоему и Богу нашему сотвори, о всепетая царице Богородице, да от всяких болезней и печалей нас тебе ради избавит, и от грехов всяких свободив, царствия своего небеснаго наследники ны покажет: велие бо и неизреченное яко Мати к нему дерзновение имаши, и вся от него испросити можеши, едина во веки преблагословенная.

*октовриа г~и, февруариа в~и и во вторник светлыя седмицы. Молитвы пред\ иконою пресвятыя Богородицы иверскою.*

*МЛ~ТВА а~,*

*из\ службы.*

О пресвятая Дево, Мати Христа Бога нашего, царице небесе и земли: *Зри выше, молитва общая а~и, лист к~з на об.*

*МЛ~ТВА в~.*

К кому возопию, владычце; К кому прибегну: *Зри выше, молитва общая, лист к~и на об.*

*МЛ~ТВА г~.*

О пресвятая госпоже владычце Богородице! Приими недостойную молитву нашу: *Зри выше, молитва общая г~и, лист к~з на об.*

*МЛ~ТВА д~,*

*чтомая пред\ чудотворною иконою пресвятыя Богородицы иверскою в иверском выксунском монастыре, нижегородския епархии.*

К кому возопию, владычце; К кому прибегну: *Зри выше, молитва общая е~и, лист к~и.*

*МЛ~ТВА е~,*

*чтомая в нижегородском крестовоздвиженском монастыре.*

О пресвятая госпоже, владычце Дево Богородице! приими недостойную молитву нашу, и сохрани нас от напрасныя смерти, и даруй нам прежде конца покаяние.

*МЛ~ТВА з~,*

*чтомая в соборней церкви града козельца, черниговския епархии.*

О пресвятая Мати Дево, владычце славная и царице преблагая, премирных умов всекрасная радосте, мирных же неложная наставнице, преукрашенная божественною славою неизглаголанныя твоея чистоты, седмопечатленная книго, в нейже написася нам преблагое слово, единородный сын божий! о сладкий милосердия ко всему миру источниче! о светлосте небесная! о сладосте райская! о препрославленная Богородице приснодево и покрове всем к тебе прибегающым, дев славо и всех святых веселие! Буди и мне грешному всегдашнее упование, неплоднаго же моего сердца исцели болезнь, и душевныма очима моима подаждь светлость. Тебе бо, Дево госпоже препрославленная, предаю по Бозе всю жизнь мою и всех блажащих тя, едину Богородицу Деву чистую и царицу небесную, яко ты благословена еси во веки веков.

*Тропари, глас а~:*

а~. Дерзость ненавидящих образ Господень и держава нечестивых безбожно в никею прииде, и посланнии безчеловечно вдовицу, благочестно чтущую икону Богоматре, истязают. Но тая нощию с сыном икону в море пусти, вопиющи: слава тебе, чистая, яко непроходимое море плещы своя подаде: слава правошествию твоему, едина нетленная.

в~. От святыя иконы твоея, о владычце Богородице, исцеления и цельбы подаются обильно с верою и любовию приходящым к ней: тако и мою немощь посети, и душу мою помилуй, благая, и тело исцели благодатию твоею, пречистая.

*Величание:*

Величаем тя, пресвятая Дево, богоизбранная отроковице, и чтем образ твой святый, имже точиши исцеления всем с верою притекающым.

*октовриа з~и. Молитва пред\ чудотворною иконою пресвятыя Богородицы, именуемою прежде рождества и по рождестве Дева,*

*в николо-пешношском монастыре, московския епархии.*

О пресвятая госпоже владычце Богородице! Вышши еси: *Зри выше, молитва общая а~, лист к~д.*

*октовриа з~и. Молитва пред\ иконою пресвятыя Богородицы, именуемою избавительница.*

Царице моя преблагая, надеждо моя пресвятая: *Зри выше, молитва общая к~а, лист к~ф на об.*

*октовриа к~в и иулиа и~. Молитвы пред\ иконою пресвятыя Богородицы казанскою.*

*МЛ~ТВА а~,*

*из\ акафиста.*

О пресвятая госпоже, владычце Богородице! Со страхом, верою и любовию пред\ честною [и чудотворною] иконою твоею припадающе, молим тя: не отврати лица твоего от прибегающих к тебе. умоли, милосердая Мати, сына твоего и Бога нашего, Господа Иисуса Христа, да сохранит мирну страну нашу, да утвердит державу благочестивейшаго, самодержавнейшаго, великаго государя нашего, императора николая александровича, церковь же свою святую непоколебиму да соблюдет, и от неверия, ересей и раскола да избавит. Не имамы бо иныя помощи, не имамы иныя надежды, разве тебе, пречистая Дево: ты еси всесильная Христиан помощница и заступница. Избави же и всех, с верою тебе молящихся, от падений греховных, от навета злых человек, от всяких искушений, скорбей, болезней, бед и от внезапныя смерти. Даруй нам дух сокрушения, смирение сердца, чистоту помышлений, исправление греховныя жизни и оставление прегрешений, да вси, благодарне воспевающе величия и милости твоя, являемыя над\ нами зде на земли, сподобимся и небеснаго царствия, и тамо со всеми святыми прославим пречестное и великолепое имя отца и сына и святаго духа во веки веков.

*МЛ~ТВА в~.*

О пресвятая госпоже владычце Богородице! Вышши еси: *Зри выше, молитва общая а~, лист к~д.*

*МЛ~ТВА г~.*

Приими, всеблагомощная, пречистая госпоже: *Зри выше, молитва общая г~, лист к~д на об.*

*МЛ~ТВА д~.*

Царице моя преблагая, надеждо моя Богородице: *Зри выше, молитва общая е~, лист к~е.*

*МЛ~ТВА е~.*

О пресвятая Дево, Мати Христа Бога нашего, царице небесе и земли: *Зри выше, молитва общая а~и, лист к~з на об.*

*МЛ~ТВА з~.*

О пресвятая Дево, Мати Господа вышняго: *Зри выше, молитва общая в~и, лист к~з на об.*

*МЛ~ТВА з~.*

О пресвятая госпоже владычце Богородице! Приими недостойную молитву нашу: *Зри выше, молитва общая г~и, лист к~з на об.*

*МЛ~ТВА и~.*

К кому возопию, владычце; К кому прибегну: *Зри выше, молитва общая д~и, лист к~и.*

*МЛ~ТВА ф~,*

*чтомая в казанском девичем монастыре.*

О пресвятая владычце Богородице, царице небесе и земли, вышшая ангел и архангел и всея твари честнейшая, чистая Дево Марие, миру благая помощнице, и всем людем утверждение, и во всяких нуждах избавление! Призри и ныне, госпоже всемилостивая, на рабы твоя, тебе умиленною душею и сокрушенным сердцем молящыяся, со слезами к тебе припадающыя и покланяющыяся пречистому и цельбоносному образу твоему, и помощи и заступления твоего просящыя. о всемилостивая и премилосердая Дево Богородице чистая! воззри, госпоже, на люди твоя: мы бо грешнии не имамы иныя помощи, разве тебе и от тебе рождшагося Христа Бога нашего. Ты еси заступница и предстательница наша, ты еси обидимым защищение, скорбящым радование, сирым прибежище, вдовам хранительница, девам слава, плачущым веселие, больным посещение, немощным исцеление, грешным спасение. Сего ради, о Богомати, к тебе прибегаем, и на твой пречистый образ с предвечным на руку твоею держимым младенцем, Господем нашим Иисусом Христом взирающе, умиленное пение тебе приносим и вопием: помилуй нас, Мати божия, и прошение наше исполни, вся бо суть возможна ходатайству твоему: яко тебе слава подобает ныне и присно и во веки веков.

*Тропарь, глас д~:*

Заступнице усердная, Мати Господа вышняго! За всех молиши сына твоего, Христа Бога нашего, и всем твориши спастися, в державный твой покров прибегающым. Всех нас заступи, о госпоже царице и владычце, иже в напастех и в скорбех и в болезнех, обремененных грехи многими, предстоящих и молящихся тебе умиленною душею и сокрушенным сердцем, пред\ пречистым твоим образом со слезами, и невозвратно надежду имущих на тя, избавления всех зол. Всем полезная даруй, и вся спаси, Богородице Дево: ты бо еси божественный покров рабом твоим.

*октовриа к~д. Молитвы пред\ иконою пресвятыя Богородицы, всех скорбящих радости.*

*МЛ~ТВА а~,*

*из\ акафиста.*

О пресвятая владычце и Богородице, вышшая херувим и честнейшая серафим, богоизбранная отроковице, всех скорбящих радосте! Подаждь утешение и нам, в скорби сущым: разве бо тебе иного прибежища и помощи не имамы. Ты едина еси радости нашея ходатаица, и яко Мати божия и Мати милосердия, предстоящи у престола пресвятыя Троицы, можеши нам помощи: никтоже бо притекаяй к тебе посрамлен отходит. услыши убо и нас, ныне в день скорби пред\ твоею иконою припадающих и со слезами тебе молящихся: отжени от нас належащыя на нас скорби и печали. В сей временней жизни, не лишены же сотвори ны твоим всесильным ходатайством и вечныя нескончаемыя радости во царствии сына твоего и Бога нашего, емуже подобает всякая слава, честь и поклонение, со безначальным его отцем, и со пресвятым и благим и животворящим его духом, ныне и присно и во веки веков.

*МЛ~ТВА в~,*

*из\ акафиста.*

Царице моя преблагая, надеждо моя Богородице: *Зри выше, молитва общая е~, лист к~е.*

*МЛ~ТВА г~.*

Надеждо ненадежных, сило безпомощных, пристанище обуреваемых, покрове напаствуемых, заступление обидимых, небесная манно, услаждающая алчущыя, питие небеснаго упокоения жаждущым, Мати преблагословеннаго Христа Бога, преблагословенная и пренепорочная Дево! К тебе усердно прибегаем, ко твоему покрову вседушно колена преклоняем. Не презри убо плача и слез наших. Аще недостоинство наше и окаянство наших грехов нас ужасает, но цельбоносный сей святый твой образ, на немже благодать твою и силу, яко неисчерпаемое море, видим, паки надеждою спасения ны исполняет. Вемы бо на месте сем слепыя прозревшя, глухия прежде послежде слышащя, недугующыя исцеление приимшя, скорбящыя утешены, вся по всякому прошению благоиз\ъобильствующя. На оных помилования бывшая взирающе, слепи суще душевныма очима и хроми душевными чувствы, ныне зде прибегохом. Просвети убо и исправи ны, владычце: веси бо всякую нашу скорбь и всякую беду. Не презри молений наших, не возгнушайся нас грешных: вемы бо, яко вся можеши, елика волиши. О преблагая наша надеждо и утешение! От юности нашея к тебе привержени есмы: не остави убо нас, ниже отступи от нас ныне и присно и во веки веков.

*МЛ~ТВА д~.*

О пресвятая Дево, Мати Христа Бога нашего, царице небесе и земли: *Зри выше, молитва общая а~и, лист к~з на об.*

*МЛ~ТВА е~.*

О пресвятая госпоже владычце Богородице! Приими недостойную молитву нашу: *Зри выше. молитва общая г~и, лист к~з на об.*

*МЛ~ТВА з~.*

К кому возопию, владычце; К кому прибегну: *Зри выше. молитва общая д~и, лист к~и.*

*МЛ~ТВА з~.*

Приими, о всеблагословенная и всемощная госпоже владычце Богородице Дево: *Зри выше, септемвриа и~и, лист л~д.*

*МЛ~ТВА и~,*

*чтомая в скорбященской кладбищенской церкви града рязани.*

О пресвятая владычце Богородице, преблагословенная Мати Христа Бога спасителя нашего, всех скорбящих радосте, больных посещение, немощных покрове и заступнице, вдовиц и сирых покровительнице, матерей печальных всенадежная утешительнице, младенцев немощных крепосте, и всем безпомощным всегда готовая помоще и верное прибежище! Тебе, о всемилостивая, дадеся от всевышняго благодать во еже всех заступати и избавляти от скорби и болезней, зане сама лютыя скорби и болезни претерпела еси, взирающи на вольное страдание сына твоего возлюбленнаго и того на кресте распинаема зрящи, егда оружие симеоном предреченное сердце твое пройде. Темже убо, о Мати чадолюбивая, вонми гласу моления нашего, утеши нас в скорби сущих, яко верная радости ходатаица. Предстоящи престолу пресвятыя Троицы, одесную сына твоего, Христа Бога нашего, можеши, аще восхощеши, вся нам полезная испросити. Сего ради с верою сердечною и любовию от души припадаем к тебе яко царице и владычце, и псаломски вопити тебе дерзаем: слыши, дщи, и виждь, и приклони ухо твое, услыши моление наше, и избави нас от обстоящих бед и скорбей: ты бо прошения всех верных, яко скорбящих радость, исполняеши, и душам их мир и утешение подаеши. Се зриши беду нашу и скорбь: яви нам милость твою, посли утешение уязвленному печалию сердцу нашему, покажи и удиви на нас грешных богатство милосердия твоего, подаждь нам слезы покаяния ко очищению грехов наших и утолению гнева божия, да с чистым сердцем, совестию благою и надеждою несумненною прибегаем ко твоему ходатайству и заступлению. Приими, всемилостивая наша владычце Богородице, усердное моление наше тебе приносимое, и не отрини нас недостойных от твоего благосердия, но подаждь нам избавление от скорби и болезни, защити нас от всякаго навета вражия и клеветы человеческия, буди нам помощница неотступная во вся дни жизни нашея, яко да под\ твоим матерним покровом всегда пребудем цели и сохранени твоим заступлением и молитвами к сыну твоему и Богу спасителю нашему, емуже подобает всякая слава, честь и поклонение, со безначальным его отцем и святым духом, ныне и присно и во веки веков.

*МЛ~ТВА ф~,*

*чтомая в нижегородском крестовоздвиженском монастыре.*

О пресвятая госпоже владычце Богородице! Со страхом многим и верою и любовию приносяще благодарственная пения, молимся ти пред\ сею чудотворною иконою, дивными чудесы просиявшею: не затвори нам грешным щедрот твоих, всенепорочная, не отвержи нас прибегающих к тебе, милосердая. умоли твоего сына и Бога, Господа нашего Иисуса Христа, да своею благодатию возставит, устроит и хранит обитель сию ко спасению душ, ему уневестившихся. Сама же, яко благая Мати вышняго, пребуди неотступна от обители сея, сущаго достояния твоего, и всесильными твоими молитвами покрый и заступи зде подвизающыяся от всех бед и нужд душевных и телесных. Не имамы бо иныя помощи, не имамы иныя надежды, разве тебе, пречистая Дево. Темже смиренно припадающе, молим тя, преблагословенная владычце: приими милостивно молитвы, прошения и благодарения всех с верою притекающих к честному твоему образу, избавляй их от падения греховнаго, от навета злых человек, от скорбей и бед, от внезапныя смерти и вечных мук, и даруй им дух сокрушения, смирение сердца, чистоту ума и оставление прегрешений, да вси мы, благодарно тя воспевающии, сподобимся небеснаго царствия, и тамо со всеми святыми да славим пречестное и великолепое имя отца и сына и святаго духа во веки веков.

*МЛ~ТВА и~,*

*чтомая в высокогорской пустыни, нижегородския епархии.*

О всемилостивая и премилосердая госпоже царице Богородице! Ты еже восхощеши, о всем упросити можеши сына твоего, Христа Бога нашего. Приими убо моление мое, и не отрини от твоего заступления мене паче всех человек грешнейшаго: подаждь ми свобождение от бед и скорбей, избави мене, всепречистая, от видимых и невидимых враг и от злых человек клевещущих на мя, не попусти мне погибнути от глада, меча, труса, потопа и огня, и буди мне помощница неоскудна, яко да под\ твоим кровом всегда сохранен буду и твоим молением в страшный день суда неосужден предстану сыну твоему и Богу нашему, емуже подобает слава и держава, со безначальным отцем и святым духом, ныне и в безконечныя веки веков.

*[Из\ рукописнаго акафиста.]*

*МЛ~ТВА а~и,*

*чтомая в вознесенском соборе града самары.*

О пресвятая владычце Богородице, богоизбранная отроковице, всех скорбящих радосте! Подаждь утешение нам в скорби сущым: отжени от нас печали, болезни, искушения и всякия напасти вражия: услыши нас грешных, припадающих пред\ твоею всечестною иконою с сокрушенным сердцем, и твоим всесильным ходатайством сподоби нескончаемыя радости во царствии сына твоего и Бога нашего во веки веков.

*МЛ~ТВА в~и,*

*чтомая в церкви села мурзиц, симбирския епархии.*

Владычце, пресвятая Богородице, небесная царице, преизрядная отроковице, ненадеющымся надеяние, болящым исцеление, сирым предстательнице, странным прибежище, нагим одеяние, скорбящым утешение и радосте, обидимым покровительнице и всем сущым в бедах и напастех скорое вспоможение и заступление! о всемилостивая госпоже Дево Богородице! Зриши беды нашя, скорби и напасти: помози нам бедным и страждущым, печальным и унылым, скорбящым и отчаянным, отими от нас всякую печаль, управи нас яко странных. Обиды нашя веси, непорочная, и помощи нам, аще волиши, можеши. Не даждь убо, госпоже, нам во отчаяние впасти: не имамы бо иныя помощи, разве сына твоего, превечнаго Бога, Cпаса Христа, и иныя предстательницы и утешительницы, разве тебе, о владычце, о заступнице, о Дево богоизбранная, о царице всея твари, голубице пречестная. Темже на твой пресвятый образ взирающе, со воздыханием и сокрушением сердца преклоняем главы и колена наша и молимся сице: призри благосердием, всепетая Богородице, услыши, преблагая, не отрини нас, но благоволи помиловати, и не отвержи наших воздыханий: никтоже бо притекаяй к тебе посрамлен от тебе исходит, но просит благодати и приемлет милость. умоли, госпоже царице владычце, Дево Марие, превечнаго Бога, Господа и Cпаса нашего Иисуса Христа, о всех нас с верою тебе покланяющихся и молящихся: соблюди же во здравии, долгоденствии и благополучнем пребывании благочестивейшаго, самодержавнейшаго, великаго государя нашего, императора николая александровича, престол его утверди в сиянии славы, яко солнце пред\ тобою, и весь род его сохрани в наследии непрестаемем: державу царствия его миром огради и плодов земных из\ъобилием обогати. Образ же сей лица твоего да будет нам стена и забрало и утверждение, врагом же нашым страх и поражение: на негоже мы вси людие твои взирающе, да приимем в недузех наших исцеление. Покрый же и избави нас от всякаго нахождения скорби и печали. Тебе молимся и мили ся деем, образ твой святый целующе: помилуй, покрый и соблюди и огради твоим заступлением, и настави ны на путь спасения в сем веце, и в будущем вечныя изьми муки: яко благословена еси и препрославлена ныне, всегда и в безконечныя веки веков.

*МЛ~ТВА г~и,*

*чтомая в тойже церкви.*

О пресвятая госпоже, владычце Дево Богородице, небеснаго царя Мати! Приими от нас приносимое тебе сие малое похвальное пение: ты бо еси святейшая всех святых ангел и архангел и всея твари честнейшая, ненадеющымся надеяние, болящым исцеление, сирым предстательница, странным прибежище, нагим одеяние, скорбящым утешение и радость, обидимым покровительница, и всем сущым в бедах и напастех скорое поможение и заступление. Темже святей твоей иконе покланяющеся, молимся тебе, умильно взывающе: владычце пресвятая, избави ны грешныя и недостойныя рабы твоя от всяких бед, напастей, скорбей же и недугов, и настави нас на путь спасения в нынешнем веце, в будущем же изьми муки вечныя, и сподоби ны небеснаго царствия сына твоего и Бога нашего: яко благословися и прославися имя твое во веки веков.

*Тропари общии пресвятей Богородице, зри выше, лист л~а на об.*

*Ин тропарь, глас и~,*

*поемый в московской вознесенской, на царицыной улице, церкви:*

Ко источнику приснотекущему милосердия, пречистей Деве Богородице, притецем людие вси, царие и князи, священницы же и иноцы, мужие и жены и чада, богатии и нищии, здравии и болящии, в покаянии вопиюще и умильно глаголюще: владычце, помози грешным рабом твоим, яви яко благая славу твою, присно потщися умилосердитися на ны, испросити очищение душ и телес наших от источника жизни нашея Бога, егоже родила еси, едина благословенная.

*Тропарь, глас д~,*

*поемый в соборной воскресенской града одоева церкви:*

Днесь пресветло красуется славнейший град москва, имея чудотворную икону владычцы нашея Богородицы: та бо верным являющи чудеса, низпосылает дары целебныя. Сего ради и мы с верою припадающе молимся, и на тоя пречистый образ взирающе, яко истинную самую зрим владычцу нашу приснодеву Богородицу, и умильно глаголем: воззри, Мати божия, оком милости, простри к нам руце твои пречистыя, якоже на иконе твоей сие зрится, и подаждь всем скорбящым радость, больным от всех недугов исцеление и от бед избавление, яко ты еси скорая предстательница о душах наших.

*Стихира, глас в~,*

*поемая на молебне вместо тропаря:*

Всех скорбящих радосте, и обидимых заступнице, и алчущих питательнице, странных утешение, обуреваемых пристанище, больных посещение, немощных покрове и заступнице, жезле старости, Мати Бога вышняго ты еси, пречистая: потщися, молимся, спастися рабом твоим.

*МЕСЯЦЪ НОЕМВРИЙ.*

*Ноемвриа ф~. Молитвы пред\ иконою пресвятыя Богородицы, именуемою скоропослушница.*

*МЛ~ТВА а~,*

*из\ акафиста.*

Преблагословенная владычце, приснодево Богородице, Бога слова паче всякаго слова на спасение наше рождшая, и благодать его преиз\ъобильно паче всех приимшая, море неисчерпаемое божественных дарований явльшаяся и чудес приснотекущая река, изливающая благость всем с верою к тебе прибегающым! Твоему чудотворному образу припадающе, молимся тебе, всещедрей человеколюбиваго Владыки матери: удиви на нас пребогатыя милости твоя, и прошения наша, приносимая тебе, скоропослушнице, исполнити ускори, вся яже на пользу, во утешение и спасение коемуждо устрояющи. Посети, преблагая, рабы твоя благодатию твоею, и подаждь недугующым цельбу и совершенное здравие, обуреваемым тишину, плененным свободу, и различными образы страждущыя утеши. Избави, всемилостивая госпоже, всяк град и страну от глада, язвы, труса, потопа, огня, меча и иныя казни временныя и вечныя, матерним твоим дерзновением гнев божий от нас отвращающи: такожде и от душевнаго разслабления, обуревания страстей и грехопадений свободи рабы твоя, яко да непреткновенно во всяком благочестии поживше в сем веце, и в будущем вечных благ сподобимся, благодатию и человеколюбием сына твоего и Бога, емуже подобает всякая слава, честь и поклонение, со безначальным его отцем и пресвятым духом, ныне и присно и во веки веков.

*МЛ~ТВА в~.*

О пресвятая Дево, Мати Господа вышняго, скоропослушная заступнице всех, к тебе с верою прибегающих! Призри с высоты небеснаго величия твоего на мя непотребнаго, ко святей иконе твоей припадающа: услыши скоро смиренную молитву мене грешнаго и принеси ю к сыну твоему: умоли его, да озарит мрачную душу мою светом божественныя благодати своея и очистит ум мой от помыслов суетных, да умирит страждущее мое сердце и исцелит раны его, да вразумит мя на добрая дела и укрепит работати ему со страхом, да простит вся содеянная мною злая, да избавит от вечныя муки и не лишит небеснаго своего царствия. о преблагословенная Богородице! Ты благоизволила еси нарещися во образе твоем скоропослушница, повелевающи всем притекати к тебе с верою: не презри убо мене скорбнаго и не попусти погибнути мне в бездне грехов моих. На тя по Бозе все мое упование и надежда спасения, и твоему покрову и предстательству вручаю себе во веки веков.

*Тропарь, глас д~:*

К Богородице притецем сущии в бедах, и ко святей иконе ея ныне припадем, с верою зовуще из\ глубины души: скоро наше услыши моление, Дево, яко скоропослушница нарекшаяся: тебе бо раби твои в нуждах готовую помощницу имамы.

*Ноемвриа ф~и. Молитва пресвятей Богородице пред\ иконою ея, именуемою в скорбех и печалех утешение.*

О пресвятая Дево, Мати Христа Бога нашего, царице небесе и земли: *Зри выше, молитва общая а~и, лист к~з на об.*

*Ноемвриа к~а. Молитвы пред\ иконою введения во храм пресвятыя Богородицы.*

*МЛ~ТВА а~.*

О пресвятая госпоже владычце Богородице! Вышши еси: *Зри выше, молитва общая а~, лист к~д.*

*МЛ~ТВА в~.*

К кому возопию, владычце; К кому прибегну: *Зри выше, молитва общая е~и, лист к~и.*

*Тропарь, глас д~:*

Днесь благоволения божия пред\ъображение и человеков спасения проповедание: в храме божии ясно Дева является и Христа всем предвозвещает. Той и мы велегласно возопиим: радуйся, смотрения зиждителева исполнение.

*Ноемвриа к~з. Молитвы пред\ иконою знамения пресвятыя Богородицы, еже в велицем новеграде.*

*МЛ~ТВА а~,*

*из\ акафиста.*

О пресвятая и преблагословенная Мати сладчайшаго Господа нашего Иисуса Христа! Припадаем и покланяемся тебе пред\ святою чудотворною иконою твоею, воспоминающе дивное знамение твоего заступления, великому новуграду от нея явленное во дни ратнаго нань нашествия. Смиренно молим тя, всесильная рода нашего заступнице: якоже древле отцем нашым на помощь тогда ускорила еси, тако и ныне нас немощных и грешных твоего матерняго заступления и благопопечения сподоби. Спаси и сохрани, владычце, под\ кровом милости твоея. благочестивейшаго государя нашего, императора николая александровича всея россии, и все Христолюбивое его воинство. Церковь святую утверди, град твой, [обитель твою] и всю страну нашу православную и всех нас, припадающих к тебе с верою и любовию и умиленно просящих со слезами твоего заступления, помилуй и сохрани. Ей, госпоже всемилостивая! умилосердися на ны, обуреваемыя грехми многими, простри ко Христу Господу богоприимныя руце твои и предстательствуй за нас пред\ благостию его, просящи нам прощения прегрешений наших, благочестнаго мирнаго жития, благия Христианския кончины и добраго ответа на страшнем суде его: да спасаеми всесильными твоими к нему молитвами, блаженство райское унаследуем, и со всеми святыми воспоем пречестное и великолепое имя достопокланяемыя Троицы, отца и сына и святаго духа, и твое велие к нам милосердие во веки веков.

*МЛ~ТВА в~.*

О пресвятая госпоже, владычце наша Богородице, небеснаго царя Мати, наша же заступнице и помощнице, преизбранная отроковице, ненадеющихся надеяние, больных исцеление, сирых предстательнице, нагим одеяние, скорбящым утешение и радость, обидимым покровительнице, всем сущым в бедах и напастех поможение и заступление! о всемилостивая госпоже, Дево Богородице владычце! Ты зриши беды нашя, скорби и напасти: помози нам немощным, скверным и неисправленным, печальным, скорбящым и озлобленным: отими от нас сию печаль, направи нас, яко странных: обиды нашя ты веси, разреши их, якоже можеши и волиши. Не даждь, госпоже, во отчаяние впасти: яко не имамы иныя помощницы и предстательницы, ни благия утешительницы, токмо тебе, о владычце, заступнице, Дево богоизбранная, царице всея твари! Темже на твой пречестный образ знамения с предвечным младенцем взирающе, целуем со воздыханием, и приклоняем главы и колена до земли. Призри благосердием, всепетая Богородице: услыши, преблагая: не отрини, но благоволи помиловати: не отвержи нашего воздыхания. Никтоже бо, к тебе притекаяй, посрамлен от тебе исходит: но всяк просяй благодать и милость приемлет. Моли, госпоже и царице, Дево Марие, Мати предвечнаго младенца, Господа нашего Иисуса Христа, на руку твоею держимаго, да той спасет и соблюдет благовернаго императора нашего николая александровича и все наследие его, престол его миром да оградит, царство его плодов земных и всех благих из\ъобилием обогатит, судом и правдою исправит, освятит и утвердит. Тебе молимся и мили ся деем, о Мати всемилостивая: не презри моления рабов твоих имярек, молящихся тебе: помилуй, владычце, покрый, соблюди, сохрани твоим заступлением, и настави на путь спасения в сем веце, а в будущем вечныя изьми муки. Яко благословена и препрославлена еси ныне и всегда и в безконечныя веки веков.

*МЛ~ТВА г~.*

О пресвятая владычце Богородице! Призри с благосердием: *Зри выше, септемвриа и~, лист л~г.*

*МЛ~ТВА д~,*

*чтомая к новгородском знаменском соборе.*

Пресвятая Дево, Мати Господа нашего, царице небесе и земли! С верою и любовию пречистому образу твоему покланяющеся, молим тя: якоже отцем нашым многажды в скорбех и напастех помощь твою явила еси, тако и нас грешных сподоби твоего матерняго покрова и заступления. Се вси мы, страстьми обуреваеми и грехми потопляеми, вечныя казни достойни есмы. Но на милость твою уповающе, со слезами взываем ти, о Мати всех скорбящих и обремененных: избави нас от падений греховных, от козней лукаваго, от навета злых человек и от всяких бед, утоли нашя скорби и печали, болезни нашя уврачуй, даруй нам прочее время жития нашего в мире и покаянии скончати, и на страшнем суде сына твоего явися нам милосердая заступница, да вси поем и величаем тя со всеми благоугодившими Богу всегда, ныне и присно и во веки веков.

*МЛ~ТВА е~,*

*чтомая в томже соборе.*

О пресвятая госпоже владычце Богородице! С верою и любовию припадающе пред\ чудотворною и многоцелебною иконою твоею, еюже дивную победу на сопротивныя граду твоему даровала еси, молим тя: якоже древле отцем нашым на помощь ускорила еси, тако и нас немощных и грешных сподоби твоего матерняго заступления. Не отврати лица твоего от притекающих к тебе: умоли, премилосердая Мати, сына твоего и Бога нашего, да сохранит под\ кровом своим благовернаго государя нашего николая александровича, да утвердит в державе его мир, тишину и благочестие, церковь же свою святую непоколебиму да соблюдет, и от неверия, ересей и раскола да избавит. Не имамы бо иныя помощи, не имамы инаго предстательства, разве тебе, пресвятая Дево. Темже град твой и всю страну православную и вся ны сохрани от глада, губительства, труса, потопа, огня, междоусобныя брани, от тлетворных ветр и от смертоносныя язвы: даруй нам воздуха благорастворение и земли плодоносие. Спаси и помилуй, госпоже, во всякой беде и нужде сущыя: скорбящыя утеши, малодушныя укрепи, страждущыя различными недуги уврачуй, стужаемыя от духов нечистых свободи, обидимыя от обид избави. Помяни рабы твоя и не презри слез и воздыхания нашего. умилостивися, владычце, на немощныя люди твоя: разсеянныя собери, заблуждшыя на путь правый настави, старость поддержи, юныя уцеломудри. Изряднее же спаси и защити нас, владычце, от всех козней лукаваго и от всех навет вражиих: укрепи немощную волю нашу к деланию заповедей божиих, умягчи окаменение сердец наших, даруй нам дух сокрушения, смирение сердца, чистоту помышлений и греховныя жизни исправление, да от греховныя скверны очистившеся, сподобимся мирныя Христианския кончины и добраго ответа на страшнем суде сына твоего. Ей, всемилостивая госпоже! и в страшный час смерти яви нам многомощное твое заступление, ускори тогда на помощь нам безпомощным и державною рукою твоею исхити нас из\ власти лютаго миродержца: преставльшыяся же во благочестии от жития сего отцы и братию нашу в вечней жизни со ангелы и со всеми святыми жити сотвори. Ты бо еси, госпоже, слава небесных и упование земных, ты по Бозе наша надежда и заступница всех притекающих к тебе и твоея святыя помощи просящих. Темже на чудный образ твой благоговейно взирающе, и пред\ ним, яко живей ти сущей, со умилением припадающе, тебе всю жизнь нашу по Христе Бозе предаем, ныне и присно и во веки веков.

*МЛ~ТВА з~,*

*чтомая в симеоновской церкви града рязани.*

О пресвятая владычце Богородице, небеснаго царя Мати, богоизбранная отроковице, ненадежных надеяние, больных исцеление, сирым предстательнице, скорбящым утешение и радость, обидимым покровительнице и всем в бедах и напастех сущым скорое поможение и заступление! Помози, о Мати божия, и нам грешным в скорби нашей, возвесели радостию сердца людей твоих, управи в мире и тишине жизнь нашу, и не даждь нам во отчаяние впасти. Ты бо едина еси паче всех святых и паче всех горних умов предстательница наша к Богу, яко всеблагаго царя благая Мати. Темже мы грешнии, на пречистый твой образ знамения взирающе, умиленно преклоняем колена, и благоговейно лобызающе, молим тя, благосердая Мати: не отрини смиреннаго моления нашего и яви нам знамение милости твоея: никтоже бо, к тебе прибегая со упованием, исходит от тебе посрамлен, но просит благодати и приемлет дар к полезному прошению, прославляя сына твоего и Бога, и тебе с ним, во веки веков.

*Тропарь, глас д~:*

Яко необоримую стену и источник чудес, стяжавше тя раби твои, Богородице пречистая, сопротивных ополчения низлагаем. Темже молим тя: мир граду твоему даруй и душам нашым велию милость.

*Ноемвриа к~з. Молитвы пред\ царскосельскою чудотворною иконою знамения пресвятыя Богородицы.*

*МЛ~ТВА а~.*

О пресвятая Дево, Мати Господа вышних сил, небесе и земли царице, града и страны нашея всемощная заступнице! Приими благодарение и славу от нас недостойных раб твоих, и вознеси молитвы нашя ко престолу Бога сына твоего, да явит нам знамение милосердия своего и пробавит благодать свою чтущым всечестное имя твое и с верою и любовию покланяющымся чудотворному образу твоему. Несмы бо достойни от него помиловани быти, аще не ты умилостивиши его о нас, владычце: тебе же вся от него возможна суть. Сего ради к тебе прибегаем, яко к несомненней и скорей заступнице нашей. услыши нас молящихся тебе, осени нас вседержавным покровом твоим, и испроси от Господа вседержителя благочестивейшему, самодержавнейшему, великому государю нашему, императору николаю александровичу всея россии: супруге его, благочестивейшей государыне императрице александре феодоровне: матери его, благочестивейшей государыне императрице марии феодоровне: наследнику его, благоверному государю цесаревичу и великому князю алексию николаевичу, и всему царствующему дому, мир, здравие, спасение и во всем благое поспешение: пастырем же нашым ревность и бдение о душах, градоправителем мудрость и силу, судиям правду и нелицеприятие, наставником разум и смиренномудрие, супругом любовь и согласие, чадом послушание, обидимым терпение, обидящым страх божий, скорбящым благодушие, радующымся благословение, болящым здравие, напаствуемым заступление, нам же всем дух веры и благочестия, дух милосердия и кротости, дух чистоты и правды. Ей, царице преблагая! умилосердися на немощныя люди твоя: разсеянныя по распутием мира собери, заблуждшыя на путь правый настави, старость укрепи, юныя уцеломудри, младенцы воспитай, и призри на всех нас призрением матерняго твоего милосердия: воздвигни нас из\ глубины греховныя и просвети сердечныя очи наши ко зрению спасения. Милостива нам буди зде и тамо, во стране земнаго пришельствия и на страшнем суде сына твоего: преставльшыяся же в вере и покаянии от жития сего отцы и братию нашу в вечней жизни со ангелы и со всеми святыми жити сотвори. Ты бо еси, госпоже, слава небесных и упование земных, ты по Бозе наша надежда и заступница всех притекающих к тебе с верою. Тебе убо молимся, и тебе, яко всемогущей помощнице, сами себе и друг друга и всю жизнь нашу по Христе Бозе предаем, ныне и присно и во веки веков.

*МЛ~ТВА в~.*

О пресвятая владычце Богородице! Призри с благосердием: *Зри выше, септемвриа и~, лист л~г.*

*Ноемвриа к~з. Молитвы пред\ абалакскою иконою знамения пресвятыя Богородицы.*

*МЛ~ТВА а~.*

О пресвятая Дево, Мати Христа Бога нашего, царице небесе и земли: *Зри выше, молитва общая а~и, лист к~з на об.*

*МЛ~ТВА в~.*

К кому возопию, владычце; К кому прибегну: *Зри выше, молитва общая д~и, лист к~и.*

*МЛ~ТВА г~,*

*чтомая в свято-троицкой церкви града вернаго, туркестанския епархии.*

О пресвятая владычце наша, госпоже Богородице! Спаси и помилуй благочестивейшаго государя нашего, императора николая александровича, самодержца всероссийскаго, супругу его благочестивейшую государыню императрицу александру феодоровну, матерь его благочестивейшую государыню императрицу марию феодоровну, наследника его благовернаго государя цесаревича и великаго князя алексия николаевича и весь царствующий дом: россию и всех верноподданных его императорскаго величества ризою твоею честною защити от всякия беды и скорби: сохрани веру православную и люди русския, и всем православным Христианом, прибегающым ко твоему божественному покрову, буди милостивая и скорая послушница до скончания века.

*МЕСЯЦЪ ДЕКЕМВРИЙ.*

*Декемвриа ф~. Молитвы пред\ иконою пресвятыя Богородицы, нечаянная радость именуемою.*

*МЛ~ТВА а~,*

*из\ службы со акафистом.*

О пресвятая Дево, всеблагаго сына Мати всеблагая, царствующаго града и святаго храма сего покрове, всех сущих во гресех и скорбех, бедах же и болезнех верная предстательнице и заступнице! Приими молебное пение сие, от нас, недостойных раб твоих, тебе возносимое: и якоже древле грешника, на всяк день многажды пред\ честною иконою твоею молившагося, не презрела еси, по нечаянную радость покаяния тому даровала еси, и усердным к сыну твоему ходатайством сего ко прощению грешника преклонила еси, тако и ныне не презри моления нас, недостойных раб твоих, но умоли сына твоего и Бога нашего, да и всем нам, с верою и умилением пред\ цельбоносным образом твоим покланяющымся, по коегождо потребе нечаянную радость дарует: грешником, во глубину зол и страстей углебающым <-> вседейственное вразумление, покаяние же и спасение: сущым в скорбех и печалех <-> утешение: в бедах и озлоблениих пребывающым <-> совершенное сих избытие: малодушным и ненадежным <-> надежду и терпение: в радости и из\ъобилии живущым <-> непрестанное благодетелю благодарение: бедствующым <- > милость: сущым в болезни <-> исцеление и укрепление: иждившым от недуга ум <-> ума возвращение и обновление: отходящым в вечную и нескончаемую жизнь <-> память смертную, умиление и о гресех сокрушение, дух бодр и твердую на милосердие судии надежду. о госпоже пресвятая! умилосердися ко всем чтущым всечестное имя твое, и всем яви всемощный покров твой и заступление: во благочестии, чистоте и честнем жительстве пребывающыя до последняго их скончания во благости соблюди: злыя благи сотвори: заблуждшыя на путь правый настави: всякому делу благому и сыну твоему угодному споспешествуй: всякое злое и богопротивное начинание разруши: в недоумении и злых обстояниих сущым незримую помощь и вразумление с небесе низпосли: от искушений, соблазнов и погибели спаси, от всех злых человек и от враг видимых и невидимых люди твоя защити и сохрани: плавающым сплавай: путешествующым спутешествуй: сущым в нужде и гладе буди питательница: неимущым крова и пристанища буди покров и прибежище: нагим подаждь одеяние, обидимым и неправедно гонимым заступление: клевету, поношение и хуление терпящыя незримо оправдай: клеветники и хулители пред\ всеми обличи: ожесточенно враждующым подаждь примирение, и всем нам друг ко другу любовь и мир, благочестие же и здравие со долгоденствием. Супружества в любви и единомыслии сохрани: супруги, во вражде и разделении сущыя, умири: матерем, дети родящым, скорое подаждь разрешение: младенцы воспитай, юныя уцеломудри, отверзи им ум к восприятию всякаго полезнаго учения, страху божию и воздержанию и трудолюбию настави: от домашния свары единокровныя люди миром и любовию огради: сиротам буди Мати, от всякаго порока и скверны отврати я, и всему благому и богоугодному научи, прельщенныя же и во грех и в нечистоту падшыя из\ бездны погибели изведи: вдовицам буди утешительница и помощница, старости буди жезл: от внезапныя смерти без\ покаяния всех нас избави, и всем нам Христианскую кончину жизни нашея безболезнену, непостыдну, мирну и добрый ответ на страшнем суде Христове даруй: преставльшыяся в вере и покаянии от жития сего со ангелы и всеми святыми жити сотвори: скончавшымся внезапною смертию милостива быти сына твоего умоли, и о всех усопших паче же о сих, иже не имут сродников, о упокоении их молящихся, сама буди непрестанная и теплая молитвенница и ходатаица: да вси на небеси и на земли ведят тя, яко твердую и непостыдную предстательницу рода Христианскаго, и сие ведуще, славят тя и тобою сына твоего, со безначальным его отцем и единосущным его духом, ныне и присно и во веки веков.

*МЛ~ТВА в~.*

О пресвятая Дево, Мати Господа вышних сил: *Зри выше, молитва общая и~, лист к~з.*

*МЛ~ТВА г~.*

Приими, о всеблагословенная и всемощная госпоже владычце Богородице Дево: *Зри выше, септемвриа и~и, лист л~д.*

*МЛ~ТВА д~,*

*чтомая в дмитровском борисоглебском монастыре, московския епархии.*

О пресвятая Дево, всеблагаго сына Мати всеблагая, царствующаго града и святаго храма сего покрове, всех сущих во гресех и скорбех, бедах же и болезнех верная предстательнице и заступнице! Приими молебное пение сие, от нас, недостойных раб твоих, тебе возносимое: и якоже древле грешника, на всяк день многажды пред\ честною иконою твоею молившагося, не презрела еси, но нечаянную радость покаяния тому даровала еси, и усердным к сыну твоему ходатайством сего ко прощению грешника преклонила еси, тако и ныне не презри моления нас, недостойных раб твоих, но умоли сына твоего и Бога нашего, да и всем нам, с верою и умилением пред\ цельбоносным образом твоим покланяющымся, по коегождо потребе нечаянную радость дарует: да вси на небеси и на земли ведят тя, яко твердую и непостыдную предстательницу рода Христианскаго, и сие ведуще, славят тя и тобою сына твоего, со безначальным его отцем и единосущным его духом, ныне и присно и во веки веков.

*Тропарь, глас д~:*

Днесь вернии людие духовно торжествуем, заступницу усердную рода Христианскаго прославляюще, и ко пречистому ея образу притекающе, взываем сице: о премилостивая владычце Богородице, подаждь нам нечаянную радость, обремененным грехи и скорбьми многими, и избави нас от всякаго зла, молящи сына твоего, Христа Бога нашего, спасти душы нашя.

*Декемвриа к~. Молитва пред\ иконою пресвятыя Богородицы леньковскою, именуемою спасительница утопающихъ*

Заступнице усердная, Мати Господа вышняго! Ты еси всем Христианом помощь и заступление, паче же в бедах сущым. Призри ныне с высоты святыя твоея и на ны, с верою покланяющыяся пречистому образу твоему, и яви, молим тя, скорую помощь твою по морю плавающым и от ветров бурных тяжкия скорби терпящым. Подвигни и вся православныя Христианы на спасание в водах утопающих, и воздаждь подвизающымся о сем богатыя милости и щедроты твоя. Се бо, на образ твой взирающе, тебе, яко милостивно сущей с нами, приносим смиренная моления наша. Не имамы бо ни иныя помощи, ни иного предстательства, ни утешения, токмо тебе, о Мати всех скорбящих и напаствуемых. Ты по Бозе наша надежда и заступница, и на тя уповающе, сами себе, и друг друга, и всю жизнь нашу тебе предаем во веки веков.

*Декемвриа к~з. Молитвы ко пресвятей Богородице пред\ иконою ея, трех радостей именуемою.*

*МЛ~ТВА а~, чтомая в московской троицкой, на грязях, церкви.*

О пресвятая Дево, всеблагаго сына Мати всеблагая, царствующаго града и святаго храма сего покрове, всем же сущым во гресех и скорбех верная предстательнице и заступнице! Не презри моления нас, недостойных раб твоих, но умоли сына твоего и Бога нашего, да всем нам, с верою и умилением пред\ чудотворным образом твоим покланяющымся, по коегождо потребе радость дарует: грешником <-> вседейственное вразумление, покаяние же и спасение: сущым в скорбех и печалех <-> утешение: в бедах и озлоблениих пребывающым <-> совершенное сих избытие: малодушным и ненадежным <-> надежду и терпение: в радости и из\ъобилии живущым <-> непрестанное Богу благодарение: сущым в болезни <-> исцеление и укрепление. о госпоже пресвятая! умилосердися ко всем чтущым всечестное имя твое, и всем яви всемощный покров твой и заступление: от враг видимых и невидимых люди твоя защити и сохрани. Супружества в любви и единомыслии утверди: младенцы воспитай, юныя уцеломудри, отверзи им ум к восприятию всякаго полезнаго учения: от домашния свары единокровныя люди миром и любовию огради, и всем нам подаждь друг ко другу любовь, мир и благочестие и здравие со долгоденствием: да вси на небеси и на земли ведят тя, яко твердую и непостыдную предстательницу рода Христианскаго, и сие ведуще, славят тя и тобою сына твоего, со безначальным его отцем и единосущным его духом, ныне и присно и во веки веков.

*МЛ~ТВА в~,*

*чтомая в церкви села марфина, московския епархии.*

О пресвятая госпоже владычце Богородице! Приими недостойную молитву нашу: *Зри выше, молитва общая г~и, лист к~з на об.*

*МЕСЯЦЪ ИАНуАРИЙ.*

*Иануариа в~и и августа е~и. Молитва пред\ иконою пресвятыя Богородицы, именуемою млекопитательница.*

Приими, госпоже богородительнице, слезная моления рабов твоих, к тебе притекающих. Зрим тя на святей иконе, на руках носящую и млеком питающую сына твоего и Бога нашего, Господа Иисуса Христа. Аще и безболезненно родила еси его, обаче матерния скорби веси и немощи сынов и дщерей человеческих зриши. Темже тепле припадающе к цельбоносному образу твоему и умиленно сей лобызающе, молим тя, всемилостивая владычце: нас грешных, осужденных в болезнех родити и в печалех питати чада наша, милостивно пощади и сострадательно заступи, младенцы же нашя, такожде и родившыя их, от тяжкаго недуга и горькия скорби избави. Даруй им здравие и благомощие, да и питаемии от силы в силу возрастати будут, и питающыя их исполнятся радостию и утешением, яко да и ныне предстательством твоим из\ уст младенец и ссущих Господь совершит хвалу свою. о Мати сына божия! умилосердися на матери сынов человеческих и на немощныя люди твоя: постигающыя нас болезни скоро исцели, належащыя на нас скорби и печали утоли, и не презри слез и воздыханий рабов твоих. услыши нас в день скорби пред\ иконою твоею припадающих, и в день радости и избавления приими благодарная хваления сердец наших. Вознеси мольбы нашя ко престолу сына твоего и Бога нашего, да милостив будет ко грехом и немощем нашым и пробавит милость свою ведущым имя его, яко да и мы, и чада наша, прославим тя, милосердую заступницу и верную надежду рода нашего, во веки веков.

*Иануариа к~а. Молитва пред\ иконою пресвятыя Богородицы, именуемою отрада и утешение,*

*чтомая в женской во имя сея иконы общине, московския епархии.*

О пресвятая госпоже Богородице, отрадо и утешение наше! Воззри милостивно на люди предстоящыя с верою и любовию и покланяющыяся пречистому образу твоему: приими наше хвалебное пение и пролей теплую твою молитву о нас грешных ко Господу, да, презрев вся наша согрешения, спасет и помилует нас. о предивная владычце! Покажи на нас чудныя милости твоя: сохрани и помилуй благочестивейшаго государя императора николая александровича и весь царствующий дом, даруй им здравие и спасение: сохрани пастырей церкве и все Христолюбивое воинство. Молим тя умиленно, избави и всех нас от всякия скорби, настави на путь всякия добродетели и благостыни, спаси от искушений, бед и болезней, изьми от нас оклеветания и свары, сохрани от молниеноснаго грома, от запаления огненнаго, от глада, труса, потопа и смертоносныя язвы: подаждь нам твою милостивую помощь в пути, и в мори и на суши. Се бо, всемилостивая владычце, во уповании несомненнем тебе нашу убогую молитву возносим. Не отрини наших слез и воздыхании, не забуди нас во вся дни жизни нашея, но всегда пребывай с нами, и твоим заступлением и ходатайством у Господа подавай нам отраду, утешение, защиту и помощь, да славим и величаем и ублажаем тя во вся роды во веки веков.

*Иануариа к~е. Молитвы пред\ иконою пресвятыя Богородицы, именуемою утоли моя печали.*

*МЛ~ТВА а~.*

Надеждо всем концем земли, пречистая Дево, госпоже Богородице, утешение наше! Не гнушайся нас грешных, на твою бо милость уповаем: угаси горящий в нас пламень греховный и покаянием ороси изсохшая сердца наша: очисти ум наш от греховных помыслов: приими мольбы, от души и сердца со воздыханием тебе приносимыя. Буди о нас ходатаица к сыну твоему и Богу, и отврати гнев его матерними твоими молитвами. Душевныя и телесныя язвы исцели, госпоже владычце: утоли болезни душ и телес: утиши бурю злых нападений вражеских, отими бремя грехов наших, и не остави нас до конца погибнути, и печалию сокрушенная сердца наша утеши, да славим тя до последняго издыхания нашего.

*МЛ~ТВА в~,*

*святаго ефрема сирина, из\ службы со акафистом.*

Дево владычце Богородице, паче естества и слова рождшая единородное божие слово, творца и Владыку всея видимыя и невидимыя твари, единаго от Троицы Бога, и Бога и человека, обитель божества явльшаяся, вместилище всякия святыни и благодати, в немже, по благоволению Бога и отца, содействующу святому духу, вселися исполнение божества телесне, царским и боголепным достоинством несравненно превознесенная и над\ всякою тварию преимущая, славо и утешение, и неизреченное веселие ангелов, апостолов же и пророков царственный венче, мучеников преестественное и дивное мужество, поборнице в подвизех и подательнице победы, уготовляющая подвижником венцы и воздаяния вечная и боголепная, всякия чести превышшая, честь и славо преподобных, непогрешительная путеуказательнице и наставнице безмолвия, дверь откровений и духовных таин, источниче света, врата вечныя жизни, неистощимая реко милосердия, неисчерпаемое море всех боголепных дарований и чудес! Тебе просим и тебе молим, сострадательнейшую матерь человеколюбиваго Владыки: буди милостива к нам смиренным и недостойным рабом твоим, призри благосердием на пленение и смирение наше, уврачуй сокрушения душ и телес наших, разсей видимыя и невидимыя враги, буди нам недостойным столп крепок пред\ лицем враг наших, бранное оружие, сильное ополчение, воевода и необоримая поборница: яви ныне на нас древния и дивныя милости твоя, да уведят беззаконнии врази наши, яко сын твой и Бог един есть царь и Владыка, яко ты еси воистину Богородица, рождшая по плоти истиннаго Бога, яко вся тебе возможна суть, и елика аще восхощеши, владычце, власть имаши вся сия совершити на небеси и на земли, и на всяко прошение даровати, елика коемуждо полезна суть: болящым здравие, в мори же сущым тишину и благое плавание. Путешествующым убо спутешествуй и охраняй я, плененныя спасай от горькаго рабства, утеши печальныя, облегчи нищету и всякое иное телесное злострадание: всех свободи от душевных недуг и страстей невидимыми твоими предстательствы и наставлении, яко да безпорочно и непреткновенно путь сея временныя жизни совершивше, наследим тобою и оная вечная блага во царствии небеснем. Верныя же цари нашя, иже страшным именем единороднаго сына твоего почтени суть, и уповают на твое предстательство и на милость твою, и во всех имут тя свою ходатаицу и поборницу, укрепи невидимо противу обстоящих врагов: разсей облак уныния, душы их облежащь: избави я от душевнаго утруждения, вместо же онаго даруй им светлое благодушие и радость, паки утверждающи мир и безмятежие державы и царства их. Спаси молитвами твоими, владычце, сию тебе наипаче посвященную паству, всякий град и страну, от глада, труса, потопа, огня, меча. нашествия иноплеменников, междоусобныя брани, и всякий праведно на ны движимый гнев отврати, благоволением и благодатию единороднаго сына и Бога твоего, емуже подобает всякая слава, честь и поклонение, со безначальным его отцем, и со присносущным и животворящим его духом, ныне и присно и во веки веков.

*МЛ~ТВА г~.*

Царице моя преблагая, надеждо моя Богородице: *Зри выше, молитва общая е~, лист к~е.*

*МЛ~ТВА д~.*

Приими, о всеблагословенная и всемощная госпоже владычце Богородице Дево: *Зри выше, септемвриа и~и, лист л~д.*

*МЛ~ТВА е~,*

О пресвятая Дево, Мати Господа вышних сил: *Зри выше, октовриа а~, лист л~д на об.*

*Тропарь, глас е~:*

утоли болезни многовоздыхающия души моея, утолившая всяку слезу от лица земли: ты бо человеков болезни отгоняеши и грешных скорби разрешаеши: тебе бо вси стяжахом надежду и утверждение, пресвятая Мати Дево.

*МЕСЯЦЪ ФЕВРуАРИЙ.*

*Февруариа е~. Молитвы пред\ иконою пресвятыя Богородицы, именуемою взыскание погибших, или избавление от бед страждущих.*

*МЛ~ТВА а~.*

О владычце преблагословенная, защитнице рода Христианскаго, прибежище и спасение прибегающих к тебе! Вем, воистину вем, яко зело согреших, и прогневах, премилостивая госпоже, рожденнаго плотию от тебе сына божия. Но имам многия образы прежде мене прогневавших его милосердие: мытари, блудницы и прочыя грешники, имже дадеся прощение грехов их, покаяния ради и исповедания. Тыя убо образы помилованных очесем грешныя души моея представляя, и на толикое божие милосердие, оныя приимшее, взирая, дерзнух и аз грешный прибегнути с покаянием ко твоему благосердию. о всемилостивая владычце! Подаждь ми руку помощи, и испроси у сына твоего и Бога, матерними и святейшими твоими молитвами, тяжким моим грехом прощение. Верую и исповедую, яко той, егоже родила еси, сын твой есть воистину Христос, сын Бога живаго, судия живых и мертвых, воздаяй комуждо по делом его: верую же паки и исповедую тебе быти истинную Богородицу, милосердия источник, утешение плачущих, взыскание погибших, сильную и непрестающую к Богу ходатаицу, зело любящую род Христианский и споручницу покаяния: воистину бо несть нам иныя помощи и покрова, разве тебе, госпоже премилостивая, и никтоже, уповая на тя, постыдеся когда, и тобою умоляя Бога, никтоже оставлен бысть. Того ради и аз твою неисчетную благость молю: отверзи двери милосердия твоего мне заблуждшему и падшему в тимение глубины, не возгнушайся мене сквернаго, не презри грешнаго моления моего, не остави мене окаяннаго, яко в погибель злобный враг похитити мя ищет: но умоли о мне рожденнаго от тебе милосердаго сына твоего и Бога, да простит великия моя грехи и избавит мя от пагубы моея, яко да и аз, со всеми получившими прощение, воспою и прославлю безмерное милосердие божие и твое непостыдное о мне заступление в жизни сей и в нескончаемем веце.

*МЛ~ТВА в~.*

О пресвятая и преблагословенная Дево, владычце Богородице, споручнице грешных и взыскание погибших! Призри милостивным твоим оком на нас, предстоящих пред\ святою иконою твоею и со умилением молящихся тебе: воздвигни нас из\ глубины греховныя, просвети ум наш, омраченный страстьми, и уврачуй язвы душ и телес наших. Не имамы иныя помощи, не имамы иныя надежды, разве тебе, владычце: ты веси вся немощи и согрешения наша. К тебе прибегаем и вопием: не остави нас твоею небесною помощию, но предстани нам присно, и твоим неизреченным милосердием и щедротами спаси и помилуй нас погибающих. Даруй нам исправление греховныя жизни нашея и избави нас от скорбей, бед и болезней, от внезапныя смерти, ада и вечныя муки. Ты бо еси, царице и владычце, скорая помощница и заступница всем притекающым к тебе и крепкое прибежище грешников кающихся. Подаждь убо нам, преблагая и всенепорочная Дево, Христианский конец жизни нашея мирен и непостыден, и сподоби нас твоим ходатайством вселитися во обителех небесных, идеже непрестанный глас празднующих радостию славит пресвятую Троицу, отца и сына и святаго духа, ныне и присно и во веки веков.

*МЛ~ТВА г~.*

Заступнице усердная, благоутробная Господа Мати! К тебе прибегаю аз окаянный и паче всех человек грешнейший: вонми гласу моления моего, и вопль мой и стенание услыши. Яко беззакония моя превзыдоша главу мою, и аз, якоже корабль в пучине, погружаюся в мори грехов моих. Но ты, всеблагая и милосердая владычце, не презри мене отчаяннаго и во гресех погибающаго: помилуй мя кающагося во злых делех моих, и обрати на путь правый заблуждшую окаянную душу мою. На тебе, владычце моя Богородице, возлагаю все упование мое. Ты, Мати божия, сохрани и соблюди мя под\ кровом твоим, ныне и присно и во веки веков.

*МЛ~ТВА д~.*

Царице моя преблагая, надеждо моя Богородице: Зри выше, молитва общая е~, лист к~е.

*МЛ~ТВА е~.*

О пресвятая Дево, Мати Христа Бога нашего, царице небесе и земли: *Зри выше, молитва общая а~и, лист к~з на об.*

*МЛ~ТВА з~.*

О пресвятая владычце и Богородице, вышшая херувим и честнейшая серафим, богоизбранная отроковице, всех погибающих спасающая! Подаждь утешение и нам: И прочая молитвы сея, зри выше, октовриа к~д, лист л~и на об.

*Тропарь общий пресвятей Богородице, глас д~:*

К Богородице прилежно ныне притецем: *Зри выше, лист л~а на об.*

*Ин тропарь, глас тойже:*

Взыщи нас погибающих, пресвятая Дево, не по грехом бо нашым наказуеши нас, но по человеколюбию милуеши: избави нас от ада, болезни и нужды, и спаси нас.

*Февруариа к~а. Молитва пред\ иконою пресвятыя Богородицы козельщанскою.*

Богородице Дево, пренепорочная Мати Христа нашего, всего рода Христианскаго заступнице! Чудотворней иконе твоей благоговейно предстояще, молим тя прилежно: услыши нас молящихся тебе, приими благодарения наша недостойная о всех неизреченных твоих к нам благодеяниих, в месте сем и во иных весех и градех земли российския явленных и являемых: ты бо еси больных исцеление. скорбящих утешение, заблуждших исправление и вразумление. Буди всем нам покров и утишное пристанище от всяких зол, бед и обстояний, от глада, Труса, потопа, огня, меча, нашествия иноплеменных, смертоносныя язвы и от злых человек озлобления. о премилосердая Мати! буди присно молитвенница любвеобильная о благостоянии святаго храма сего, о мире и тишине жительства святыя обители сея: укрепи священнодействующыя и служащыя во святем храме сем: осени вседержавным покровом твоим строители и благотворители святыя обители сея, воздаждь им вечными дары щедрот твоих: заступи от всякия напасти и сохрани с верою и благоговением притекающыя к чудотворней иконе твоей и молящыяся тебе с любовию зде и на всяком месте. Вознеси молитвы нашя, яко кадило благовонное, ко престолу всевышняго, дарующаго нам здравие, долгоденствие и в трудех благочестивых поспешение, да твоим водительством управляеми и покровом твоим осеняеми, прославим отца и сына и святаго духа, и твое матернее о нас заступление, всегда, ныне и присно и во веки веков.

*МЕСЯЦЪ МАРТЪ.*

*Марта з~. Молитвы пред\ иконою пресвятыя Богородицы ченстоховскою.*

*МЛ~ТВА а~,*

*чтомая в кирилло-мефодиевской церкви града ченстохова.*

О всемилостивая госпоже, царице Богородице, от всех родов избранная и всеми роды небесными и земными ублажаемая! Воззри милостивно на предстоящыя пред\ святою иконою твоею люди сия, усердно молящыяся тебе, и сотвори предстательством твоим и заступлением у сына твоего и Бога нашего, да никтоже изыдет отсюду тощь упования своего и посрамлен в надежде своей, но да приимет кийждо от тебе вся по благому изволению сердца своего и по нужде и потребе своей, во спасение души и во здравие телу. Наипаче же осени и огради покровом твоим, милосердая Мати, благочестивейшаго государя нашего, императора николая александровича, и весь царствующий дом его: отжени от него молитвами твоими всякаго врага и супостата, утверди житие его в мире и тишине, да и мы вси тихое и безмолвное житие поживем во всяком блазе и чистоте: удержави царство его, во еже быти в нем царству Христову: управи пути и советы его, да возсияет во днех его правда и множество мира, и да возрадуется сердце его о сущих в державе его, якоже сердце отца о чадех своих веселящася: на сопротивныя же и лукавнующыя в сердцах своих посли пред\ лицем его ужас и трепет, да поне страхом вразумятся и престанут от лукавств своих. Моли, милосердая владычце, пренебеснаго Бога, да присно соблюдет церковь свою святую во православии и твердей вере до конца веков. Призирай благосердием, всепетая, и призрением милостиваго твоего заступления на все царство всероссийское, царствующыя грады нашя и град сей и святый храм сей, и на сия богатыя твоя милости неоскудно изливай, ты бо еси всесильная помощница и заступница всех нас. Приклонися к молитвам раб твоих и прошением их, услыши воздыхания и молитвы, имиже раби твои молятся на святем месте сем. Аще и иноверный, или иноплеменник, зде преходя, помолится, услыши и милостивно соделай, яже к помощи ему и ко спасению. о всепетая Мати, надеждо наша преблагая! Собери разсеянныя, неверныя же и иноверныя во странах наших на путь истинный настави, отпадшыя от благочестивыя веры паки возврати и святей православней кафоличестей церкви их сопричти: в домех наших мир утверди, старость поддержи, юныя настави, младенцы воспитай, сирыя и вдовицы заступи, плененныя свободи, болящыя уврачуй, на суде и в заключениих и в заточениих и в горьких работах сущыя помяни, ограждающи ны присно от всякаго зла благостию твоею, и утеши милостивным твоим посещением и вся благодеющыя нам. Даруй же, благая, земли плодоносие, воздуху благорастворение и вся, яже на пользу нашу, дары благовременныя и благопотребныя молитвами избранных угодников, святых кирилла и мефодиа, в ихже храме и предстоим вси. Прежде отшедшыя отцы и матери, братию и сестры нашя упокой в селениих святых, в месте злачне, в месте покойне, идеже несть печаль и воздыхание. Егда же приспеет и наше от жития сего отшествие и к вечней жизни преселение, предстани нам, преблагословенная Дево, и даруй Христианскую кончину жития нашего безболезнену, непостыдну и святых таин причастну, да и в будущем веце сподобимся вси, купно со всеми святыми, безконечныя блаженныя жизни во царствии возлюбленнаго сына твоего, Господа и Cпаса нашего Иисуса Христа, емуже подобает всякая слава, честь и поклонение, со безначальным отцем и святым духом, во веки веков.

*МЛ~ТВА в~,*

*чтомая в церкви села забелина, владимирския епархии.*

О пресвятая владычце наша Богородице, небесная царице, наша преблагая надеждо: *Зри выше, молитва общая к~д, лист л~ на об.*

*Марта з~. Молитва пред\ иконою пресвятыя Богородицы шестоковскою,*

*чтомая в шестоковском монастыре, тферския епархии.*

К кому возопию, владычце; К кому прибегну: *Зри выше, молитва общая д~и, лист к~и.*

*Марта з~. Молитвы пред\ иконою пресвятыя Богородицы, именуемою споручница грешных.*

*МЛ~ТВА а~.*

О владычце преблагословенная, защитнице рода Христианскаго, прибежище и спасение прибегающих к тебе: *Зри выше, февруариа е~, лист м~и на об.*

*МЛ~ТВА в~, чтомая в московской николаевской, в хамовниках, церкви.*

Царице моя преблагая, надеждо моя Богородице, споручнице грешных, прибежище сирых и странных предстательнице: *И прочая молитвы сея, зри выше, молитва общая е~, лист к~е.*

*Марта ф~. Молитва пред\ албазинскою иконою пресвятыя Богородицы, именуемою слово плоть бысть,*

*чтомая в кафедральном соборе града благовещенска.*

Богородице Дево, пренепорочная Мати Христа Бога нашего, заступнице рода Христианскаго! Пред\ чудотворною иконою твоею предстояще, отцы наши молиша тя, да явиши покров твой и заступление стране приамурстей. Темже и мы ныне молим тя: град наш и страну сию от нахождения иноплеменных соблюди и от междоусобныя брани сохрани. Даруй мирови мир, земли плодов из\ъобилие, благоверному же императору нашему николаю александровичу и наследию его здравие и на враги одоление: сохрани во святыни пастырей наших, во святых храмех труждающихся: осени вседержавным покровом твоим строителей и благотворителей их. утверди в правоверии и единомыслии братии наших: заблуждших же и отступльших от православныя веры вразуми и соедини святей церкви сына твоего. Буди всем притекающым к чудотворней иконе твоей покров, утешение и пристанище от всяких зол, бед и обстояний: ты бо еси больных исцеление, скорбящих утешение, заблуждших исправление и вразумление. Приими моления наша и вознеси я ко престолу всевышняго, яко да твоим предстательством соблюдаеми и покровом твоим осеняеми, прославим отца и сына и святаго духа, ныне и присно и во веки веков.

*Марта д~и. Молитвы пред\ иконою пресвятыя Богородицы феодоровскою.*

*МЛ~ТВА а~,*

*из\ акафиста.*

О пресвятая владычце Богородице и приснодево Марие, единая надеждо нам грешным! К тебе прибегаем и тебе молим, яко велие имаши дерзновение к рождшемуся от тебе по плоти Господу Богу и спасителю нашему Иисусу Христу. Не презри слез наших, не возгнушайся воздыханий наших, не отрини скорби нашея, не посрами упования нашего на тя, но матерними молении твоими умоли Господа Бога, да сподобит нас, грешных и недостойных, свободитися от грехов и страстей душевных и телесных, и миру убо умрети, а ему единому жити по вся дни жизни нашея. о пресвятая владычце Богородице! путьшествующым спутешествуй и ограждай и охраняй оныя, избави плененных от пленения, свободи страждущих от бед, утеши сущих в печали, скорбех и напастех, облегчи нищету и всяко злострадание телесное, и даруй всем вся потребная к животу, благочестию и жизни временней. Благочестивейшаго же государя императора николая александровича и весь царствующий дом укрепи и утверди, и подаждь ему здравие и спасение и на враги победу и одоление. Спаси, владычце, вся страны и грады и сию страну и сей град, имже сия чудотворная и святая икона твоя дадеся во утешение и ограждение: [или спаси, владычце, сей град и святую обитель сию] избави я от глада, губительства, труса, потопа, огня, меча, нашествия иноплеменных, междоусобныя брани, и отврати всякий гнев, на ны праведно движимый. Даруй нам время на покаяние и обращение, избави нас от внезапныя смерти, и во время исхода нашего предстани нам явльшися, Дево Богородице, и избави нас от воздушных мытарств князей века сего, сподоби на страшнем суде Христове стати одесную, и соделай нас наследники вечных благ, да славим великолепое имя сына твоего и Бога нашего, со безначальным его отцем, и святым и благим и животворящим его духом, ныне и присно и во веки веков.

*МЛ~ТВА в~,*

*из\ акафиста.*

О премилосердая госпоже, царице Богородице! Приими смиренное моление наше, и не отрини нас, заступление и прибежище наше, и не возгнушайся нас недостойных, но, яко милосердая Мати, не престани молящи, егоже родила еси, да дарует нам прощение многих согрешений наших, да спасет нас имиже весть судьбами. Помилуй нас, владычце, помилуй нас, несть бо нам спасения от дел. Темже верно вопием ти: помилуй рабы твоя, и неплодное сердце наше покажи плодоносно делы благими. Призри на нас недостойных, ты бо еси упование и покров наш, жизнь и свет сердцу нашему. Яко невечерний свет от чрева твоего воздвигшая, озари душу нашу, и отжени всяку мглу от сердца нашего. Даруй нам умиление, покаяние и сокрушение сердечное. Сподоби нас по вся дни жизни нашея творити волю сына твоего и Бога нашего и во всем благоугождати ему единому. о Богомати! не престани молящи рождшагося от тебе за вся притекающыя с верою к сему святому [ или чудотворному] образу твоему, и подавай им скорую помощь и утешение в скорбех и напастех и злостраданиих: избави их от клеветы и злобы человеческия, от враг видимых и невидимых и всякия нужды и печали. Спаси отечество наше, царствующий град наш, град сей [или святую обитель сию] и вся грады и страны от всяких бед и нужд, и сотвори милостива нам быти Бога нашего, отврати всякий гнев его, на ны движимый, и избави ны от належащаго и праведнаго его прещения. о боголюбивая владычце, ангелов украшение, мученков славо и всех святых радосте! с ними моли Господа, да сподобит нас в покаянии скончати жизни нашея течение. В смерти же час, пресвятая Дево, избави нас от власти бесовския, и осуждения, и ответа, и страшнаго испытания, и мытарств горьких, и огня вечнаго, да сподобльшеся славнаго царствия божия, величаем тя и славим воплощшагося от тебе Христа Бога нашего, емуже слава со отцем и святым духом, ныне и присно и во веки веков.

*МЛ~ТВА г~.*

О пресвятая госпоже владычце Богородице! Вышши еси: *Зри выше. молитва общая а~, лист к~д.*

*МЛ~ТВА д~.*

Царице моя преблагая, надеждо моя Богородице: *Зри выше, молитва общая е~, лист к~е.*

*МЛ~ТВА е~,*

*чтомая в городецкой обители, нижегородския епархии.*

К кому воззову, владычце; К кому прибегну в печали моей; К кому принесу слезы и воздыхания моя, аще не к тебе, царице небесе и земли; Кто исторгнет мя из\ тины грехов и беззаконий, аще не ты, о Мати живота, заступнице и прибежище рода человеческаго; услыши стенание мое, утеши мя и помилуй в горести моей, защити в бедах и напастех, избави от озлоблений и скорбей и всяких недугов и болезней, от враг видимых и невидимых, умири вражду стужающих мне, да избавлен буду от клеветы и злобы человеческия: такожде от своея ми плоти гнусных обычаев свободи мя. укрый мя под\ сению милости твоея, да обрящу покой и радость, и от грехов очищение. Твоему матернему заступлению себе вручаю: буди мне Мати и надежда, покров и помощь и заступление, радость и утешение и скорая во всем помощница. о чудная владычце! всяк притекаяй к тебе без\ твоея всесильныя помощи не отходит: сего ради и аз недостойный к тебе прибегаю, да избавлен буду от внезапныя и лютыя смерти, скрежета зубнаго и вечнаго мучения, небесное же царствие получити сподоблюся и тебе во умилении сердца реку: радуйся, Мати божия, предстательнице и заступнице наша усердная, во веки веков.

*Тропарь, глас д~:*

Пришествием честныя твоея иконы,богоотроковице, обрадованный днесь богохранимый град кострома, якоже древний Исраиль к кивоту завета, притекает ко из\ъображению лица твоего и воплотившагося от тебе Бога нашего, да твоим матерним к нему предстательством присно ходатайствуеши всем, под\ сень крова твоего прибегающым, мир и велию милость.

*Марта к~е. Молитва пред\ иконою благовещения пресвятыя Богородицы.*

Приими, всеблагомощная, пречистая госпоже, владычце богородительнице: *Зри выше, молитва общая г~, лист к~д на об.*

*Тропарь, глас д~:*

Днесь спасения нашего главизна, и еже от века таинства явление: сын божий сын Девы бывает, и гавриил благодать благовествует. Темже и мы с ним Богородице возопиим: радуйся, благодатная, Господь с тобою.

*В субботу е~-я седмицы великаго поста. Молитва пред\ иконою пресвятыя Богородицы, именуемою похвала Богоматри.*

К кому возопию, владычце: К кому прибегну: *Зри выше. молитва общая д~и, лист к~и.*

*В великий пяток. Молитва пред\ святою иконою, именуемою плачь Богоматре,*

*чтомая в церкви села горностаева, московския епархии.*

О пречистая госпоже Богородице, нашего спасения надеждо! Воззри милостивно на люди твоя, с верою и любовию предстоящыя и пречистому образу твоему покланяющыяся: приими наше хвалебное пение сие и пролей теплую твою молитву о нас грешных ко Господу, да презрев вся наша согрешения, спасет и помилует нас. Еще же молим тя умиленно: избави нас от всякия скорби и смертоносныя язвы, подай нам твою милостивую помощь, не отрини наших слез и воздыханий, не забуди нас во вся дни жизни нашея: но всегда пребывай с нами, и твоим заступлением и ходатайством у Господа подаждь нам отраду, утешение, защиту и помощь, да славим и величаем преблагословенное и всепетое имя твое во веки веков.

*МЕСЯЦЪ АПРИЛИЙ.*

*Априлиа в~и. Молитва пред\ чудотворною иконою пресвятыя Богородицы белыничскою,*

*чтомая в белыничском Богородицком монастыре, могилевския епархии.*

О всемилостивая госпоже, царице Богородице, от всех родов избранная и всеми роды небесными и земными ублажаемая! Смиренно молимся тебе: воззри милостивно на предстоящыя пред\ святою и чудотворною иконою твоею люди сия, яко тебе самой ту сущей, и приими молитвы и пение, со умилением тебе ныне приносимыя от недостойных раб твоих, и подаждь с верою просящым по коемуждо прошению исполнение. Ты, именуемая всех скорбящих радость, услыши нас скорбных: ты, нарицаемая утоление печалей, утоли нашу печаль: ты, купино неопалимая, сохрани мир и всех нас от вредоносных огненных стрел врага: ты, взыскание погибших, не попусти нам погибнути в бездне грехов наших: ты, одигитрие, указуй нам правый путь ко спасению: ты, неувядаемый цвете чистоты, подаждь нам помощь, плотскою страстию обуреваемым, и сердца наша уцеломудри: ты, боголюбивая скоропослушнице, услыши в час сей молитву нашу: ты, заступнице усердная, Мати Господа вышняго и наша Мати и надеждо, облегчи скорбь нашу: немощным здравие даруй, разслабленныя и недужныя исцели и от одра болезни возстави, прокаженныя очисти, слепым зрение даруй, бесныя от бесов свободи, обидимыя от обид избави, скорбящым утешение низпосли, вдовицы и сирыя защити, грешныя к покаянию призови и на путь спасения направи, кающымся прощение даруй, старость поддержи, юныя настави, малыя дети сохрани, в домех мир и дружелюбие утверди, путешествующым спутешествуй, в морях плавающым буди добрая кормчая, и благотишие даруй: благочестивейшему государю нашему императору николаю александровичу на враги победу и одоление даруй: ереси и расколы искорени, отпадшыя от благочестивыя веры на путь правый обрати: страну нашу миром огради: всех же нас от внезапныя смерти сохрани, земли благоплодие и всякое душевному нашему и телесному здравию и спасению полезное даруй, вся бо ходатайством к сыну твоему, Христу Богу нашему, можеши. о всепетая Мати, пресвятая Дево Богородице! не престай молитися о нас недостойных, ко пречистому образу твоему со умилением припадающих и со страхом и любовию на сей взирающих: услыши нас, владычце, на тя по Бозе едину надежду имущих. Прежде же отшедшыя отцы и матери, братию и сестры нашя упокой в селениих святых, в месте злачне, в месте покойне, идеже несть печаль и воздыхание. Егда же приспеет и наше от жития сего отшествие и к вечней жизни преселение, предстани нам, преблагословенная надеждо наша, и даруй нам Христианскую кончину безболезнену, непостыдну, мирну и святых таин причастну, да и в будущем веце сподобимся вси, купно со всеми святыми, безконечныя блаженныя жизни во царствии возлюбленнаго сына твоего, Господа нашего Иисуса Христа, емуже подобает всякая слава, честь и поклонение, со безначальным его отцем, и пресвятым и благим и животворящим его духом, ныне и присно и во веки веков.

*Априлиа д~и. Молитвы пред\ виленскою чудотворною иконою пресвятыя Богородицы одигитрии,*

*чтомыя в виленском свято-троицком монастыре.*

*МЛ~ТВА а~.*

К кому возопию, владычце; К кому прибегну: *Зри выше, молитва общая д~и, лист к~и.*

*МЛ~ТВА в~.*

О всемилостивая госпоже, царице Богородице, от всех родов избранная и всеми роды небесными и земными ублажаемая! Воззри милостивно на предстоящыя пред\ святою иконою твоею люди сия, усердно молящыяся тебе, и сотвори предстательством твоим и заступлением у сына твоего и Бога нашего, да никтоже отидет от места сего тощь упования своего и посрамлен в надежде своей, но да приимет кийждо от тебе вся по благому изволению сердца своего, по нужде и потребе своей, во спасение души и во здравие телу. Наипаче же осени и огради покровом твоим, милосердая Мати, благочестивейшаго государя нашего, императора николая александровича, и весь царствующий дом его: отжени от него молитвами твоими всякаго врага и супостата, утверди житие его в мире и тишине, да и мы вси тихое и безмолвное житие поживем во всяком блазе, благочестии и чистоте: удержави царство его, во еже быти в нем царству Христову: управи пути и советы его, да возсияет во днех его правда и множество мира, и да возрадуется сердце его о сущих в державе его, якоже сердце отца о чадех своих веселящася: на сопротивныя же и лукавнующыя в сердцах своих посли пред\ лицем его трепет, да поне страхом вразумятся и престанут от лукавств и противлений своих. Моли, милосердая владычце, пренебеснаго Бога, да присно церковь свою святую соблюдет, вышним своим благословением архиереи нашя православныя укрепит, миром оградит, и святей своей церкви целых, здравых, честных, долгоденствующих и право правящих слово своея истины дарует, от всех же видимых и невидимых враг, со всеми православными Христианы, милостивно избавит, и во православии и твердей вере до конца веков непоступно и неизменно сохранит. Призирай благосердием, всепетая, и призрением милостиваго твоего заступления на все царство наше всероссийское, царствующыя грады нашя и град сей, святую обитель сию, храм сей и духовный вертоград зде сущий, и на сия богатыя твоя милости неоскудно изливай, ты бо еси всесильная помощница и заступница всех нас. Приклонися к молитвам и всех раб твоих, ко святей иконе твоей зде притекающих, услыши воздыхания и гласы, имиже раби твои молятся на святем месте сем. Аще же и иноверный и иноплеменник, зде преходя, помолится, услыши, чадолюбивая госпоже, и сего человеколюбне, и милостивно соделай, яже к помощи ему и ко спасению. Ожесточенныя же и разсеянныя сердцы своими во странах наших на путь истины настави: отпадшыя от благочестивыя веры обрати и паки святей православней кафоличестей церкви сопричти. В домех людей твоих и во братии святыя обители сея мир огради и соблюди, в юных братство и смиренномудрие утверди, старость поддержи, отроки настави, в возрасте совершеннем сущыя умудри, сирыя и вдовицы заступи, утесненныя и в скорбех сущыя утеши и охрани, младенцы воспитай, болящыя уврачуй, плененныя свободи, ограждающи ны присно от всякаго зла благостию твоею, и утеши милостивным твоим посещением и вся благодеющыя нам. Даруй же, благая, земли плодоносие, воздуху благорастворение и вся, яже на пользу нашу дары благовременныя и благопотребныя, всемощным твоим предстательством пред\ всесвятою живоначальною Троицею, в еяже храме предстоим вси, нам помогающи. Прежде отшедшыя отцы и матери, братию и сестры нашя, и вся от лет древних ко святей иконе твоей сей припадавшыя, упокой в селениих святых, в месте злачне, в месте покойне, идеже несть печаль и воздыхание. Егда же приспеет и наше от жития сего отшествие и к вечней жизни преселение, предстани нам, преблагословенная Дево, и даруй Христианскую кончину жития нашего безболезнену, непостыдну, мирну и святых таин причастну, да и в будущем веце сподобимся вси, купно со всеми святыми, безконечныя блаженныя жизни во царствии возлюбленнаго сына твоего, Господа и Cпаса нашего Иисуса Христа, емуже подобает всякая слава, честь и поклонение, со отцем и святым духом, во веки веков.

*Априлиа к~е. Молитва пред\ чудотворною иконою пресвятыя Богородицы цареградскою,*

*чтомая в елеазаровой пустыни, псковския епархии.*

К тебе, пресвятая госпоже Богородице, недостойнии раби твои прибегаем: ты бо, преблагая, едина незлобивая еси и велемощная к сыну твоему, Христу Богу нашему, за ны грешныя ходатаица и непостыдная предстательница. Веси, яко благость его преступлением божественных его заповедей зело преогорчихом: несть бо грех, егоже мы непотребнии не сотворихом, всяко страх божий поправше: того ради и духа благодати и дара преестественнаго сыноположения отвергохомся, и всякаго отвращения и казни достойни сотворихомся. Веси, преблагая заступнице, яко и твоя милости и дарования мы безумнии забвению предахом, и твоего милосердия недостойни содеяхомся. Колькраты бо тя, госпоже богородительнице, на умоление сына твоего и Бога нашего подвизающе, от злых исправление явити обещахом! но солгахом окаяннии, и твое матернее к нему за ны грешныя предстательство и заступление ни во чтоже вменихом, и тако зело неблагодарни и злонравни явихомся, и ныне студ свой носяще и ниже воззрети на пречистый твой образ достойни суще, в покаянии пред\ ним предстахом. Темже и глаголем: вемы, владычце, вемы, колико может твое матернее ко Христу Богу нашему дерзновение: вемы, яко никтоже, прибегаяй к тебе, благосердая, с покаянием и умилением, посрамлен от тебе бысть, или призываяй тебе, пречистая, не услышан от тебе изыде: чтит бо сын твой тя, богоневесто, яко матерь свою, милостивно моления твоя приемля. умилосердися убо на ны непотребныя рабы твоя и, имиже веси судьбами, взыщи ны погибшыя: просвети наш ум светом боговедения, да им озарени бывше, всякое злое помышление и всяк безстудных деяний образ до конца отсечем, всем же сердцем заповеди господни возлюбим и в них непорочно ходити начнем. Еще же, о владычце, и еретическая возстания низложи, разсеянныя собери, заблуждшыя во едино Христово стадо возврати, старость поддержи, юныя вразуми, вдовицы и сирыя защити, болящыя исцели и скорбящыя утеши. Благоверному и Христолюбивому нашему царю крепость на враги даруй, царство же его миром огради и во веки незыблемо соблюди: нам же всем преспеяние в вере и делех благих в долготу дний даруй. Прежде отшедшыя отцы и братию нашу во светлостех райских и селениих праведных упокой, с нимиже и нас всех в покаянии и исповедании приими, да и мы со всеми святыми прославим пречистное и пресвятое имя отца и сына и святаго духа во веки веков.

*В пяток светлыя седмицы. Молитвы пред\ билярскою чудотворною иконою пресвятыя Богородицы, именуемою живоносный источник,*

*чтомыя в михаило-архангельской церкви пригорода вилярска, казанския епархии.*

*МЛ~ТВА а~.*

О пресвятая госпоже владычце Богородице! Вышши еси: *Зри выше, молитва общая а~, лист к~д.*

*МЛ~ТВА в~.*

Царице моя преблагая, надеждо моя Богородице: *Зри выше, молитва общая е~, лист к~е.*

*МЛ~ТВА г~.*

К тебе, пречистей божией матери, аз окаянный припадая молюся: *Зри выше, молитва общая з~, лист к~е.*

*В пяток светлыя седмицы. Молитва пред\ иконою пресвятыя Богородицы, именуемою прозрение очес,*

*чтомая в московской трехсвятительской, на кулишках, церкви.*

О пресвятая госпоже владычце Богородице! Приими недостойную молитву нашу, и сохрани всех нас, с верою и любовию покланяющихся пречистому образу твоему, от навета злых человек и от внезапныя смерти, и даруй нам прежде конца покаяние. На моление наше умилосердися, и радость вместо печали даруй нам. Се бо, на твой образ взирающе, яко живущей ти с нами, молим тя усердно: избави нас, о Мати всех скорбящих и обремененных, от всякия беды и напасти, скорби, болезни и печали и от всякаго зла. И сподоби ны, недостойныя рабы твоя, одесную стати сына твоего, Христа Бога нашего, во втором и славнем его пришествии, и наследники быти царствия небеснаго и жизни вечныя со всеми святыми в безконечныя веки веков.

*МЕСЯЦЪ МАИЙ.*

*Маиа з~. Молитва пред\ чудотворною иконою пресвятыя Богородицы любечскою.*

*Из\ службы.*

О пресвятая и преблагословенная Мати Господа и Cпаса нашего Иисуса Христа, пречистая приснодево, Богородице Марие! Припадаем и покланяемся тебе пред\ святою и чудотворною иконою твоею, юже от лет древних зде чудесы многими и исцеленьми неисчетными прославити благоизволила еси. Смиренно молимся тебе, благой и милосердней заступнице нашей: предстательством угодника твоего, преподобнаго антониа печерскаго, вонми гласу грешных молений наших, не презри воздыханий от души, виждь скорби и беды нас обышедшыя, и яко любвеобильная воистину Мати, потщися на помощь нам безпомощным, унылым, во многия и тяжкия грехи впадшым и присно прогневляющым Господа и создателя нашего, егоже умоли, предстательнице наша, да не погубит нас со беззаконии нашими, но да явит нам человеколюбную свою милость. Испроси нам, владычце, у благости его телесное здравие и душевное спасение, благочестное и мирное житие, земли плодоносие, воздуха благорастворение, дожди благовременны и благословение свыше на вся благая дела и начинания наша. Исходатайствуй, госпоже, у царя царствующих и Господа господствующих, благочестивейшему, самодержавнейшему, великому государю нашему, императору николаю александровичу всея россии, на вся враги его победу и одоление, всему же православному царству его милость божию, благоустроение и во всех благих из\ъобилие. о царице всепетая, Мати божия всеблагая! простри богоноснии руце твои к возлюбленному сыну твоему и Богу нашему, умоли его вся ны спасти и избавити от погибели вечныя. Якоже древле на месте сем отцем нашым милость твою являла еси, владычце, сице и нам ныне яви, Богородице, твоя щедроты: болящыя исцели, скорбящыя утеши, бедствующым помози: споспеши всем нам носити иго Христово в терпении и смиренномудрии, и сподоби нас благочестно житие сие земное скончати, Христианскую же непостыдную кончину получити и небесное царствие унаследити, матерним ходатайством твоим к рождшемуся от тебе Господу и Богу нашему Иисусу Христу, емуже, со безначальным его отцем и пресвятым духом, подобает всякая слава, честь и поклонение, ныне и присно и во веки веков.

*Тропарь, глас д~:*

Преблагословенная царице, пречистая Дево Богородице, прославльшая град любечь угодника твоего преподобнаго антониа печерскаго рождением и чудотворныя иконы твоея явлением! Молим тя, всеблагая, моли за ны рождшагося от тебе царя Христа Бога нашего, и матерним твоим к нему предстательством избави нас от всякаго зла: недуги нашя исцели, печали нашя утоли и наследники яви нас царствия небеснаго, яко милосердна.

*Маиа к~а, иуниа к~г и августа к~з. Молитвы пред\ иконою пресвятыя Богородицы владимирскою.*

*МЛ~ТВА а~,*

*из\ акафиста.*

О всемилостивая госпоже Богородице, небесная царице, всемощная заступнице, непостыдное наше упование! Благодарим тя о всех благодеяниих, российским людем от тебе бывших, отдревле и доднесь от чудотворныя иконы твоея явленных. И ныне, преблагая владычце, призри на ны грешныя и недостойныя рабы твоя, яви нам милость твою, и моли сына твоего, Христа Бога нашего, о еже избавитися нам от всякаго зла, и сохранитися царствующым градом, всякому граду и веси и всей стране нашей от глада, губительства, труса, потопа, огня, меча, нашествия иноплеменник и междоусобныя брани. Испроси благочестивейшему, самодержавнейшему, великому государю нашему, императору николаю александровичу и всему царствующему дому благоденственное и мирное житие, здравие, долгоденствие, во всем благое поспешение и спасение. Сохрани и умудри пастырей церкве, еже достойно пасти стадо Христово и право правити слово истины: укрепи Христолюбивое всероссийское воинство, подаждь дух совета и разума военачальником, градоначальником и всем, иже во власти суть: низпосли святое твое благословение и всем православным Христианом, покланяющымся ти и молящымся пред\ цельбоносною твоею иконою. Буди нам заступница и ходатаица пред\ престолом всевышняго, идеже предстоиши. К кому убо прибегнем, аще не к тебе, владычце; Кому принесем слезы и воздыхания, аще не тебе, пресвятая Богородице; Не имамы бо иныя помощи, не имамы иныя надежды, разве тебе, небесная царице. Под\ твой покров притекаем: молитвами твоими низпосли нам мир, здравие, земли плодоносие, воздуха благорастворение, избави ны от всяких бед и скорбей, от всяких недугов и болезней, от внезапныя смерти и от всех озлоблений врагов видимых и невидимых. Вразуми и научи ны, о всемилостивая заступнице, путь земнаго сего жития безгрешно проити. Ты веси немощи нашя, веси и согрешения наша, но и веру веси, и упование видиши: темже даруй нам исправление греховныя жизни и умягчи злая сердца наша. укрепи в нас правую веру, вложи в сердца наша дух страха божия, дух благочестия, дух смирения, терпения и любве, в добрых делех преуспеяние: избави же нас от искушений, от пагубных душевредных учений, от неверия, развращения и погибели вечныя. Тебе убо просим, пречистая владычце, и припадающе пред\ святою твоею иконою, молимся: умилосердися на ны и помилуй ны, в страшный же день суда ходатайством и заступлением твоим сподоби ны стати одесную сына твоего, Христа Бога нашего, емуже подобает всякая слава, честь и поклонение, со безначальным его отцем, и пресвятым и благим и единосущным его духом, ныне и присно и во веки веков.

*МЛ~ТВА в~.*

О пресвятая госпоже владычце Богородице! Вышши еси: *Зри выше, Молитва общая а~, лист к~д.*

*МЛ~ТВА г~.*

Приими, всеблагомощная, пречистая госпоже: *Зри выше, молитва общая г~, лист к~д на об.*

*МЛ~ТВА д~.*

Царице моя преблагая, надеждо моя Богородице: *Зри выше, молитва общая е~, лист к~е.*

*МЛ~ТВА е~.*

О пресвятая госпоже владычце Богородице! Приими недостойную молитву нашу: *Зри выше, молитва общая г~и, лист к~з на об.*

*МЛ~ТВА з~,*

*чтомая в богоявленском соборе града княгинина, нижегородския епархии.*

К кому возопием, владычце; К кому прибегнем в горести нашей, аще не к тебе, царице небесная; Кто плачь наш и воздыхание приимет, аще не ты, пренепорочная, надеждо Христиан и прибежище нам грешным; Кто паче тебе в милости; Приклони ухо твое к нам, владычце, Мати Бога нашего, и не презри требующих твоея помощи: услыши стенание наше, подкрепи нас грешных, вразуми и научи, царице небесная, и не отступи от нас раб твоих, владычце, за роптание наше, но буди нам Мати и заступница, и вручи нас милостивому покрову сына твоего: устрой о нас, како угодно будет святей твоей воли, и приведи нас грешных к тихой и безмятежней жизни, да плачемся о гресех наших, да возрадуемся же с тобою всегда, ныне и присно и во веки веков.

*МЛ~ТВА з~,*

*чтомая в корнилиево-комельском монастыре, вологодския епархии.*

О пресвятая владычце наша Богородице, небесная царице, наша преблагая надеждо: *Зри выше, молитва общая к~д, лист л~ на об.*

*Тропарь, глас д~:*

Днесь светло красуется славнейший град москва, яко зарю солнечную восприемши, владычце, чудотворную твою икону, к нейже ныне мы притекающе и молящеся тебе, взываем сице: о пречудная владычце Богородице! молися из\ тебе воплощенному Христу Богу нашему, да избавит град сей и вся грады и страны Христианския невредимы от всех навет вражиих, и спасет душы нашя, яко милосерд.

*Маиа к~а. Молитва пред\ чудотворною иконою пресвятыя Богородицы оранскою,*

*чтомая в оранском Богородицком монастыре, нижегородския епархии.*

О пресвятая госпоже владычце Богородице! Вышши еси: *Зри выше. молитва общая а~, лист к~д.*

*Маиа к~ф. Молитва пред\ иконою пресвятыя Богородицы мателикийскою.*

О пресвятая владычце и Богородице, вышшая херувим и честнейшая серафим: *Зри выше, октовриа к~д, лист л~и на об.*

*Маиа к~ф. Молитвы пред\ чудотворною иконою пресвятыя Богородицы, недремлющее око именуемою,*

*чтомыя в угличском богоявленском монастыре, ярославския епархии.*

*МЛ~ТВА а~.*

О пресвятая госпоже, владычце моя Богородице, небесная царице! Ты веси скорбь сердца моего и печаль души моея. Молюся убо тебе усердно: спаси и избави мя, грешнаго раба твоего, от напрасныя клеветы, от всякия беды и напасти и внезапныя смерти. Помилуй мя и во всякое время сохрани мя, во дни труждающася и на пути ходяща, и в ношных часех спяща снабди, покрый и заступи. Защити мя, владычце Богородице, от всех враг моих, видимых и невидимых, и от всякаго злаго обстояния. На всяком месте и на всякое время буди ми, Мати преблагая, стена необоримая и заступление крепкое всегда, ныне и присно и в будущыя веки веков.

*МЛ~ТВА в~.*

О пресвятая и преблагая владычце Богородице, чистейшая святаго духа приемнице и непорочное слова божия святилище! Радуйся, яко ты еси радость ангелом и человеком, сладчайшаго бо Иисуса Христа нашествием духа святаго родила еси плотию, и яко младенца того пеленами повила еси, яко возлюбленнаго сына млеком питала еси и об\ъимающи лобзала еси. Молим тя, великая владычце: не отрини раб твоих, сему чудотворному твоему образу предстоящих и всю надежду свою по Бозе на тя возложивших: ты бо еси надежда и прибежище наше, жизнь и заступление наше, крепость наша и отрада. умоли возлюбленнаго сына твоего, еже сохранитися отечеству нашему и всякой стране Христианстей в мире и безмятежии, и утвердитися державе благочестивейшаго царя нашего, соблюдатися же непоколебимей святей православней церкви нашей, неверию искоренитися, ересем и расколом упразднитися, пастырем нашым в ревности укрепитися, еже право правити слово истины. Паки умоли, госпоже, возлюбленнаго сына твоего, да избавит всех нас от всякия нужды, скорби и болезни, да низпослет нам тихое и мирное житие, здравие телесное и душевное спасение, да умирит страждущая сердца наша и да исцелит сердечныя скорби, да вразумит нас на добрая дела, да очистит умы от помыслов суетных и наставит ко исполнению заповедей своих, и от вечныя муки да избавит, и да дарует нам небесное царствие, в немже возвеличим тя, преславную владычцу нашу, и прославим пречестное и великолепое имя великаго Бога, отца и сына и святаго духа, ныне и присно и в безконечныя веки веков.

*МЕСЯЦЪ ИуНИЙ.*

*Иуниа и~. Молитва пред\ иконою пресвятыя Богородицы ярославскою.*

О пресвятая Дево, Мати Господа вышних сил, небесе и земли царице и града нашего ярославля всемощная заступнице! Приими хвалебное пение сие от нас недостойных раб твоих, и вознеси молитвы нашя ко престолу Бога сына твоего, да милостив будет неправдам нашым и пробавит благодать свою чтущым всечестное имя твое и с верою и любовию покланяющымся чудотворному образу твоему. Несмы бо достойни от него помиловани быти, аще не ты умилостивиши его о нас, владычце, яко вся тебе от него возможна суть. Сего ради к тебе прибегаем, яко к несомненней и скорей заступнице нашей, и тебе, яко всемогущей помощнице, сами себе и друг друга и всю жизнь нашу по Христе Бозе предаем, ныне и присно и во веки веков.

*Иуниа а~и. Молитвы пред\ иконою пресвятыя Богородицы милующею, или милостивою, или достойно есть.*

*МЛ~ТВА а~,*

*из\ акафиста.*

О пресвятая и премилостивая владычце Богородице! Припадающе ко святей иконе твоей, смиренно молимся тебе: вонми гласу моления нашего, виждь скорби, виждь беды нашя, и яко любвеобильная Мати, потщися на помощь нам безпомощным: умоли сына твоего и Бога нашего, да не погубит нас за беззакония наша, но да явит нам человеколюбно свою милость. Испроси нам, владычце, у благости его телесное здравие и душевное спасение и мирное житие, земли плодоносие, воздуха благорастворение, и благословение свыше на вся благая дела и начинания наша, православному же царю нашему николаю александровичу на вся враги победу и одоление. И якоже древле призрела еси милостивно на смиренное славословие послушника афонскаго, воспевавшаго тя пред\ пречистою иконою твоею, и ангела к нему послала еси, да научит его воспевати песнь небесную, еюже славословят тя ангели: тако и ныне приими наше усердное молитвословие, тебе приносимое. о царице всепетая! простри ко Господу богоноснии твои руце, имиже Богомладенца Иисуса Христа носила еси, и умоли его избавити нас от всякаго зла. Яви, владычце, твою милость к нам: болящыя исцели, скорбящыя утеши, бедствующым помози, и сподоби нас благочестно житие сие земное совершити, Христианскую непостыдную кончину получити и небесное царствие наследити, матерним ходатайством твоим к рождшемуся от тебе Христу Богу нашему, емуже, со безначальным его отцем и пресвятым духом, подобает всякая слава, честь и поклонение, ныне и присно и во веки веков.

*МЛ~ТВА в~.*

Достойно славимая и праведно от всех горних чинов ублажаемая, яко без\ сравнения их превосходящая, Бога и творца всяческих рождшая, паче всех возвеличенная, пречудная владычце! Молися из\ тебе воплощенному Христу Богу нашему, да призрит на ны люди безответныя, да сохранит нас невредимых от всех навет вражиих и злых клевет, много бо может твоя матерняя молитва, по реченному: проси, Мати моя, не отвращуся, но вся прошения твоя исполню. Сего ради, радостию о сем исполняемии, взываем ти: спаси, владычце, погибающыя рабы твоя, просвети омраченныя суемудрствованьми века сего и приведи ны ко сладчайшему Иисусу, да вечно радующеся взываем: слава отцу, слава сыну, слава святому духу, слава и тебе преславней и пренепорочней Деве Богоматри, ублажаемей и благословляемей в безконечныя веки веков.

*МЛ~ТВА г~.*

О всепетая владычце мира, преукрашенная всецарице, честнейшая херувим и славнейшая без\ сравнения серафим! Небо и земля ублажают тя, яко в вечное примирение их пред\ъизбранную от животворящия Троицы: тя величает всяк возраст и чин земнородных, без\ истления Бога слова рождшую, сущую Богородицу: архангели и ангели боголепно воспевают тя, яко превозлюбленную дщерь Бога отца: херувими и серафими с веселием славят тя, яко пречистую невесту Бога духа. Достойно есть, яко воистину, блажити тя Богородицу, присноблаженную и пренепорочную и матерь Бога нашего. Ты, о всеблагая госпоже, по Бозе упование всех концев земли и сущих в мори далече, ты сирых и убогих заступление, ты безпомощных помощь, и непостыдное прибежище многопечальных и отчаянных, ты едина, по гласу церковному, всеми презренных и отверженных не оставляеши твоим покровом и благодатию. о преблагословенная Мати щедрот и милосердия, помилуй и спаси мя, всенепотребнаго раба твоего имярек, с сердцем сокрушенным припадающаго ко святому образу твоему, пред\ нимже небесный благовестник радости, песненно ублажив тя, научил есть нас и предаде всем блажити тя, милостивую матерь всемилостиваго Cпаса нашего. Воплощением от духа святаго и тебе, Марии Девы, сын твой послася от отца исцелити сокрушенныя сердцем, дати пленным отпущение, слепым прозрение и отпустити сокрушенныя во отраду. Матрнее убо дерзновение имущи, умилостиви его, да отпустит мне страстьми плененному согрешения, да исцелит благодатию своею мя сокрушеннаго, да просветит омраченнаго, да укрепит мя немощнаго прочее время жития сего маловременнаго и многомятежнаго прейти в безмятежии и мире, в покаянии и чистоте, в поучении смертнем и всяком благоделании: Христианский же конец непостыден даруй ми, и сподоби мя, недостойнаго, наследника быти вечныя и блаженныя жизни, да со избранными достойно и праведно ублажаю тя присноблаженную и величаю всех Владыку, нашего ради спасения из\ тебе вочеловечшася, со безначальным его отцем и животворящим его духом, ныне и присно и во веки веков.

*МЛ~ТВА д~,*

*чтомая в бугульминском александро-невском монастыре, самарския епархии.*

О пресвятая Дево Богородице, в скорбех наших едино утешение! Тобою, Дево Богородице, пение послушника афонскаго чудесне дополнися: восполни убо и нашя силы духовныя, яко да возможем достойно пети тя, воистинну рождшую спасителя миру. Вознеси моление к сыну твоему о нас, да не оскудеет вера в нас грешных, юже диавол исхитити тщится в рабех твоих и во всем Христианстем роде. О сих сокрушенным сердцем молимся. Помози нашему маловерию, еже в нас дела злонравная посеявает, самолюбие же и гордыню, сребролюбие и сластолюбие, невоздержание и пиянство, от нихже да избавимся предстательством твоим, пречистая, и да сподобимся спасение получити благодатию Господа нашего Иисуса Христа, емуже подобает честь, благодарение и поклонение, со безначальным его отцем, и со святым и единосущным ему духом, во веки веков.

*Тропари, глас д~:*

а~. Притецем, вернии, со дерзновением к милующей царице Богородице, и умиленно воззовем к ней: низпосли на ны милости твоя богатыя: благовернаго императора нашего во здравии и благоденствии соблюди: град сей избави от всякаго обстояния: мир даруй мирови и спасение душам нашым.

в~. отцев всеафонское множество, соберитеся, верно празднующе, днесь радующеся и светло восклицающе вси в веселии: божия бо Мати ныне от ангела преславно воспевается. Темже яко Богородицу присно сию славим.

*Иуниа и~и. Молитвы пред\ иконою пресвятыя Богородицы боголюбскою, или боголюбивою.*

*МЛ~ТВА а~,*

*из\ акафиста.*

О пречистая госпоже Богородице, Мати боголюбивая, надеждо нашего спасения! Воззри милостивно на люди сия, предстоящыя с верою и любовию и покланяющыяся пречистому образу твоему: приими наше хвалебное пение сие и пролей теплую твою молитву о нас грешных ко Господу, да презрев вся наша согрешения, спасет и помилует нас. о предивная владычце! покажи на нас чудныя милости твоя: сохрани и помилуй благочестивейшаго государя императора николая александровича и весь царствующий дом, даруй им здравие и спасение: сохрани невредимы и пастыри церковныя и все Христолюбивое воинство. Молим тя умиленно, избави нас от всякия скорби, настави на путь всякия добродетели и благостыни, спаси от искушений, бед и болезней, изьми от нас оклеветания и распри, сохрани нас от молниеноснаго грома, от запаления огненнаго, от глада, труса, потопа и смертоносныя язвы: подай нам твою милостивую помощь на пути, в мори и на суши, да не погибнем люте. о всемилостивая, боголюбивая Мати! со упованием твердым возсылаем к тебе нашу убогую молитву: не отрини наших слез и воздыханий, не забуди нас во вся дни жизни нашея, но всегда пребывай с нами, и твоим заступлением и ходатайством у Господа подаждь нам отраду, утешение, защиту и помощь, да славим и величаем преблагословенное и всепетое имя твое во веки веков.

*МЛ~ТВА в~,*

*из\ службы.*

О чудная и вышшая всех тварей царице Богородице: *Зри выше, молитва общая з~и, лист к~и на об.*

*МЛ~ТВА г~,*

*из\ древния рукописныя службы.*

Всечистая владычце Богородице! Ты непрестанно руце твои к рождшемуся из\ тебе плотию нашего ради спасения простираеши. Мы же грешнии тя всегда воспеваем, и заступницу всему миру исповедуем, и твое рождество славим. Днесь убо тебе молимся и к тебе прибегаем, иныя помощницы паче тебе, владычце, не ведуще. Дерзновение имущи всегда, моли, госпоже, о нас сына твоего, Христа Бога нашего, да покровени будем десницею вышняго содетеля и промыслителя и спасителя нашего всегда, ныне и присно и во веки веков.

*МЛ~ТВА д~.*

Царице моя преблагая, надеждо моя Богородице: *Зри выше, молитва общая е~, лист к~е.*

*МЛ~ТВА е~,*

*чтомая пред\ чудотворною иконою пресвятыя Богородицы боголюбскою, яже в зимарове, рязанския епархии.*

О великое ангельское удивление, пророков исполнение, апостольская проповедь, мученков веселие, и всех святых всежелательное и сладостное зрение, преблагословенная госпоже, Дево Богородице, Марие боголюбивая! Воздвигни руце твои к сыну твоему и Богу нашему Иисусу Христу, молящися ему о нас грешных и недостойных рабех твоих: удержи праведный его гнев на нас движимый, и не даждь нам погибнути со беззаконьми нашими, умоли его неизреченную благость, Дево боголюбивая: се бо плоть и кровь есмы и дело пречистых рук его: аще и согрешихом, но инаго Бога разве сына твоего не знаем. Призри убо, о владычце госпоже, на люди твоя, пред\ святою твоею иконою предстоящыя, и умильно на ню, яко на самую тя матерь Бога нашего, взирающыя, и просящыя от тебе великия и богатыя милости. о Мати чадолюбивая! испроси у сына твоего, Христа Бога нашего, жития нашего исправление: се бо исчезаем от гнева божия, понеже преогорчихом его благость и многое милосердие, непрестанно распинающе его скверными делы, завистию враждебною, гневом друг друга снедающе, убогия и сирыя обидяще, презирающе страх божий: еще же блудом и нечистотами и пиянством вси осквернихомся, якоже безсловесная животная в тине смрадней валяющеся и боготканную одежду, приятую от святаго крещения, в конец раздирающе. Темже твоего заступления честною ризою нас покрый, от гнева божия нас спасающи, да не огнь сошед сожжет нас окаянных во гресех наших. Но паче со всеми праведными пророки и апостолы и мученки и всеми святыми твоими светлым призрением неизреченныя святыни твоея нас утеши, да вси тебе со страхом зовем: радуйся, благодатная, Господь с тобою, благословенная надеждо душ наших. о боголюбивая царице! сподоби и ны, грешныя рабы твоя, одесную стати во втором пришествии сына твоего и наследники быти царствия небеснаго и жизни вечныя со всеми святыми: яко едина его держава благословена и препрославлена во веки веков.

*Тропари, глас а~,*

*из\ службы:*

а~. Боголюбивая царице, неискусомужная Дево, Богородице Марие! моли за ны тебе возлюбившаго и рождшагося от тебе сына твоего, Христа Бога нашего, подати нам оставление прегрешений, мирови мир, земли плодов из\ъобилие, императору нашему николаю александровичу и наследию его здравие, на враги же одоление, пастырем святыню и всему человечу роду спасение. Грады нашя и всю землю российскую от нахождения иноплеменных заступи и от междоусобныя брани сохрани. о Мати боголюбивая Дево! о царице всепетая! ризою твоею покрый нас от всякаго зла, от видимых и невидимых враг защити, и спаси душы нашя.

в~. Всепетая и всеславная царице Богородице, Мати всея твари содетеля, Христианская надеждо и заступнице, печальных утешение, ненадеющихся и отчаявшихся скорое надеяние! молим тя, милостива буди нам грешным, и не остави раб твоих, и не отрини моления верных, в скорбех и бедах пред\ честным образом твоим избавления требующих. о владычце, благая помощнице! ризою твоею честною нас защити и от всех зол избави, молящи сына твоего, Христа Бога нашего, да спасет душы нашя, яко милосерд.

*Величание:*

Величаем тя, пресвятая Дево, и чтем образ твой святый, егоже благоверный князь андрей даде нам на враги в победу и всем верным во спасение.

*Иуниа к~. Молитва пред\ иконою пресвятыя Богородицы моденскою.*

О пресвятая госпоже владычце Богородице! Приими недостойную молитву нашу: *Зри выше, в пяток светлыя седмицы, лист н~е на об.*

*Иуниа к~г. Молитва пред\ иконою пресвятыя Богородицы владимирскою красногорскою.*

О пресвятая Дево, Мати Христа Бога нашего, царице небесе и земли: *Зри выше, молитва общая а~и, лист к~з на об.*

*Тропарь, глас в~:*

Радуйся, святая горо красная, небеси подобная: слава бо божия на тебе возсия. Взыграйте, горы и холми, веселием, яко на сей святей горе икона божия матере, честнаго ея умиления, прославися. Ликуйте, человецы, и веселитеся, яко нам даровася богатство неотемлемое, исцелений сокровище: гласы якоже трубы возшумите, прославляюще ея чудеса преславная. И ты, чистая, радуйся, яко с тобою Господь.

*Иуниа к~з. Молитвы пред\ иконою пресвятыя Богородицы тихфинскою.*

*МЛ~ТВА а~,*

*Из\ службы.*

Благодарим тя, о преблагая и пречистая, преблагословенная Дево владычце, Мати Христа Бога нашего, о всех благодеяниих твоих, яже показала еси роду человеческому, наипаче же нам, Христоименитым людем российским, о нихже ниже самый ангельский язык к похвалению доволен будет. Благодарим тя, яко и ныне удивила еси неизреченную твою милость на нас, недостойных рабех твоих, преестественным самопришествием пречистыя твоея иконы, еюже всю просветила еси российскую страну. Темже и мы грешнии, со страхом и радостию покланяющеся, вопием ти: о пресвятая Дево, царице и Богородице, спаси и помилуй благочестивейшаго, самодержавнейшаго, великаго государя нашего, императора николая александровича всея россии и весь царствующий дом, святейший правительствующий синод, архиереи же и вся люди, и подаждь им победы на вся враги их. и сохрани царствующыя грады и вся грады и страны Христианския, и сей святый храм, и от всякаго навета вражия избави, и всем вся на пользу даруй, ныне пришедшым с верою и молящымся рабом твоим и покланяющымся пресвятому образу твоему: яко благословена еси с рождшимся от тебе сыном и богом, ныне и присно и во веки веков.

*МЛ~ТВА в~,*

*из\ акафиста.*

О пресвятая Дево, Мати Господа вышних сил: *Зри выше, октовриа а~, лист л~д на об.*

*МЛ~ТВА г~.*

О пресвятая госпоже владычце Богородице! Вышши еси: *Зри выше, молитва общая а~, лист к~д.*

*МЛ~ТВА д~.*

О пресвятая Дево, Мати Христа Бога нашего, царице небесе и земли: *Зри выше, молитва общая а~и, лист к~з на об.*

*МЛ~ТВА е~.*

О пресвятая госпоже владычце Богородице! Приими недостойную молитву нашу: *Зри выше, молитва общая г~и, лист к~з на об.*

*МЛ~ТВА з~.*

К кому возопию, владычце; К кому прибегну: *Зри выше, молитва общая з~и, лист к~и на об.*

*МЛ~ТВА з~.*

Приими, о всеблагословенная и всемощная госпоже владычце Богородице Дево: *Зри выше, септемвриа и~и, лист л~д.*

*Тропарь, глас д~:*

Днесь, яко солнце пресветлое, возсия нам на воздусе всечестная икона твоя, владычце, лучами милости мир просвещающи: юже великая россиа, яко некий дар божественный, свыше благоговейне восприемши, прославляет тя, Богомати, всех владычцу, и от тебе рождшагося Христа Бога нашего величает радостно. Емуже молися, о госпоже царице Богородице, да сохранит вся грады и страны Христианския невредимы от всех навет вражиих, и спасет верою покланяющихся его божественному и твоему пречистому образу, Дево неискусобрачная.

*Иуниа к~и. Молитвы пред\ иконою пресвятыя Богородицы, именуемою троеручица.*

*МЛ~ТВА а~,*

*из\ акафиста.*

О пресвятая и преблагословенная Дево, Богородице Марие! Припадаем и покланяемся тебе пред\ святою иконою твоею, воспоминающе преславное чудо твое, исцелением усеченныя десницы преподобнаго иоанна дамаскина от иконы сея явленное, егоже знамение доныне видимо есть на ней, во образе третия руки ко из\ъображению твоему приложенныя. Молимся ти и просим тя, всеблагую и всещедрую рода нашего заступницу: услыши нас молящихся тебе, и якоже блаженнаго иоанна, в скорби и болезни к тебе возопившаго, услышала еси, тако и нас скорбящих и болезнующих ранами страстей многоразличных не презри, усердно к тебе от души сокрушенныя прибегающих. Ты зриши, госпоже всемилостивая, немощи нашя, озлобление наше, нужду, во твоей помощи потребу, яко отвсюду врази окружают нас, и несть помогающаго, ниже заступающаго, аще не ты умилосердишися о нас, владычце. Ей, молим ти ся, вонми гласу болезненному нашему и помози нам святоотеческую православную веру до конца дней наших непорочно сохранити, во всех заповедех господних неуклонно ходити, покаяние истинное о гресех наших всегда Богу приносити, и сподобитися мирныя Христианския кончины и добраго ответа на страшнем суде сына твоего и Бога нашего, егоже умоли за нас матернею молитвою твоею, да не осудит нас по беззаконием нашым, но да помилует нас по велицей и неизреченней милости своей. о всеблагая! услыши нас и не лиши нас помощи твоея державныя, да тобою спасение получивше, воспоем и прославим тя на земли живых и рождшагося от тебе искупителя нашего, Господа Иисуса Христа, емуже подобает слава и держава, честь и поклонение, купно со отцем и святым духом, всегда, ныне и присно и во веки веков.

*МЛ~ТВА в~,*

*чтомая в московской покровской, на малой ордынке, церкви.*

К кому возопию, владычце; К кому прибегну в горести моей, аще не к тебе, Богородице; Кто плачь мой и воздыхание мое приимет, аще не ты, пренепорочная, надеждо Христианом и прибежище мне грешному; Кто паче тебе в милости; Приклони, о пречистая владычце, ушеса твоя к молению моему. Мати Бога моего, не презри мене требующа твоея помощи, услыши стенание и вопль сердца моего, и подаждь ми радость душевную, подкрепи мя унылаго, вразуми и научи мя, како подобает тебе молитися, и не отступи от мене за нетерпение мое, о царице небесная, но буди ми покровительница и заступница в жизни моей, да воспеваю и славлю тя и от тебе рожденнаго Христа Бога нашего во веки веков.

*МЛ~ТВА г~,*

*чтомая в шенкурском свято-троицком монастыре, архангелогородския епархии.*

О пресвятая госпоже владычце Богородице, велие чудо святому иоанну дамаскину явившая, яко веру истинную и надежду несумненную показавшему! услыши нас грешных, пред\ чудотворною твоею иконою усердно молящихся и просящих твоея помощи: не отрини моления сего многих ради прегрешений наших, но, яко Мати милосердия и щедрот, избави нас от болезней, скорбей и печалей, прости содеянныя нами грехи, исполни радости и веселия всех чтущих святую икону твою, да радостно воспоем и любовию прославим имя твое: яко ты еси от всех родов избранная, благословенная во веки веков.

*МЛ~ТВА д~,*

*чтомая в томже монастыре.*

О пресвятая владычце и Богородице, вышшая херувим и честнейшая серафим, богоизбранная отроковице, всех болезнующих радосте! Подаждь утешение и нам, к тебе прибегающым: разве бо тебе иного прибежища и помощи не имамы. Ты едина еси радости нашея ходатаица, и яко Мати божия и Мати милосердия, предстоящи у престола пресвятыя Троицы, можеши нам помощи: никтоже бо, притекаяй к тебе, посрамлен отходит. услыши убо и нас, ныне умиленно пред\ твоею иконою припадающих и со слезами тебе молящихся: отжени от нас належащыя на нас скорби и печали в сей временней жизни, не лишены же сотвори ны твоим всесильным ходатайством и вечныя нескончаемыя радости во царствии сына твоего и Бога нашего, емуже подобает всякая слава, честь и поклонение, со безначальным его отцем, и со пресвятым и благим и животворящим его духом, ныне и присно и во веки веков.

*Тропари общии пресвятей Богородице, зри выше, лист л~а на об.*

*Ин тропарь, глас д~:*

Днесь всемирная радость возсия нам велия, даровася святей горе афонстей цельбоносная твоя, владычце Богородице, икона, со из\ъображением тричисленно и нераздельно пречистых рук твоих, в прославление святыя Троицы: созываеши бо верных и молящихся тебе о сем познати, яко двема имаши сына и Господа держати, третию же яви на прибежище и покров чтущым тя от всяких напастей и бед избавляти, да вси, притекающии к тебе верою, приемлют неоскудно от всех зол свобождение, от врагов защищение. Сего ради и мы вкупе со афоном вопием: радуйся, благодатная, Господь с тобою.

*Иуниа к~ф. Молитва пред\ чудотворною иконою пресвятыя Богородицы дуниловскою,*

*чтомая в сретенском соборе града никольска, вологодския епархии.*

О пресвятая госпоже, владычце Богородице! Со страхом, верою и любовию: *Зри выше, октовриа к~в, лист л~з.*

*Иуниа л~. Молитва пред\ чудотворною иконою пресвятыя Богородицы балыкинскою,*

*чтомая в николаевской церкви села балыкина, черниговския епархии.*

Некогда от свеов град твой защитившая, о Мати божия, милосердие нам явила еси, праведный гнев и прещение божие от земли российския отвративши, и тако во области северстей твоего всечестнаго лика образ прославила еси, видимыя слезы о прадедех наших, от супостат воюемых, изливающи. Таже здравие слепым и бесным от сея иконы многащи подавала еси, и предстательством твоим мор на человеки бывший и язю на скоты пришедшую прекратила еси. Ты и ныне струи милосердия всем с несумненною верою во твою всесильную помощь прибегающым изливаеши. Вонми убо молению нашему, и путь нашего земнаго скитания управи, в жизнь вечную сей приводящи. Темже и люди церковныя от сетей лжепророков и лжеучителей, вземлющихся на разум божий, сохрани, и всем нам чистоту помышлений подаждь. Аще бо слезы и моления наша не довлеют прегрешений наших очистити, но к сим да приложится твое всесильное предстательство, на неже уповающе, воспеваем отца и сына и святаго духа, ныне и присно и во веки веков.

*Тропарь, глас д~, поемый в тойже церкви:*

Заступнице земли российския от нашествия свейскаго и непрестанная за нас молитвеннице, мир земли и душам нашым у Господа испроси, да святится в нас имя божие во веки.

*МЕСЯЦЪ ИуЛИЙ.*

*Иулиа в~. Молитвы пред\ иконою пресвятыя Богородицы ахтырскою.*

*МЛ~ТВА а~.*

О пресвятая госпоже владычце Богородице! Вышши еси: *Зри выше, молитва общая а~, лист к~д.*

*МЛ~ТВА в~.*

Приими, всеблагомощная, пречистая госпоже: *Зри выше, молитва общая г~, лист к~д на об.*

*МЛ~ТВА г~.*

Царице моя преблагая, надеждо моя Богородице: *Зри выше, молитва общая е~, лист к~е.*

*МЛ~ТВА д~.*

К тебе, пречистей божией матери, аз окаянный припадая молюся: *Зри выше, молитва общая з~, лист к~е.*

*МЛ~ТВА е~.*

Царице моя преблагая, надеждо моя пресвятая: *Зри выше, молитва общая к~а, лист к~ф на об.*

*МЛ~ТВА з~.*

О пресвятая Дево, Мати Господа вышних сил: *Зри выше, октовриа а~. лист л~д на об.*

*МЛ~ТВА з~.*

О пресвятая владычце и Богородице, вышшая херувим и честнейшая серафим: *Зри выше, октовриа к~д, лист л~и на об.*

*МЛ~ТВА и~.*

Дево владычце Богородице, паче естества и слова рождшая: *Зри выше, иануариа к~е, лист м~з на об.*

*МЛ~ТВА ф~,*

*чтомая в ахтырском покровском соборе, харьковския епархии.*

Приими, всеблагомощная, пречистая госпоже, богородительнице Дево, сию молитву, тебе приносимую от нас недостойных раб твоих, и не престай молити сына твоего, Христа Бога нашего, еже избавитися нам от всякия скорби, гнева и нужды, от всякия болезни душевныя и телесныя, и сохранитися неврежденым от всякаго злаго обстояния, но даже до конца молитвами твоими неосужденных нас соблюди, яко да твоим заступлением и помощию спасаеми, славу, хвалу, благодарение и поклонение за вся в Троице единому Богу и всех создателю возсылаем, ныне и присно и во веки веков.

*Иулиа е~. Молитва пред\ иконою пресвятыя Богородицы афонскою, домостроительница именуемою,*

*чтомая в церкви села соколова, вятския епархии.*

О пречистая Дево Богородице, премилостивая владычце, вышшая ангел и архангел, царице небесе и земли, страны нашея православныя твердое ограждение, благочестивейшаго государя нашего и всего царствующаго дома покрове и защищение, всякаго дома и семейства Христианскаго благоустроительнице, труждающихся во благочестии благословение, нуждающихся неистощимое богатство, сирых и вдовиц кормительнице, девствующих чистото и славо, матерей тихое веселие, отроков мудросте и научение, наставников и детоводителей совершенный разуме! Веруем в державный твой покров над\ православным отечеством нашим и над\ благочестивейшим государем, емуже повелела еси царствовати, и над\ малейшим из\ нас, искупленным божественною кровию сына твоего. Веруем, яко в сей иконе твоей, в благословение от святыя горы афонския нам данней, сама ты низпосылаеши твое матернее благословение весем нашым и коемуждо дому на тя упование имущему. Темже со благоговейным трепетом и с благодарным сердцем преклоняемся пред\ сим новым знамением великия любве твоея, владычце, к нам недостойным. Воспоминающе же твое чудное явление преподобному афанасию афонскому, некогда в нужде и скорби бывшему и, яко пребудеши присная домостроительница его обители, от тебе милостивное обещание приимшему, смиренно молимся тебе: о премилосердая Мати рода Христианскаго! буди и нам грешным и недостойным рабом твоим мудрая домостроительница, житие наше добре устрояющая. Благочестивейшаго государя нашего, императора николая александровича, исполни долготою дней и крепостию сил, благопоспеши ему во устроении мира и правды в державе его. Всякое же сообщество, всякий дом и семейство во благочестии и православии, единомыслии, послушании и довольстве соблюди: заблуждшыя на путь правый настави, старость поддержи, младенцы воспитай, всех вразуми приискренне повиноватися уставленным от Бога властем и вся повеленная соблюдати. Облегчи и возстави изнемогающыя, сохрани люди твоя от всякия нужды, болезни, глада, губительства, града, огня, от всякаго злаго обстояния и всякаго нестроения. Дому сему и всякой души Христианстей и всей стране нашей исходатайствуй мир и велию милость ныне и присно и во веки веков.

*Тропарь, глас д~,*

*поемый в тойже церкви:*

Предстательство страшное и непостыдное, не презри, благая, молитв наших, всепетая Богородице, милостивая верных домостроительнице, утверди православных жительство, спаси благовернаго императора нашего николая александровича, емуже повелела еси царствовати, и подаждь ему с небесе победу, зане родила еси Бога, едина благословенная.

*Иулиа ф~. Молитва пред\ иконою пресвятыя Богородицы колочскою.*

О пресвятая владычце Богородице, царице небесе и земли, вышшая ангел и архангел и всея твари честнейшая, чистая Дево Марие, миру благая помощнице, всех Христиан поможение и утверждение, и всем во всяких нуждах избавление! Призри ныне, о всемилостивая госпоже, на рабы твоя, умиленною душею и сокрушенным сердцем тебе молящыяся, со слезами к тебе припадающыя и пречистому и цельбоносному образу твоему покланяющыяся, твоея же помощи и заступления в скорбех и напастех своих просящыя. Буди за нас ходатаица к сыну твоему, Христу Богу нашему: мы бо грешнии не имамы иныя помощницы разве тебе, владычце. Ты еси наша надежда и упование, ты еси заступница и предстательница наша, ты обидимым защищение, печальным утешение, скорбящым радование, сирым прибежище, вдовам хранительница, девам слава, слезящым веселие, больным посещение, немощным исцеление, грешным спасение. Сего ради, о Богомати, к тебе прибегаем, и на твой святый образ взирающе, с любовию покланяемся тебе с предвечным на руку твоею держимым младенцем, Господем нашим Иисус Христом, и молебное пение приносим, вопиюще: помилуй ны, Мати божия, и прошения наша исполни во благо, вся бо возможна суть ходатайству твоему к сыну твоему и Богу нашему, емуже подобает всякая слава, честь и поклонение и благодарение, со безначальным его отцем и со присносущным его духом, ныне и присно и во веки веков.

*Иулиа и~. Молитва пред\ иконою пресвятыя Богородицы коневскою.*

*Из\ службы.*

О всемилостивая госпоже, Дево Богородице! Вонми смиренному молению моему, и сокрушенно ныне предстоящаго образу твоему услыши глас. Вем бо, о содетеля моего Мати, яко ты еси предстательство Христиан непостыдное и ходатайство ко творцу непреложное: вем и сие, яко беззакония моя превзыдоша главу мою и яко бремя тяжкое отяготеша на мне, и уже несмь достоин видети высоту небесную, ниже воззрети ко престолу славы сына твоего и Бога нашего, но достоин явихся мук и вечнаго осуждения. Сего ради к тебе [со предстоящими купно] припадаю, тя прошу умиленно, к тебе со слезами взываю: вознеси к нему матернее твое моление, да не отвержет нас грешных от лица своего, но, яко милостив, да простит нам согрешения наша вольная и невольная, на путь спасения нас наставляя и свыше силою ко творению заповедей своих укрепляя: да сохранит нас от соблазнов мира, от вожделений греховных, от козней диавольских и от нападения видимых враг: да благословит дела рук наших, подавая обители сей и всякому граду и стране обилие благ земных: сохраняя здравие и утверждая скиптр благочестивейшаго императора нашего николая александровича, да сотворит и всем нам дни благи и безмятежны: да оградит миром церковь свою святую, и разстоящаяся да соединит той, яко благ Господи, долготерпелив и многомилостив, от всея твари со отцем и святым духом славимый во веки веков.

*Тропарь, глас а~:*

Возсия нам, яко солнце светозарное от востока в велелепии, твоя, владычце, икона, озаряющи чудес сиянием преславно всех, непрестанно приходящих к ней с верою и любовию и молящихся усердно твоему еже о сыне твоем и Бозе величию. Слава Богу, арсением сию давшему нам: слава возвратившему ю от новаграда: слава действующему тою всем исцеления.

*Иулиа к~г. Молитвы пред\ иконою пресвятыя Богородицы почаевскою.*

*МЛ~ТВА а~,*

*из\ службы со акафистом.*

К тебе, о Богомати, молитвенно притекаем мы грешнии, чудеса твоя во святей лавре почаевстей явленная поминающе и о своих сокрушающеся прегрешениих. Вемы, владычце, вемы, яко не подобаше нам грешным чесого просити, токмо о еже праведному судии беззакония наша оставити нам. Вся бо, нами в житии претерпенная, скорби же и нужды и болезни, яко плоды падений наших прозябоша нам, Богу сия на исправление наше попущающу. Темже вся сия истиною и судом своим наведе Господь на грешныя рабы своя, иже в печалех своих к заступлению твоему, пречистая, притекоша, и во умилении сердец к тебе взывают сице: грехов и беззаконий наших, благая, не помяни, но паче всечестныя руце твоя воздвигши, к сыну твоему и Богу предстани, да люте содеянная нами отпустит нам, да, за премногая неисполненная обещания наша, лица своего от рабов своих не отвратит, да благодати своея, спасению нашему пособствующия, от душ наших не отимет. Ей, владычце, буди спасению нашему ходатаица, и малодушия нашего не возгнушавшися, призри на стенания наша, яже в бедах и скорбех наших пред\ чудотворным твоим образом возносим. Просвети умиленными помыслы умы нашя, веру нашу укрепи, надежду утверди, любве сладчайший дар сподоби нас прияти. Сими убо, пречистая, дарованьми, а не болезньми и скорбьми живот наш ко спасению да возводится, но от уныния и отчаяния душы нашя ограждающи, избави нас маломощных от находящих на ны бед и нужд, и клеветы человеческия, и болезней нестерпимых. Даруй мир и благоустроение жительству Христианскому предстательством твоим, владычце: укрепи скиптр благовернаго царя нашего, твоему заступлению верующаго: утверди православную веру во стране нашей и во всем мире. Церковь апостольскую и соборную умалению не предаждь, уставы святых отец на веки непоколебимы сохрани, и всех к тебе притекающих от рова погибельнаго спаси. Еще же и ересию прельщенных братий наших, или веру спасительную во греховных страстех погубивших, паки ко истинней вере и покаянию приведи, да вкупе с нами твоему чудотворному образу покланяющеся, твое предстательство исповедят. Сподоби убо нас, пресвятая госпоже Богородице, еще в животе сем победу истины твоим заступлением узрети: сподоби нас благодатную радость прежде кончины нашея восприяти, якоже древле насельники почаевския твоим явлением победители и просветители агарян показала еси: да вси мы, благодарным сердцем вкупе со ангелы и пророки и апостолы и со всеми святыми твое милосердие прославляюще, воздадим славу, честь и поклонение в Троице певаемому Богу, отцу и сыну и святому духу, во веки веков.

*МЛ~ТВА в~,*

*пред\ цельбоносною стопою божия матере в почаевстей лавре чтомая.*

О пресвятая Дево, владычце Богородице! Благодарю тя от всего сердца моего, яко сподобила мя еси, грешнаго и недостойнаго раба твоего, предстати зде и покланятися на святей горе твоей. о коликих благ удостоихся тако многогрешный аз милосердием твоим! Вижду, пречистая, и ужасаюся, и истаевает дух мой, внегда зрети ми во очию многоцелебный сей источник благодати твоея, егоже издревле во следе святыя стопы твоея неизреченно явила еси. И всеблагоговейно покланяяся на месте, идеже стоясте нозе твои, молю тя, благословенная надеждо и спасение душ и телес наших: омый мя цельбоносною водою твоею от всякия скверны плоти и духа, утоли благодатными струями твоими вся страсти моя сердечныя, уврачуй каплями от приснотекущаго источника твоего вся недуги моя телесныя, да тобою наставляемь, врачуемь и избавляемь, воспеваю тебе всеусердно: радуйся, источниче радости непрестаемыя и доброты неизреченныя: радуйся, вожделений нечистых потопление: радуйся, скверн всяких измовение: радуйся, струе световиднейшая, во здравие верным от горы приосененныя чащи благодать исцелений подавающая: радуйся, росо небесная, свыше токи премудрости жаждущым истиннаго познания низпосылающая: радуйся, похвало почаевская: спаси нас молящихся тебе, надеждо наша и утешение.

*Тропарь, глас е~:*

Пред\ святою твоею иконою, владычце, молящиися исцелений сподобляются, веры истинныя познание приемлют, и агарянская нашествия отражают. Темже и нам, к тебе припадающым, грехов оставление испроси, помыслми благочестия сердца наша просвети, и к сыну твоему молитву вознеси о спасении душ наших.

*Величание:*

Величаем тя, пресвятая Дево, и почитаем честную икону твою, юже от лет древних на горе почаевстей прославила еси.

*Иулиа к~и. Молитвы пред\ иконою пресвятыя Богородицы смоленскою, именуемою одигитриа.*

*МЛ~ТВА а~,*

*чтомая в кафедральном соборе града смоленска.*

О пресвятая Дево, Мати Господа вышних сил: *Зри выше, октовриа а~, лист л~д на об.*

*МЛ~ТВА в~,*

*чтомая в московском новодевичем монастыре.*

К кому возопию, владычце; К кому прибегну: *Зри выше, молитва обща д~и, лист к~и.*

*МЛ~ТВА г~,*

*чтомая в смоленской Богородицкой, над\ днепровскими враты, церкви.*

К кому возопию, владычце; К кому прибегну: *Зри выше, молитва общая з~и, лист к~и на об.*

*МЛ~ТВА д~,*

*чтомая в галичской богоотцевской церкви, костромския епархии.*

Царице моя преблагая, надеждо моя Богородице: *Зри выше, молитва общая е~, лист к~е.*

*МЛ~ТВА е~,*

*чтомая в кирилло-белоезерском монастыре, новгородския епархии.*

О пречудная и превышшая всех тварей царице Богородице, небеснаго царя Христа Бога нашего Мати, пресвятая одигитрие Марие! услыши ны грешныя и недостойныя, в час сей молящыяся и к тебе со воздыханием и слезами пред\ пречистым образом твоим припадающыя и сице умильно глаголющыя: изведи нас от рова страстей, одигитрие благая, избави нас от всякия скорби и печали, огради от всякия напасти и злых клевет и о неправеднаго навета вражия. Можеши бо, о благодатная Мати наша, не точию от всякаго зла сохранити люди твоя, но и всяким благодеянием снабдити и спасти: разве бо тебе иныя предстательницы в бедах и обстояниих и теплыя ходатаицы о нас грешных к сыну твоему, Христу Богу нашему, не имамы. Егоже умоли, владычце, спасти нас и царствия небеснаго сподобити, да спасеннии тобою славим тя и в будущем веце, якоже спасения нашего виновницу, и превозносим всесвятое и великолепое имя отца и сына и святаго духа, в Троице славимаго и покланяемаго Бога, во веки веков.

*МЛ~ТВА з~,*

*чтомая в костромском богоявленском анастасиином монастыре.*

О пресвятая госпоже владычце Богородице! Со страхом многим и верою и любовию благодарственная пения тебе приносяще, молимся ти пред\ сею честною твоею иконою, дивными чудесы просиявшею: не затвори нам грешным щедрот твоих, всенепорочная, не отвержи нас к тебе прибегающих, милосердая. умоли твоего сына и Бога, Господа нашего Иисуса Христа, да своею благодатию обитель сию ко спасению душ ему уневестившихся в мире сохранит. Сама же, яко благая сущи Мати вышняго, пребуди неотступна от обители сея, яко жребия и достояния твоего, и всесильными твоими молитвами зде подвизающыяся покрый и заступи от всех бед и нужд душевных и телесных: не имамы бо иныя помощи, не имамы иныя надежды, разве тебе, пречистая Дево. Смиренно убо к тебе припадающе, молим тя, преблагословенная владычце: приемли милостивно молитвы, прошения и благодарения всех с верою притекающих к сему честному твоему образу, приносящи я сыну твоему: избавляй их от падения греховнаго, от навета злых человек, от всяких искушений, скорбей же и бед, от внезапныя смерти и вечных мук: и даруй им дух сокрушения, смирение сердца, ума чистоту, исправление греховныя жизни и оставление прегрешений, да вси мы, благодарно величия твоя воспевающе, сподобимся небеснаго царствия и тамо со всеми святыми прославим пречистное и великолепое имя отца и сына и святаго духа, во веки веков.

*МЛ~ТВА з~,*

*чтомая в спасо-всеградской церкви града великаго устюга.*

О пресвятая владычце Богородице, царице небесе и земли, вышшая ангел и архангел и всея твари честнейшая, чистая Дево Марие, миру благая помощнице и утверждение и всем во всяких нуждах избавление! Призри и ныне, госпоже всемилостивая, на рабы твоя, умиленною душею и сокрушенным сердцем тебе молящыяся, и со слезами к тебе припадающыя, и пречистому и цельбоносному образу твоему покланяющыяся, твоея же помощи и заступления во всяких скорбех, печалех и напастех усердно просящыя. о всемилостивая Дево, Богородице чистая! буди о нас ходатаица к сыну твоему, Христу Богу нашему. Мы бо грешнии не имамы иныя помощи, разве тебе, владычце: ты еси наше упование, ты еси заступница наша и предстательница, ты обидимым защищение, скорбящым радование, сирым прибежище, вдовам хранительница, девам слава, слезящым веселие, больным посещение, немощным исцеление, грешным спасение. Сего ради, о Богомати, к тебе прибегаем, и на твой образ взирающе, с любовию покланяемся тебе с предвечным на руку твоею держимым младенцем, Господем нашим Иисус Христом, и молебное пение приносяще, вопием: помилуй нас, Мати божия, и прошения наша исполни, вся бо суть возможна ходатайству твоему пред\ богом, емуже подобает всякая слава, честь и поклонение, ныне и присно и во веки веков.

*Тропари общии пресвятей Богородице.*

*Иулиа к~и. Молитва пред\ иконою пресвятыя Богородицы смоленскою полонскою,*

*чтомая в преображенской церкви погоста верховья, костромския епархии.*

О пресвятая госпоже владычце Богородице! Со страхом многим и верою и любовию сие благодарственное пение тебе приносяще, молимся ти прилежно: не затвори нам грешным щедрот твоих, всенепорочная, не отвержи нас к тебе прибегающих, милосердая, но всесильными твоими молитвами покрый и заступи нас, от искушений и бед и скорбей, от внезапныя смерти и вечных мук избавляющи: не имамы бо иныя помощи, не имамы иныя надежды, разве тебе, пречистая Дево. Смиренно убо к тебе припадающе, молим тя, преблагословенная владычце: приими милостивно молитвы, прошения и благодарения всех с верою притекающих к сему честному твоему образу, приносящи я сыну твоему, да вси мы, благодарно величия твоя воспевающе, сподобимся небеснаго царствия и тамо со всеми святыми прославим пречистное и великолепое имя отца и сына и святаго духа, во веки веков.

*Иулиа к~и. Молитва пред\ иконою пресвятыя Богородицы гребневскою.*

О пресвятая госпоже владычце Богородице! Приими недостойную молитву нашу: Зри выше, молитва общая г~и, лист к~з на об.

*Тропарь, глас и~:*

Днесь, яко солнце пресветло, просия в российстей стране, в конце ея полуденнем, всечестная икона твоя, владычце, юже благоверный великий князь димитрий в царствующий град москву принесе. Светло празднуем, благовернии людие, честнаго образа пришествие, молящеся прилежно: владычце Богородице, молися сыну твоему, Христу Богу нашему, избавити царствующий град москву невредимо и все православное Христианство о варварскаго пленения и междоусобныя брани и всех навет вражиих: тебе бо едину заступницу имамы.

*Иулиа к~и. Молитва пред\ иконою пресвятыя Богородицы умиление,*

*пред\ неюже моляшеся преподобный серафим саровский при кончине своей.*

О владычце Богородице, души моея услаждение, изсохшаго сердца моего струе боготочная, потемненнаго ума моего пресветлый светильниче, ленивыя воли моея путеводительнице, немощи моея сило, наготы облечение, нищеты богатство, неисцелимых ран мощное и скорое врачевание, слез осушение, рыданий утоление, бед претворение, болезней облегчение, уз разрешение, спасения надеждо! услыши молитву мою: даждь ми время покаяния, ревность спасения, силу в подвизех богоугождения: сохрани мя от напастей и всяких зол, во искушениих же и бедах простри твою руку помощи, да возстану в падении и не погибну люте. Дондеже пребываю в сем многоболезненнем житии, не лиши мене даров твоея милости. ущедри благостынею твоею всю Христолюбивую братию, зде предстоящую и молящуюся. Младенцы воспитай, юныя настави, старыя поддержи, малодушныя утеши, заблуждшыя вразуми, вдовицы и сирыя призри и защити, на всех любящих и ненавидящих нас излей богатую твою милость. И при кончине жизни моея, во время исхода моего от телесе, буди ми предстательница: болезнь смертную умягчи, тоску утоли и бедную мою душу приведи к вечным обителем, да не возьмет мене темная сила, ниже да увлечет во глубину ада. Ей, преблагая владычце Богородице, души моея умиление! Согрей хладное в вере и любви сердце мое слезами умиления: низпосли ми, скорбящему и обремененному грехми, за молитвы преподобнаго отца серафима, твоего чтителя, потребную радость и утешение. Да не лишуся убо, богоневесто, упования моего плода, но да сподоблюся в Бозе и спасителе моем, возлюбленнем сыне твоем, Господе нашем Иисусе Христе, сей прияти. Тому слава и держава, честь и поклонение, со безначальным его отцем, и всесвятым и благим и животворящим его духом, ныне и присно и во веки веков.

*Тропарь, глас д~,*

*поемый в серафимо-дивеевском монастыре, нижегородския епархии.*

К Богородице со умилением припадем, вси грехми обремененнии, чудотворную ея икону умиления облобызающе и вопиюще со слезами: владычце, приими моление недостойных раб твоих, и подаждь нам просящым велию твою милость.

*МЕСЯЦЪ АВГуСТЪ.*

*Августа и~. Молитвы пред\ иконою пресвятыя Богородицы толгскою.*

*Из\ акафиста.*

*МЛ~ТВА а~.*

О пресвятая госпоже, Дево Богородице, вышшая херувим и серафим и святейшая всех святых! Ты, всеблагая, на толге икону твою многоцелебную блаженному святителю трифону огневидно явити благоволила еси, и ею многая и неизреченная чудеса соделала еси, и ныне содеваеши, по твоему неизреченному к нам милосердию. Тебе пред\ пречистым образом твоим припадаем и молимся, преблагословенная рода нашего заступнице: во странствии сем земнем, многоскорбнем и многомятежнем, не лиши нас твоего заступления и покрова державнаго. Спаси и защити нас, владычце, от разжженных стрел лукаваго врага спасения нашего. укрепи немощную волю нашу к деланию заповедей Христовых, умягчи окаменелая сердца наша любовию к Богу и ближним нашым, даруй нам сокрушение сердечное и покаяние истинное, да очистившеся от скверны греховныя, возможем принести творцу благоугодныя ему плоды добрых дел и сподобитися мирныя Христианския кончины и ответа праваго на страшнем и нелицеприятнем суде его. Ей, госпоже всемилостивая! в час грозный оный смертный наипаче яви нам твое многомощное заступление, ускори тогда на помощь к нам безпомощным, и державною рукою твоею исхити нас из\ власти лютаго миродержца, ибо воистину много может молитва твоя пред\ лицем Господа, и ничтоже невозможно ходатайству твоему, аще токмо восхощеши. Темже на святый образ твой умиленно взирающе, и пред\ ним яко живей ти сущей с нами покланяющеся, со упованием благим, сами себе и друг друга и всю жизнь нашу тебе по Бозе молитвенно предаем, и тя величаем с рождшимся от тебе спасителем нашим, Господем Иисусом Христом, емуже, со безначальным его отцем и пресвятым духом, подобает всякая слава, честь и поклонение, ныне и присно и во веки веков.

*МЛ~ТВА в~.*

Приими, о всеблагословенная и всемощная, пречистая госпоже владычце, Богородице Дево: И прочая молитвы сея, зри выше, септемвриа и~и, лист л~д.

*Тропарь, глас д~:*

Днесь светло сияет на толге образ твой, пречистая Дево Богородице, и яко солнце незаходимое всегда верным подадеся: егоже видев на воздусе, невидимо ангелы яко никим держима, преосвященный епископ града ростова трифон тече ко явленному светяшемуся столпу огненну, и по водам яко по суху прейде, и моляшеся ти верно о пастве и о людех. И мы, к тебе притекающе, зовем: пресвятая Дево Богородице, верно тя славящыя спасай, императора нашего николая александровича и архиереи и вся российския люди от всех бед избавляй, по велицей твоей милости.

*Августа г~и. Молитвы пред\ иконою пресвятыя Богородицы страстною.*

*МЛ~ТВА а~.*

О пресвятая госпоже владычце Богородице! Вышши еси: Зри выше, молитва общая а~, лист к~д.

*МЛ~ТВА в~.*

Царице моя преблагая, надеждо моя Богородице: Зри выше, молитва общая е~, лист к~е.

*Тропарь, глас д~:*

Днесь возсия неизреченно царствующему граду нашему москве икона Богоматре, и яко светозарным солнцем, пришествием тоя озарися весь мир, небесныя силы и душы праведных мысленно торжествуют радующеся, мы же на ню взирающе, к Богородице со слезами вопием: о всемилостивая госпоже, владычце Богородице, молися из\ тебе воплощенному Христу Богу нашему, да подаст мир и здравие всем Христианом, по велицей и неизреченней своей милости.

*Августа д~и. Молитва пред\ иконою пресвятыя Богородицы беседною.*

О пресвятая владычце Богородице, небесе и земли царице! Призри на ны грешныя и недостойныя рабы твоя, и умоли сына твоего, Христа Бога нашего, да оградит ны свыше силою своею, еже навсегда сохраненым быти нам от всех искушений вражиих и прелестей бесовских. Ты, о всемилостивая госпоже Дево Богородице, якоже древле всю российскую страну удивила еси преславным по воздуху пречестныя твоея со предвечным младенцем иконы хождением и святым тоя града тихфина посещением, место же сие, пустынно сущее, истинным самошествием и пречудным твоим со святителем николаем явлением возвеличила еси: тако и ныне, о всеблагая Мати Бога вышняго, покрый ны всеблагим твоим покровом, сподобивши ны невидимыя благодати твоея. И якоже древле в богоизбраннем пустыни сея месте богоугоднаго и благоговейнаго мужа божественный зрак неизреченнаго сияния твоего видети удостоила еси и милостивно к тому возглаголала еси: тако и ныне благосердыма очима твоима, о всепетая Богомати, со обычною ти любовию на ны и на вся усердно молящыяся тебе и умильно просящыя твоея всесильныя помощи и заступления воззревши, буди всеблагая спасения душ и телес наших ходатаица пред\ престолом сына твоего и Бога нашего. Спасай убо, о пресвятая Дево богородительнице, благовернаго императора нашего, обитель сию и весь род Христианский и вся с верою приходящыя и покланяющыяся пречистей иконе явления твоего, пресвятую же Троицу, отца и сына и святаго духа славящыя, и твое милостивное со святым николаем предстательство почитающыя, ныне и присно и во веки веков.

*Тропари общии пресвятей Богородице.*

*Августа е~и. Молитвы пред\ иконою успения пресвятыя Богородицы.*

*Из\ службы со акафистом.*

*МЛ~ТВА а~.*

О пресвятая Богородице, Дево владычце, вышшая ангел и архангел, и всея твари честнейшая, ангельское великое удивление, пророческая высокая проповедь, апостольская преславная похвало, святителей изрядное украшение, мученков крепкое утверждение, иноков спасительное наставление, постников неизнемогающее воздержание, девствующих чистото и славо, матерей тихое веселие, младенцев мудросте и вразумление, вдовиц и сирых кормительнице, нагих одеяние, болящих здравие, пленников избавление, по морю плавающих тишино, обуреваемых небурное пристанище, блуждающих нетрудная наставнице, путешествующих легкое прехождение, труждающихся благое покоище, в бедах сущым скорая заступнице, обидимых покрове и прибежище, ненадеющихся надеяние, требующих помощнице, нищих неистощимое богатство, печальных присное утешение, ненавидимых любовное смирение, грешников спасение и к Богу присвоение, правоверных всех твердое ограждение, непобедимое поможение и заступление! Тобою нам, владычце, невидимый видимь бысть, и тебе мольбу приносим, госпоже, грешнии раби твои: о премилостивая и пречудная света умнаго царице, рождшая царя Христа Бога нашего, живодавца всех, от небесных славимая и от земных хвалимая: ангельский уме, светозарная звездо, святых пресвятейшая, царице цариц, владычце всех тварей, боголепная девице, нескверная невесто, палато духа пресвятаго, огненный престоле невидимаго царя, небесный кивоте, носило слова божия, огнеобразная колеснице, покоище живаго Бога, неизреченное составление плоти Христовы: гнездо орла небеснаго, горлице богогласная, голубице кроткая, тихая и незлобивая, Мати чадолюбивая, милостей бездно, развергающая тучу гнева божия, неизмеримая глубино, неизреченная тайно, несведомое чудо, нерукотворенная церковь единаго царя всех век, благоуханное кадило, честная багрянице, боготканная порфиро, душевный раю, живоноснаго сада отрасле, цвете прекрасный, процветый нам небесное веселие, грозде спасения нашего, чаше царя небеснаго, в нейже растворися от духа святаго вино неисчерпаемыя благодати, ходатаице закона, зачало истинныя веры Христовы, непоколебимый столпе, еретиков пагубо, мечу ярости божия на богопротивных, бесов устрашение, во бранех побеждение, Христиан всех неложная хранительнице и мира всего известное спасение! о всемилостивая госпоже, Дево владычце Богородице. услыши нас молящихся тебе, и яви милость твою на людех твоих: моли сына твоего избавитися нам от всякаго зла, и сохрани обитель нашу, и всяку обитель, и град и страну верных, и люди благочестно прибегающыя и призывающыя имя твое святое, от всякия напасти, губительства, глада, труса, потопа, огня, меча, нашествия иноплеменников и междоусобныя брани, от всякия болезни и всякаго обстояния: да ни ранами, ни прещением, ни мором, ни всяким праведным гневом божиим умалятся раби твои: но соблюдай и спасай милостию твоею, госпоже, за ны молящися, и полезное воздуха благорастворение ко времени плоднаго приношения нам даруй: облегчи, возстави и помилуй, премилостивая владычце, Богородице препетая, во всякой беде и нужде сущыя. Помяни рабы твоя, и не презри слез и воздыхания нашего, и обнови нас благостию твоея милости, да со благодарением утешаемся, обретше тя помощницу. умилосердися, госпоже пречистая, на немощныя люди твоя, надеждо наша: разсеянныя собери, заблуждшыя на путь правый настави, отпадшыя от благочестивыя отеческия веры паки возврати, старость поддержи, юныя вразуми, младенцы воспитай, и прослави славящыя тя: изряднее же церковь сына твоего соблюди и сохрани в долготу дний. о милостивая и премилостивая царице небесе и земли, Богородице приснодево! ходатайством твоим помилуй благочестивейшаго, самодержавнейшаго, великаго государя нашего, императора николая александровича всея россии и весь царствующий дом, палату и все воинство их, и вся православныя христианы, сохраняющи их под\ кровом милости твоея, ризою твоею честною защити: и моли из\ тебе воплощшагося без\ семене Христа Бога нашего, да препояшет ны свыше силою на вся видимыя и невидимыя враги нашя, на иноплеменники и единоплеменники, воюющыя на нас и на веру нашу православную. Спаси же и помилуй, госпоже, святейший правительствующий синод и преосвященныя митрополиты, архиепископы и епископы православныя, иереи же и диаконы, и весь причет церковный, и вся правоверныя люди, покланяющыяся и молящыяся пред\ честною твоею иконою. Призри на всех нас призрением милостивнаго твоего заступления, воздвигни нас из\ глубины греховныя, и просвети очи сердечныя ко зрению спасения: милостива нам буди зде, и на страшнем суде сына твоего о нас умоли: преставльшыяся во благочестии от жития сего рабы твоя в вечней жизни со ангелы и архангелы и со всеми святыми причти, да одесную сына твоего и Бога предстанут: и молитвою твоею сподоби вся православныя Христианы со Христом жити и радости ангельския в небесных селениих наслаждатися. Ты бо еси, госпоже, слава небесных и упование земных, ты наша надежда и заступница всех притекающих к тебе и твоея святыя помощи просящих, ты молебница наша теплая к сыну твоему и Богу нашему: твоя матерняя молитва много может на умоление Владыки, и твоим предстательством ко престолу благодати пресвятых и животворящих его таин приступати дерзаем, аще и недостойнии. Темже всечестный образ твой и рукою твоею держимаго вседержителя видяще на иконе, радуемся грешнии, со умилением припадающе, и любовию сей целуем, чающе, госпоже, твоими святыми богоприятными молитвами доити небесныя безконечныя жизни и непостыдно стати в день судный одесную сына твоего и Бога нашего, яко да славим его, купно со безначальным отцем, и пресвятым, благим, животворящим и единосущным духом, во веки веков.

*МЛ~ТВА в~.*

Царице моя преблагая, надеждо моя Богородице: *Зри выше, молитва общая е~. лист к~е.*

*Тропарь, глас а~:*

В рождестве девство сохранила еси, во успении мира не оставила еси, Богородице: преставилася еси к животу, Мати суши живота, и молитвами твоими избавляеши от смерти душы нашя.

*Августа е~и. Молитва пред\ чудотворною иконою пресвятыя Богородицы моздокскою,*

*чтомая в моздокском успенском соборе, владикавказския епархии.*

О пресвятая Дево, Мати Христа Бога нашего, царице небесе и земли: *Зри выше, молитва общая а~и, лист к~з на об.*

*Августа ф~и. Молитва пред\ иконою пресвятыя Богородицы донскою.*

К кому возопию, владычце; К кому прибегну: *Зри выше, молитва общая д~и, лист к~и.*

*Тропари общии пресвятей Богородице.*

*Ин тропарь, глас д~,*

*поемый в московском донском монастыре:*

Заступнице верных преблагая и скорая, пречистая Богородице Дево! молим тя пред\ святым и чудотворным образом твоим, да якоже древле от него заступление твое граду москве даровала еси, тако и ныне нас от всяких бед и напастей милостивно избави, и спаси душы нашя, яко милосердая.

*Августа к~в. Молитвы пред\ иконою пресвятыя Богородицы грузинскою.*

*МЛ~ТВА а~,*

*из\ акафиста.*

К тебе, богоизбранная отроковице, пресвятая Дево Богородице, небесе и земли царице, припадающе, вопием: услыши молений наших глас, и не отврати лица твоего от нас недостойных. Приими, всеблагая, от недостойных раб твоих, чтущих всечестное имя твое и с верою покланяющихся тебе пред\ чудотворным твоим образом, приносимое ныне теплое моление наше: вознеси е ко престолу сына твоего, Христа Бога нашего, да милостив будет к неправдам нашым и да не воздаст нам по делом нашым, но да пробавит щедроты своя на ны. Вемы, яко несмы достойни, по грехом нашым, от него помиловани быти, аще не ты, владычце, умолиши его о нас: вся бо можеши испросити у него, матернее к нему дерзновение имущи. Сего ради к тебе, яко всемощней и всеблагой заступнице нашей, прибегаем, усердно молящеся: испроси у рождшагося от тебе единороднаго сына божия, Христа Бога нашего, всем нам в святоотечестей православней вере твердое, до конца дней наших, пребывание и во всех заповедех господних неуклонное хождение, да прочее время жития нашего поживше во всяком благочестии и чистоте, сподобимся мирныя Христианския кончины и добраго ответа на страшнем суде сына твоего и Бога нашего, и тако достигнем, под\ кровом твоея помощи, жизни вечныя во царствии отца светов, емуже, купно со единородным его сыном и святым духом, подобает слава, честь и поклонение, ныне и присно и во веки веков.

*МЛ~ТВА в~.*

О пресвятая госпоже владычце Богородице! Приими недостойную молитву нашу: *Зри выше молитва общая г~и, лист к~з на об.*

*МЛ~ТВА г~,*

*чтомая в московском алексиевском монастыре.*

Приими, всеблагомощная, пречистая госпоже, владычце богородительнице, сия честныя дары от нас недостойных раб твоих, ко твоему цельбоносному образу пение возсылающих со умилением, яко тебе самой зде сущей и послушающей моления наша и подающей с верою просящым исполнение по коемуждо прошению. Скорбящым бо скорби облегчаеши, немощным здравие даруеши, разслабленныя и недужныя исцеляеши и от бесных бесы прогоняеши, обидимыя от обид избавляеши, грешныя прощаеши, прокаженныя очищаеши, малыя дети милуеши, и неплодныя от неплодства разрешаеши. Еще же, госпоже владычце, и от уз и темниц свобождаеши, и всякия многоразличныя страсти исцеляеши, и очныя болезни врачуеши, и от смертоносныя язвы избавляеши: вся бо возможна суть ходатайством твоим к сыну твоему, Христу Богу нашему. о всепетая Мати, пречистая Богородице! Не престай молитися о нас недостойных рабех твоих, славящих тя и почитающих, и покланяющихся пречистому образу твоему, и надежду имущих невозвратну и веру несумненну к тебе, приснодеве преславней и непорочней, ныне и присно и во веки веков.

*МЛ~ТВА д~,*

*чтомая в московской грузинской, на воронцовом поле, церкви.*

О чудная и пречудная царице Богородице, Мати Христа Бога нашего! услыши ны грешныя и недостойныя рабы твоя, в час сей припадающыя и прилежно вопиющыя: от бед избави нас, владычце, и заступи: не презри слез и воздыхания нашего, и избави нас от всякия скорби и напасти, от злаго же и лютаго оклеветания: разве бо тебе предстательницы и ходатаицы теплыя к сыну твоему, Христу Богу нашему, не имамы: емуже молися, да спасет тебе ради душы нашя ныне и присно и во веки веков.

*МЛ~ТВА е~,*

*чтомая в раифской пустыни, казанския епархии.*

О пресвятая Дево, Мати Христа Бога нашего, царице небесе и земли: *Зри выше, молитва общая а~и, лист к~з на об.*

*МЛ~ТВА з~,*

*чтомая в николаевской золотокрестенской церкви града вологды.*

О пренебесная царице, Богородице Марие, божественнаго света светоприемнице, божия слова вместилище, пророческое зерцало, апостольская проповедь, мученком страдания венче, святителем похвало, преподобным светлое песнопение и помощнице, и всем святым ликование, вселенския церкве чудная похвало, царем православным державо непобедимая, архиереем светлый венче, и всего православнаго Христианства божественный покрове и помощнице, от всяческих зол избавление, грехов разрешение, к вечней жизни наставнице и пред\ Христом о нас ходатаице! Даруй, о владычце Богомати, заступление и помощь твоя неизреченная и дивная чудеса почитающым, и честныя твоея иконы знамения, на спасение и заступление последним родом являемая. Алчущая сердца наша напитай небесною пищею, и веселия духовнаго исполни, и мыслем нашым смирение даруй, страх твой в сердца наша всади, и любовь нелицемерну утверди в душах наших, и на всяк путь божественных заповедей настави, во еже ходити нам по заповедем сына твоего, Господа нашего Иисуса Христа, емуже слава подобает, со отцем и святым духом, ныне и присно и во веки веков.

*Тропарь, глас д~:*

*От*
святыя иконы твоея, о владычце Богородице, спасение и цельбы подаются обильно всем с верою и любовию приходящым к ней. Тако и мою немощь посети, и душу мою помилуй, благая, и тело мое исцели благодатию твоею, пречистая.

*Ин тропарь, глас тойже:*

Днесь светло красуется обитель красногорская, и с нею ликовствует раифская пустыня, яко зарю солнечную, от востока возсиявшую, восприимши, владычце, чудотворную твою икону, еюже разгоняеши мглу искушений и бед от вопиющих верно: избави обитель нашу и вся страны Христианския от всех навет вражиих, и спаси душы нашя, яко милосердая заступница рода Христианскаго.

*Ин тропарь, глас е~:*

Веселятся православнии народи, видяще, владычце Дево Богородице, твою пречудную и чудотворную икону, и приемлют врачевство душевное и телесное твоею милостию всегда. Темже и мы, покланяющеся оней, усердно тебе вопием: помилуй, благая Мати, смиренныя рабы твоя, и избави нас от всякаго зла и навета вражия, молящи сына твоего Господа Иисуса, да, спасшеся зде, небесное жительство получим человеколюбием и благодатию его.

*Величание:*

Величаем тя, пресвятая Дево, Мати Христа Бога нашего, и чтем твой образ святый, от негоже источаеши исцеления всем с верою к тебе притекающым.

*Августа к~г. Молитва пред\ иконою пресвятыя Богородицы михайловскою,*

*чтомая в успенской церкви слободы большой писаревки, харьковския епархии.*

Царице моя преблагая, надеждо моя Богородице: *Зри выше, молитва общая е~, лист к~е.*

*Молитва пред\ иконою пресвятыя Богородицы ляданскою,*

*чтомая в ляданском благовещенском монастыре, минския епархии.*

К кому возопию, владычце; К кому прибегну: *Зри выше, молитва общая д~и, лист к~и.*

*Молитва пред\ чудотворною иконою пресвятыя Богородицы подольскою, яже во граде житомире.*

О всемилостиваго Бога милосердая Мати, преблагословенная владычце, приснодево Богородице! услыши стенание и вопль наш и вонми гласу моления нашего. Простри нам твоим всемогущим предстательством руку помощи, да не погибнем со беззаконьми нашими, но в покаяние благовременне приидем. Веси бо нашу немощь и скорбь нашу, от страстей и бесов нам бываемую. Избави нас от нападений демонских и от наветов злых человек: тобою бо демони попираются. и тобою врази посрамляются. Исполни во благо прошения наша, тебе приносимая: никто же бо, притекаяй к тебе, посрамлен отходит. умоли сына твоего и Бога, да милостив будет неправдам нашым и да не внидет в суд с рабы своими, яко не оправдится пред\ ним всяк живый. Вемы бо, яко много может матернее моление твое ко благосердию Владыки, и вся тебе от него возможна суть. Исцели язвы телес наших, грехми оскверненных, и очисти душы нашя, омраченныя страстьми. Направи ум наш на путь правый и утверди волю нашу ко исполнению дел благих и к соблюдению заповедей сына твоего, да милосердие его неотступно будет от нас. Паче же, о всеблагая владычце, покрый, соблюди и спаси всех сирых и безпомощных, к чудотворному твоему образу припадающих, и всех нас днесь осени всемощным твоим покровом. Но и в прочее время жития нашего твоея милости и многия благости нас не лиши, и буди нам присно упование непостыдное в земнем житии и по преставлении нашем, да вси немолчными усты и чистым сердцем, со безплотными ангельскими гласы и со всеми святыми, славим, хвалим, поем и величаем тя ныне и присно и во веки веков.

*Молитвы ко пресвятей Богородице на кийждо день седмицы.*

*Подвижника нило-сорския пустыни, иеросхимонаха нила.*

*МЛ~ТВА а~,*

*в день воскресный.*

О всемилостивая Дево Богородице, Мати щедрот и человеколюбия, прелюбезная надеждо и упование мое! о Мати пресладкаго, превожделеннаго и всяку любовь превосходящаго спасителя, Иисуса Христа, человеколюбца и Бога моего, свете помраченныя души моея! К тебе аз многогрешный припадаю, и тебе молюся, источниче милосердия, Дево Марие, бездну милосердия и пучину щедрот и человеколюбия рождшая: помилуй мя, вопию ти болезненно, помилуй мя всего уязвленнаго, в лютыя разбойники впадшаго, и от одежды, в нюже облече мя отец, увы мне, обнаженнаго. Темже возсмердеша и согниша раны моя от лица безумия моего. Но, владычце моя Богородице, молю тя смиренно, воззри на мя милостивым твоим оком, и не возгнушайся мене всего помраченнаго, всего оскверненнаго, всего в тине сластей и страстей погруженнаго, люте падшаго и возстати не могущаго: умилосердися на мя, и даждь ми руку помощи, во еже воздвигнути мя из\ глубины греховныя. о радосте моя! избави мя от обышедших мя: просвети лице твое на раба твоего, спаси погибающаго, возстави падшаго люте: можеши бо вся, яко Мати Бога всемогущаго. Излей на мя елей милосердия твоего, и вино умиления точити ми подаждь: тебе бо воистину едину надежду стяжах в житии моем. Не отрини убо мене к тебе притекающаго, но виждь скорбь мою, Дево, и души желание, и сие приими и спаси мя, ходатаице спасения моего.

*МЛ~ТВА в~,*

*в понедельник.*

*От*
скверных моих уст приими моление, о нескверная, чистая и пречистая Дево Богородице! и не возгнушайся моих словес, о радосте моя! но призри на мя и помилуй мя, о Мати зиждителя моего! Во время жития моего не остави мене: веси бо, владычце, яко на тя всю мою надежду возлагаю, и все упование мое о тебе есть. Темже и во время смерти моея предстани ми, помощнице моя, радосте и утешение мое: не остави мене тогда, надеждо моя, и не посрами мене тогда. Вем бо, вем, Дево, яко о многих гресех повинен есмь окаянный, и трепещу помышляя час оный: но, радосте моя, яви ми тогда лице твое, удиви на мне милость твою, ходатаице спасения моего, изьми мя, владычце, от лютости бесовския и страшнаго и грознаго испытания воздушных духов, и от злобы их избави, и всю скорбь дне того на радость преложи твоим посещением, и сподоби безбедно прейти ми от начал и властей тьмы и достигнути поклонитися на престоле славы седящему Христу и Богу нашему, со безначальным его отцем и пресвятым духом, во веки веков.

*МЛ~ТВА г~,*

*во вторник.*

О пресвятая владычце моя Богородице, ангелов и архангелов, херувимов и серафимов пречестнейшая и всех святых пресвятейшая, Дево Мати божия! Спаси мя смиреннаго и грешнаго раба твоего: ты бо веси, всемилостивая госпоже, яко всю мою надежду по Бозе на тя возлагаю, и несть ми инаго прибежища спасительнаго, токмо ты, всеблагая. Ты моя крепость, владычце, ты моя и сила, ты мое радование в скорбех, ты мое пристанище во искушениих, ты мое исправление в падениих, ты и спасение мое всенадежное, о Мати зиждителя и Господа моего! Помози ми плавающему в пучине жития сего, люте обуреваемому и бедствующему от потопления греховнаго. Даждь ми руку помощи, помощнице моя, и избави мя от тимения глубины, да не погрязну в бездне отчаяния: буря бо грехов и страстей возста на мя, и волны беззаконии погружают мя. Но ты, милосердая Мати, во пристанище безстрастия настави и спаси мя, безнадежных надеждо и ходатаице спасения моего.

*МЛ~ТВА д~,*

*в среду.*

Богородице, ты еси упование мое ты ми еси стена и благонадежное пристанище и спасительное прибежище, томимому страстей нахожденьми. Спаси мя всех враг моих, гонящих душу мою и различными искушеньми сию уловляющих. На пути бо сем, по немуже хожду, многия сети сокрыша ми: мнози же соблазны. многия прелести, многия немощи душевныя и телесныя в падения греховная мя вовлекают: и что сотворю отчаянный аз, недоумею. Аще во восхощу покаятися, нечувствием и ожесточением одержимь есмь: аще же плакати понуждаюся, не имам сокрушения сердечнаго и слез поне единыя капли. увы окаянства моего! увы бедности моея! увы лишения моего! К кому убо прибегну повинный аз, аще не к тебе, благосердая Мати Господа и Cпаса нашего, ненадежных надеждо, стено и покрове к тебе притекающих! Не отрини мене сквернаго: тебе бо едину в жизни моей стяжах утеху, Дево Марие Богородице, и к тебе единей во всякой нужде прибегаю со дерзновением: не остави убо мене в жизни сей, и во время смерти моея предстани в помощь помощнице моя, да узрят тя вси врази мои и постыдятся, тобою побежденнии, владычце, ходатаице спасения моего.

*МЛ~ТВА е~,*

*в четверток.*

Кто тебе по достоянию ублажити может, пресвятая Дево; кая уста воспети твое величие, всяк смысл превосходящее, возмогут; Вся преславная о тебе содеянная таинства, Богородице, выше смысла и слова суть. Красоте девства твоего и пресветлей чистоте твоей удивишася херувими и ужасошася серафими: чудесе же рождества твоего нетленнаго ни человеческий, ни ангельский язык изрещи может. От тебе бо безлетный единородный сын божий, Бог слово, неизреченно воплощься, родися и с человеки поживе, и тя, яко матерь свою, зело возвеличи, царицу тя всея твари показа, нам же известное спасения пристанище. Темже вси под\ кров твой притекающии, различными скорбьми и болезньми одержимии, богатное утешение и исцеление приемлют и тобою от бед спасаются: ты бо еси воистину Мати всех скорбящих и обремененных, печальных радость, больных целительница, юных хранительница, старости жезл, праведных похвала, грешных спасения надежда и к покаянию путеводительница: всем бо всегда предстательством твоим помогаеши, и всех с верою и любовию к тебе прибегающих заступаеши. Ты и мне помози, отчаянному деяний моих ради. Заступнице усердная рода Христианскаго, заступи мя, да не до конца погибну во гресех, ибо не имам инаго прибежища и покрова, разве тебе, владычце Мати живота: не остави убо мене и не презри мя, но, имиже сама веси судьбами, спаси мя, яко благословена еси во веки веков.

*МЛ~ТВА з~,*

*в пяток.*

Тебе предаю в защищение жизнь мою, и по Бозе всю надежду спасения моего на тя возлагаю, владычце Дево Богородице. Молю же тя раб твой: не презри мя многия грехи сотворшаго, но виждь скорбь мою о сем и недоумение, и подаждь ми ослабу и утешение, да не до конца погибну окаянный. Простри десницу твою, чистая, изьми мя от тимения дел моих, и постави на чистую пажить заповедей Христа, царя и Бога моего, да творю я присно, тобою укрепляемь. От грехов моих лютых избави мя, владычце, и покаяние спасительное мне низпосли, ко твоему сыну и Богу матерним твоим ходатайством. Свет неизреченный возсиявшая, просвети мою тьму душевную, от грехов ей прибывшую. Радосте моя, избави мя от обышедших мя невидимых врагов: греси бо мои мнози и тяжцы суть, врази мои люти зело, смерть близ, совесть моя мя обличает, геенна огненная устрашает, червь неусыпаемый, скрежет зубовный, тартара тьма кромешняя в трепет мя приводят, ибо ожидают мя прияти, злых дел моих ради. увы мне! что сотворю тогда и к кому прибегну, да спасена будет душа моя; К тебе единей, сладкая Марие Богородице, горесть смерти уповающым на тя услаждающая и взывающих к тебе от лютыя геенны избавляющая. Ты и мне помози, всеблагая, не имущему иныя помощи, токмо тебе, всепетая. Спаси мя от ужасов смертнаго часа, и от лютости бесовския избави мя: спаси мя от власти духов злобных на мытарствах воздушных: яви, молюся ти, яви ми тогда пресветлое лице твое, владычце, и не остави мя безпомощнаго. о милосердая Мати! преклонися на милость ко мне лишенному милости от дел моих, и умоли егоже родила еси плотию Христа, спасителя и Бога нашего, нас ради на кресте пречистую кровь свою излиявшаго, да и аз получу грехов прощение и вечное спасение, и прославлю неизреченное милосердие твое, Богородице, и твое милостивное предстательство в безконечныя веки.

*МЛ~ТВА з~,*

*в субботу.*

Радуйся, Дево Богородице, пристанище и предстательство убогия души моея, надеждо сладкая спасения моего. Радуйся, всех зиждителя во твоих ложеснах носившая. Радуйся, Бога плотию рождшая, миру же спасителя. Радуйся, в рождестве девство нетленно сохраньшая. Радуйся, от волхвов дары приемшая, и поклонение их от тебе рождшемуся видевшая, и пастырей преславная о нем словеса слышавшая, и в сердце твоем сия слагавшая. Радуйся, отрока Иисуса, сына твоего и Бога, во храме посреде законоучителей обретшая радостно. Радуйся, болезни лютыя во страдании, крестнем распятии и смерти сына твоего, пресладкаго Иисуса, приемшая, воскреснием же его тридневным обрадованная светло. Радуйся, вознесение сына твоего и Бога во славе небесней со ученики его видевшая. Радуйся, от него низпосланнаго духа святаго, в горнице сионстей в виде огненных языков низшедшаго, со ученки господними приемшая. Радуйся, на земли ангельски пожившая. Радуйся, чистотою и святынею вся ангельския чины и всех святых лики превозшедшая. Радуйся, возвеличенная пришествием к тебе сына твоего и Бога при успении твоем. Радуйся, того святым рукам душу твою радостно предавшая. Радуйся, твоим на небеса с телом возшествием славно превознесенная. Радуйся, по преставлении твоем боговидцем апостолом в третий день явльшаяся. Радуйся, на небесех от отца и сына и духа святаго диадимою вечнаго царствия увенчанная. Радуйся, от всех небесных сил приснопеваемая. Радуйся, близ\ престола пресвятыя Троицы на престоле славы возседящая. Радуйся, Бога и человеков примирения виновнице. Радуйся, небесными и земными господствующая. Радуйся, яко ничтоже невозможно есть твоему ходатайству. Радуйся, яко вси верно к тебе притекающии спасаются. Радуйся, яко тобою скорбящии утешение, болящии исцеление, бедствующии благовременную помощь получают. Молю убо тя, обрадованная владычце, потреби и во мне печаль греховную, и даждь ми радость спасения, даждь ми слезы утешительныя, умиление всегдашнее, покаяние истинное и исправление совершенное. Не возгнушайся мене, владычце, но приими милостивно сия гласы радостныя, мною убогим тебе приносимыя, и предстани ми в помощь во время безпомощия моего в час страшный оный, егда душа моя от окаяннаго моего тела разлучитися имать: тогда, молю, предстани ми в помощь и избави мя повиннаго наказанию вечному, да не явлюся бесом радование, ни пища геенне огненней. Ей, владычце моя, не попусти узрети души моей страшное и грозное прещение и истязание демонское, грешником уготованное, но предвари и спаси мя раба твоего в час оный ужасный, да славлю тя во веки, едина надеждо моя и ходатаице спасения моего.

