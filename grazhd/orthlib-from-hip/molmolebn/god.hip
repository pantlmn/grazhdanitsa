<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

*МОЛИТВЫ*

*Господу Богу, пресвятей Богородице*

*святым угодником божиим,*

*чтомыя на молебнех и иных последованиих.*

*#АЦЧ~Г*

<::рус> Репринтное издание. Печатается по изданию Молитвы читаемые на молебнах, Петроград, Синодальная типография, 1915. <::слав>

*%(Молитвы Господу Богу.%)*

*Септемвриа и~ и августа е~и. Молитвы софии, впостасней премудрости божией, спасителю нашему Господу Иисусу Христу.*

*МЛ~ТВА а~.*

Премудрый и всеблагий Господи, спасителю наш, просветивый сиянием пришествия твоего мира концы и сопризвавый нас в церковь твою святую, со обетованием наследия нетленных и вечных благ! Призри милостивно на нас, недостойных рабов твоих, и не помяни беззаконий наших, но по безмерному благосердию твоему прости нам вся прегрешения наша. Аще бо святую волю твою и преступаем, но не отметаемся тебе, Бога и Cпаса нашего: тебе единому согрешаем, но и тебе единому служим, в тя единаго веруем, к тебе единому прибегаем и твои точию раби быти хощем. Помяни немощь естества нашего и обдержащыя повсюду искушения врага и прелести и соблазны мира, ихже ради без\ тебе, якоже рекл еси, не можем творити ничесоже. Сам очисти и спаси нас: сам умы нашя просвети, еже непоколебимо веровати в тя, единаго Cпаса и избавителя нашего: сам сердца наша подвигни, еже всецело любити тя, единаго Бога и творца нашего: сам стопы нашя, еже непреткновенно ходити во свете заповедей твоих, направи. Ей, Господи спасителю наш! Яви нам великую и богатую милость твою: сотвори, да в преподобии и правде поживем вся дни жизни нашея, и тако достойни будем во второе и славное пришествие твое услышати от тебе милостивое призывание во царствие небесное, еже и получити сподоби ны, грешныя и недостойныя рабы твоя, и в наслаждении неизреченных красот его славити тя вкупе со безначальным твоим отцем и присносущным божественным духом во веки веков.

*МЛ~ТВА в~.*

Непостижимая и всепетая премудросте божия, сиречь единородный сыне и слове божий! Приими молебное сие пение от недостойных и скверных уст наших, аще и несть красна песнь во устех грешничих. обаче, якоже разбойник единым словом спасеся, и мытарь воздыханием оправдася, и дщи хананеина матерним прошением исцелися: тако и ныне милостив к мольбам нашым явися. Понеже ты, Господи, благ и человеколюбив сый, грядущаго в мир просвещаеши, и грехи грешником отпущаеши, и разумом неразумныя наполняеши, и буяго умудряеши, и жаждущыя душы благих словес учением твоим, якоже самаряныню водою жизни напаяеши, блудники целомудрены устрояеши, разбойнику рай отверзаеши. Ты бо воистинну еси всех благих податель и вразумитель, и жизни хранитель, Христе Боже наш, и тебе славу и хвалу, честь и благодарение и славословие возсылаем, и поклонение творим, со безначальным твоим отцем, и со пресвятым и благим и животворящим духом, и со пресвятою и пренепорочною твоею материю, владычцею нашею Богородицею и приснодевою Мариею, со всеми святыми твоими, ныне и присно и во веки веков.

*Тропарь, глас а~:*

На престоле огнезрачнем в вышних седяй со отцем безначальным и божественным твоим духом, благоволил еси явитися на земли, яко человек, исполняя предвечный о нас совет святыя Троицы, Иисусе Христе: сего ради и пострадал еси плотию, да спасеши мир и вознесеши избранныя твоя, идеже присно, яко Бог, во славе царствуеши. Слава всеблагому твоему совету: слава премудрому смотрению твоему: слава неизреченному снизхождению твоему, едине человеколюбче.

*Тропарь, глас и~:*

Премудрость отчая, сияние славы и образе впостаси его, в начале небеса и землю основавый, благослови достояние твое, сохрани в мире императора, церковь град твой, и люди твоя спаси.

*Тропарь, глас д~:*

Велия и неизреченная премудрости божией сило, софие преименитая, пречестный храме, огнезрачный престоле Христа Бога нашего, в тя бо вселися неизреченно слово божие и плоть бысть, невидимый явися и неприкосновенный из\ тебе изыде и с человеки поживе, врага уловляя и человеки от клятвы древния свобождая! Молим тя, владычце, отягченных нас во гресех наших помиловати и спасти душы нашя: яко человеколюбивая и милосердая царице, призри на люди твоя и умилосердися, заступи от напастей и скорбей лютых, и грады нашя невредимы сохрани, идеже ныне имя твое пресвятое боголепно славится.

*Величания:*

*а~.*
Величаем тя, единородный сыне божий Иисусе Христе, вся премудростию твоею в начале сотворшаго и человеческий падший род от вечныя смерти всемилостивно искупившаго.

*в~.*
Величаем тя, сыне и слове божий, премудросте божия, яко нам ведущым тя разум подаваеши и премудрости исполняеши.

*Септемвриа д~и. Молитвы честному и животворящему кресту господню.*

*МЛ~ТВА а~,*

*из\ книги Акафисты с каноны.*

Господи Иисусе Христе, сыне Бога живаго, творче неба и земли, спасителю мира! Се аз недостойный и паче всех грешнейший, смиренно колена сердца моего пред\ славою величества твоего преклоняя, воспеваю и величаю безмерное страдание твое, и благодарение тебе царю всех и Богу приношу, яко благоизволил еси снити с небеснаго престола твоего и воплотитися от пречистыя Девы Марии, ради спасения человеческаго: безплотен сый, плотское естество божеству совокупил еси: богат сый, волею обнищал еси, да человека во царствии твоем обогатиши: труды и всякия человеческия беды, яко человек, на себе понесл еси, да всем во всяких печалех и нуждах пособствуеши: четыредесять дней постивыйся, всем к воздержанию путь показал еси: множицею от лукавых искушен был еси, всех от искушений всяких избавляя. Вем, всесильный Владыко, яко вся сия тебе непотребна быша, но человеческаго ради спасения вся претерпел еси: предан был еси за тридесять сребреник, да человека искупиши от лютыя работы вражия: от немилостивых иудей, яко незлобивый агнец, похищен был еси, род человеческий от поглощения волка мысленнаго исторгая: на судилищи пред\ анною и каиафою предстал еси, всех от осуждения огня вечнаго отводя: связан, поруган, оплеван, от ложных свидетелей оклеветан и на поносительную смерть осужден был еси, человека от всякия напасти, мучения и от вечныя смерти свобождая: пилату, никоего зла содеявый, предан был еси, и ко ироду послан, и паки поруган, человека от злаго обстояния и от поруганий вражиих избавляя. Что убо воздам тебе, Владыко человеколюбче, о всех, яже претерпел еси мене ради грешнаго; Не вем: душа бо и тело и вся благая от тебе суть, и вся моя твоя суть, и аз твой есмь: точию на безчисленное твое милосердие, благосерде Господи, надеяся, пою твое неизреченное долготерпение, величаю неисповедимое смотрение твое, славлю твою безмерную милость, имиже преклонился еси мене ради осужденнаго, да аз оправдан буду. К столпу, Cпасе, привязан и без\ милости биен, милостив сый, разреши мя, молюся, от грехов моих: тернием венчан, души моея греховное терние искорени: тростию биен по главе, сокруши главу змия уязвляющаго мя жалом греха: в багряну ризу оболчен и мучителем предан, просвети ми, царю пресвятый, одеяние душевное, да вниду в чертог твой всекрасный: с разбойники вменен и крест на раму твоею понесый, разбойника врага, ищущаго душу мою убити, твоим крестом прожени. Вем тя, Иисусе долготерпеливе, люте уязвлена: от верху главы твоея святыя, даже до стопы ножныя, не бе в тебе места цела. Что же возглаголю о неизреченнем человеколюбии твоем, Христе спасителю; Точию в сокрушении сердца моего, покланяяся твоим пречистым страстем и вселюбезно тыя лобызая, вопию: помилуй мя грешнаго. На кресте пригвоздитися изволивый, пригвозди заповедем твоим сердце мое: воздвижен со крестом на горе голгофе, воздвигни мысли моя к небеси, да всегда горняя мудрствую: желчию со оцтом напоен, огорченное грехом сердце мое услади любовию твоею, и жаждуща напой потоком сладости твоея: руце твои пречистеи распрострый на приятие всех, приими мя грешнаго: нозе пригвождены имевый, хотя всегда со грешники быти, буди со мною грешным, возбраняя ногам моим от всякаго пути лукаваго: сердце отверсто имевый, яви мне благодать твою грешному: главу пресвятую на кресте преклонивый, услыши недостойныя молитвы моя. о пречудная и неизмеримая глубино милосердия, Христе Боже! за враги распинатели твоя Богу отцу моливыйся, даждь и мне грешному сию благодать, любити враги моя и молитися за них: разбойнику кающемуся рай отверзый, воззри, свете мой, на мя грешнаго, подаждь покаяние, и отверзи ми двери милости твоея, и помяни мя недостойнаго во царствии твоем. Наконец, дух твой пресвятый предавый в руце Богу отцу, приими, создателю, дух мой во время кончины моея: со креста снят и во гробе яко мертв положен, Cпасе, живый во свете неприступнем, возьми от мене тяжкое бремя греховное, и не возгнушайся, человеколюбче, вселитися во гроб сердца моего недостойнаго, на умерщвление моего плотскаго мудрования: яко да не ктому себе бренное создание твое, но тебе Господеви и Богу моему живый, твоим, о всемилостиве, благосердием, сподоблюся видети тебе создателя и спасителя моего, за приятие смерти крестныя, славою и честию венчаннаго, во свете неприкосновенныя твоея славы: идеже со безначальным твоим отцем, и со пресвятым и благим и животворящим и единосущным твоим духом, царствуеши прежде век, ныне и присно и во веки веков.

*МЛ~ТВА в~,*

*из\ книги Правило готовящымся к служению литургии святыя.*

О кресте Господень, кровию Христа Бога нашего освященный! Ты еси знамение победы на враги нашя видимыя и невидимыя: ты имаши явитися в час страшнаго суда Христова. Тебе смиренно покланяюся, честно прикасаюся и любезно тя лобызаю, нынешнее моление к распятому на тебе принося, да исцелит мя силою в тебе своею от всех недугов душевных и телесных, и сохранит от враг видимых и невидимых, и неосужденна на суде своем одесную поставит. Ей, животворящий кресте святый! На тебе Спас, умирая за умершыя грехми человеки, дух свой яко человек испусти, кровь же и воду источи, и сими треми едино, еже паче всех есть на потребу, спасение нам содела, во славу источника вод живых Бога отца, себе же от кровей девических воплощенна Бога сына, и Бога духа святаго, оживляющаго дух человечь: ихже триех во едином божестве славити и мне пособи от воды крещения восприятою верою непорочною, во причастии же плоти и крове господних надеждою несумненною, и в покаянии духом сокрушенным, и любовию нелицемерною, да тако не токмо в жизни сей плачевней, яко вода мимотекущей, но и в будущем блаженнем животе прославлю Господа, пособием силы твоея, кресте треблаженне, и поклонюся ему самым лица зрением верованному, одержанием же чаянному и наслаждением любимому, единому в Троице славимому в безконечныя веки веков.

*МЛ~ТВА г~,*

*из\ акафиста божественным страстем Христовым.*

Господи Иисусе Христе, сыне Бога живаго, творче неба и земли, спасителю мира! Се аз недостойный и паче всех грешнейший, смиренно колена сердца моего пред\ славою величества твоего преклонив, воспеваю крест и страдания твоя, и благодарение тебе царю всех и Богу приношу, яко благоизволил еси вся труды и всякия беды, напасти и мучения яко человек понести, да всем нам во всяких печалех, нуждах и озлоблениих состраждущий помощник и спаситель будеши. Вем, всесильне Владыко, яко вся сия тебе убо не быша потребна, но человеческаго ради спасения, да всех нас искупиши от лютыя работы вражия, крест и страдания претерпел еси. Что убо воздам тебе, человеколюбче, о всех, яже пострадал еси мене ради грешнаго; Не вем: душа бо и тело и вся благая от тебе суть, и вся моя твоя суть, и аз твой есмь. Точию на безчисленное твое, благосерде Господи, милосердие надеяся, пою твое неизреченное долготерпение, величаю неисповедимое истощание, славлю твою безмерную милость, покланяюся пречистым страстем твоим, и вселюбезно лобызая язвы твоя, вопию: помилуй мя грешнаго, и сотвори, да не безплоден будет во мне крест твой святый, но да с верою страданием твоим зде причащаяся, сподоблюся видети и славу царствия твоего на небеси.

*МЛ~ТВА д~,*

*чтомая в крестном монастыре архангелогородския епархии.*

Благодарю тя, Господи царю всех, царствующаго небом и землею и преисподнею: благодарю тя, безначальне, всесильне царю вседержителю: благодарю тя, преблагий, всемилостивый, наставниче заблуждшым, на землю с небес сошедый и воплотивыйся от Девы Марии, нашего ради спасения, и бывый един Бог. и человек подобен мне, кроме страстей и всякаго греха, не привидением же, но истиною безстрастный неправедно от беззаконник пострадавый, да безстрастие мне осужденному за множество грехов моих подаси. Пою твое неизреченное долготерпение, Господи: величаю неисповедимое смотрение твое, славлю твою безмерную милость, имиже преклонься, мене осужденнаго оправдал еси. Покланяюся страстем твоим, имиже аз безчестнейших пременихся страстей: лобызаю твой крест, имже мой грех осудил еси и от смертнаго осуждения мя свободил еси: лобызаю гвозди оныя, имиже клятвы потребил еси запрещение: целую язвы, имиже моего преслушания уврачевашася язвы. целую трость, еюже подписал еси свобождение и еюже строптиваго змия уязвил еси главу: целую копие, мое рукописание растерзавшее и безсмертия источник отверзшее: целую губу, напоенную оцта и ко пречистым твоим принесенную устом, еюже преслушания моего горькое во сладкое претворися. о неизмеримая глубино милосердия твоего, Христе спасителю наш! Темже смиренно со благодарением ти припадаем, и животворящему твоему кресту, имже нас спасл еси от работы врагу, любезно кланяемся. Исповедуем, яко ты еси един свят, един крепкий и един жизнодавец, и на всех имаши волю прикладну. Тобою, Господи, дается на диавола и на его воинство крепость, и тебе славу возсылаем, со безначальным твоим отцем, и с пресвятым и благим и животворящим твоим духом, ныне и присно и во веки веков.

*Декемвриа к~е. Молитва из\ молебствия на день рождества Христова.*

Боже великий и непостижимый, отче безначальный, собезначальный сыне, и душе соприсносущный, осуществуяй не сущая, спасаяй погибающыя, животворяй мертвыя, творяй по воли твоей в силе небесней и в селении земнем, и дивным твоим промыслом управляяй всяческая! Приклони ухо твое с высоты святыя твоея, и приими от нас смиренных и недостойных рабов твоих, имже велие твое от бед и всегубительства спасение явил еси, сердцем и усты возносимая тебе благодарственная сия моления, исповедания и славословия. Яко не по беззаконием нашым сотворил еси нам, Господи, ниже по грехом нашым воздал еси нам. Ты глаголал еси древле сыновом Исраилевым, яко, аще не послушают гласа твоего хранити и творити вся заповеди твоя, наведеши на них язык безстуден лицем, иже сокрушит их во градех их, дондеже разорятся стены их: и мы ведехом, яко прииде глагол страшный сей на ня и на отцы нашя: обаче, прещения твоего не убоявшеся и о милосердии твоем вознерадивше, оставихом путь правды твоея и ходихом в волях сердец наших, и не искусихом имети в разуме и сердце тебе Бога разумов и сердец: еще же и отеческая предания ни во чтоже вменивше, прогневахом тя о чуждих. Ихже ради, якоже древле сынов Исраилевых, тако и нас об\ъят лютое обстояние, и о ихже ревновахом наставлениих, сих врагов имеяхом буиих и зверонравных. Но ты, Господи Боже щедрый и милостивый, долготерпеливый и многомилостивый и истинный, и правду храняй, и творяй милость в тысящы, отемляй беззакония и неправды и грехи, на время мало оставль нас, милостию велиею помиловал еси, и посетив жезлом неправды нашя, якоже щедрит отец сыны, тако ущедрил еси нас. Призрел бо еси на скорбь нашу и на потребление царствующаго града, в немже от лет древних призвася имя твое, и на моления наша, яже не на нашя правды уповающе повергохом пред\ тобою, но на щедроты твоя многия, Господи: и дал еси нам хребет нечестивых сопостатов, благочестивейшаго же царя нашего александра павловича венчал еси оружием благоволения твоего. Да от лица христа твоего исчезающе исчезнут яко дым врази твои, любящии же тебе возсияют, яко восток солнца в силе своей. Видехом, Господи, видехом, и вси языцы видеша в нас, яко ты еси Бог, и несть разве тебе: ты убиеши и жити сотвориши, поразиши и исцелиши, и несть, иже изьмет от руку твоею. Темже утвердися сердце наше во Господе нашем, вознесеся рог наш в Бозе нашем, возвеселихомся о спасении твоем. Благодарим тя, Господи, яко наказуя наказал еси ны вмале, да не смерти во веки предаси нас. Даждь нам, Господи, память сего славнаго твоего посещения тверду и непрестанну имети в себе, яко да в тебе утверждени сыновним страхом и верою и любовию, и твоею крепостию ограждени, всегда, якоже днесь, поем и славословим имя святое твое. утверди благословение твое и на благочестивейшем, самодержавнейшем, великом государе нашем, императоре николае александровиче всея россии, и дух твой благий да почиет на нем выну. Подаждь во благочестивей державе его пастырем святыню, правителем суд и правду, народу мир и тишину, законом силу и вере преспеяние. о премилосердый Господи! пробави милость твою ведущым тя: но и не ищущым тебе явлен буди: еще и врагов наших сердца к тебе обрати: и всем языком и племеном во единем истиннем Христе твоем познан буди. Да от восток солнца до запад, всеми убо языки, единем же сердцем, вси языцы восклицают тебе гласом радования.

*Возглашение:*

Слава тебе Богу, спасителю всех, во веки веков.

*Иануариа а~. Молитва из\ молебнаго пения на новый год.*

Владыко Господи Боже наш, источниче жизни и безсмертия, всея твари видимыя и невидимыя содетелю, времена и лета во своей власти положивый, и управляяй всяческая премудрым и всеблагим твоим промыслом! Благодарим о щедротах твоих, яже удивил еси на нас в мимошедшее время жития нашего. Молим тя, всещедрый Господи: благослови венец наступающаго лета твоею благостию: сохрани возлюбленнаго раба твоего, благочестивейшаго, самодержавнейшаго, великаго государя нашего, императора николая александровича всея россии: и супругу его, благочестивейшую государыню, императрицу александру феодоровну: матерь его, благочестивейшую государыню, императрицу марию феодоровну: наследника его, благовернаго государя цесаревича и великаго князя алексия николаевича, и весь царствующий дом. умножи дни жития их в непоколебимем здравии, и во всех добродетелех преуспеяние им даруй. Подаждь свыше благая твоя и всем людем твоим, здравие же и спасение и во всем благое поспешение. Церковь твою святую, град сей и вся грады страны от всякаго злаго обстояния избави, мир и безмятежие тем даруй: тебе безначальному отцу, со единородным твоим сыном, всесвятым и животворящим твоим духом, в едином существе славимому Богу, всегда благодарение приносити и пресвятое имя твое воспевати да сподобиши.

*Возглашение:*

Слава тебе Богу, благодателю нашему во веки веков.

*Тропарь, глас д~:*

Благодарни суще недостойнии раби твои, Господи, о твоих великих благодеяниих на нас бывших, славяще тя хвалим, благословим, благодарим, поем и величаем твое благоутробие, и рабски любовию вопием ти: благодетелю Cпасе наш, слава тебе.

*Слава, глас г~:*

Твоих благодеяний и даров туне, яко раби непотребнии, сподобльшеся, Владыко, к тебе усердно притекающе, благодарение по силе приносим, и тебе яко благодетеля и творца славяще, вопием: слава тебе, Боже прещедрый.

*И ныне, глас в~:*

Всея твари содетелю, времена и лета во своей власти положивый, благослови венец лета благости твоея, Господи, сохраняя в мире императора и град твой, молитвами Богородицы, и спаси ны.

*Иануариа з~. Молитва на великом освящении воды святых богоявлений.*

*Глаголемей от диакона ектении, священник тайно глаголет молитву сию:*

Господи Иисусе Христе, единородный сыне, сый в недре отчи, истинный Боже, источниче жизни и безсмертия, свете от света, пришедый в мир, еже просветити его! Озари нашу мысль святым твоим духом, и приими нас, величество и благодарение тебе приносящих, о яже от века дивных твоих великодействиих, и еже в последния веки спасительнем твоем смотрении, в немже в наше немощное и нищее одеявся смешение, и работным мерам снизшедый, иже всех царю, еще и рабскою рукою во иордане креститися претерпел еси, да водное естество освятив, безгрешне, путесотвориши нам еже водою и духом паки рождение, и к первому нас устроиши свобождению. Егоже божественнаго таинства воспоминание празднующе, молимся тебе, Владыко человеколюбче: воскропи и на ны недостойныя рабы твоя, по божественному твоему обещанию, воду чисту, твоего благосердия дар, во еже над\ водою сею прошению нас грешных благоприятну быти твоею благостию, и благословению твоему ею нам же и всем верным людем твоим дароватися, во славу святаго и покланяемаго твоего имене. Яко подобает тебе всякая слава, честь и поклонение, со безначальным твоим отцем, и пресвятым и благим и животворящим твоим духом, ныне и присно и во веки веков.

*И рек в себе:*
Аминь, *диакону же исполньшу ектению, начинает священник велегласно молитву сию:*

Велий еси, Господи, и чудна дела твоя, и ни едино же слово довольно будет к пению чудес твоих. *[Трижды.]*

Ты бо, хотением от не сущих во еже быти приведый всяческая, твоею державою содержиши тварь, и твоим промыслом строиши мир. Ты, от четырех стихий тварь сочинивый, четырьми времены круг лета венчал еси. Тебе трепещут умныя вся силы: тебе поет солнце, тебе славит луна, тебе присутствуют звезды: тебе слушает свет, тебе трепещут бездны, тебе работают источницы. Ты простерл еси небо яко кожу: ты утвердил еси землю на водах: ты оградил еси море песком: ты к дыханием воздух излиял еси. Ангельския силы тебе служат, архангельстии лицы тебе кланяются: многоочитии херувими и шестокрилатии серафими, окрест стояще и облетающе, страхом неприступныя славы твоея покрываются. Ты бо, Бог сый неописанный, безначальный же и неизглаголанный, пришел еси на землю, зрак раба приим, в подобии человечестем быв: не бо терпел еси, Владыко, милосердия ради милости твоея, зрети от диавола мучима рода человеча, но пришел еси и спасл еси нас. Исповедуем благодать, проповедуем милость, не таим благодеяния: естества нашего роды свободил еси, девственную освятил еси утробу рождеством твоим: вся тварь воспевает тя явльшагося. Ты бо Бог наш, на земли явился еси и с человеки пожил еси: ты и иорданския струи освятил еси, с небесе низпослав святаго твоего духа, и главы тамо гнездящихся сокрушил еси змиев.

*И сие убо священник глаголя трижды, и воду рукою благословляет на кийждо стих:*

Сам убо, человеколюбче царю, прииди и ныне наитием святаго твоего духа, и освяти воду сию.

И даждь ей благодать избавления, благословение иорданово: сотвори ю нетления источник, освящения дар, грехов разрешение, недугов исцеление, демоном губительну, сопротивным силам неприступну, ангельския крепости ис_полнену: да вси почерпающии и причащающиися имеют ю ко очищению душ и телес, ко исцелению страстей, ко освящению домов, и ко всякой пользе изрядну. Ты бо еси Бог наш, иже водою и духом обновивый обетшавшее грехом естество наше: ты еси Бог наш, водою потопивый при нои грех: ты еси Бог наш, иже морем свободивый от работы фараони моисеом род еврейский: ты бо еси Бог наш, разразивый камень в пустыни, и потекоша воды, и потоцы наводнишася, и жаждущыя люди твоя насытивый: ты еси Бог наш, иже водою и огнем пременивый илиею Исраиля от прелести вааловы.

Сам и ныне, Владыко, освяти воду сию духом твоим святым. *[Трижды.]*

Даждь же всем прикасающымся ей и причащающымся и мажущымся ею освящение, здравие, очищение и благословение.

И спаси, Господи, раба твоего, благочестивейшаго, самодержавнейшаго, великаго государя нашего, императора николая александровича всея россии. *[Трижды.]*

И супругу его, благочестивейшую государыню, императрицу александру феодоровну.

И матерь его, благочестивейшую государыню, императрицу марию феодоровну.

Наследника его, благовернаго государя цесаревича и великаго князя алексия николаевича, и весь царствующий дом.

Спаси, Господи, и помилуй святейший правительствующий синод.

И сохрани их под\ кровом твоим в мире, покори им всякаго врага и супостата, даруй им вся яже ко спасению прошения и жизнь вечную: да и стихиами, и человеки, и ангелы, и видимыми и невидимыми, славится твое пресвятое имя, со отцем и святым духом, ныне и присно и во веки веков.

*Священник:*
Мир всем.

*Лик: И*
духови твоему.

*Диакон:*
Главы вашя Господеви приклоните.

*Лик:*
Тебе, Господи.

*Священник приклонься молится:*

Приклони, Господи, ухо твое, и услыши ны, иже во иордане креститися изволивый и освятивый воды: и благослови всех нас, иже преклонением своея выи назнаменающих работное воображение: и сподоби нас исполнитися освящения твоего, воды сея причащением: и да будет нам, Господи, во здравие души и тела.

*Возглашение:*
Ты бо еси освящение наше, и тебе славу и благодарение и поклонение возсылаем, со безначальным твоим отцем, и пресвятым и благим и животворящим твоим духом, ныне и присно и во веки веков.

*Молитва из\ последования в неделю православия.*

Всевышний Боже, Владыко и содетелю всея твари, наполняяй вся величеством твоим и содержай силою твоею! Тебе вседаровитому Господу нашему мы недостойнии благодарение приносим, яко не отвращаешися нас беззаконий ради наших, но паче предваряеши ны щедротами твоими. Ты ко избавлению нашему послал еси единороднаго твоего сына, и благовестил безмерное твое к роду человеческому снизхождение: яко хотением хощеши, и ожидаеши, еже обратитися нам к тебе и спасеным быти: ты, снизходя к немощи нашего естества, укрепляеши нас всесильною святаго твоего духа благодатию, утешаеши спасительною верою и совершенною надеждою вечных благ, и руководствуя избранных твоих в горний сион, соблюдаеши яко зеницу ока. Исповедуем, Господи, великое твое и безприкладное человеколюбие и милосердие. Но видяще многих поползновения, прилежно тя, всеблагий Господи, молим: призри на церковь твою, и виждь, яко твое спасительное благовестие аще и радостно прияхом, но терние суеты и страстей творит оное в некиих малоплодно, в некиих же. и безплодно, и по умножению беззаконии овии ересьми, овии расколом противящеся евангельской твоей истине, отступают от достояния твоего, отревают твою благодать и повергают себе суду твоего пресвятаго слова. Премилосердый и всесильный, не до конца гневаяйся Господи! буди милостив, молит тя твоя церковь, представляющи тебе начальника и совершителя спасения нашего Иисуса Христа: буди милостив нам, укрепи нас в правоверии силою твоею, заблуждающым же просвети разумныя очи светом твоим божественным, да уразумеют твою истину: умягчи их ожесточение и отверзи слухи, да познают глас твой и обратятся к тебе спасителю нашему. Исправи, Господи, иных развращение и жизнь несогласную Христианскому благочестию: сотвори, да вси свято и непорочно поживем: и тако спасительная вера укоренится и плодоносна в сердцах наших пребудет. Не отврати лица твоего от нас, Господи, воздаждь нам радость спасения твоего: подаждь, Господи, и пастырем церкве твоея святую ревность, и попечение их о спасении и обращении заблуждающих духом евангельским раствори: да тако вси руководими достигнем, идеже совершение веры, исполнение надежды и истинная любовь: и тамо с лики чистейших небесных сил прославим тебе Господа нашего, отца и сына и святаго духа, во веки веков.

*Молитва по каноне покаяннем.*

*Из\ книги Правило готовящымся к служению литургии святыя.*

Владыко Христе Боже, иже страстьми твоими страсти моя исцеливый и язвами твоими язвы моя уврачевавый! Даруй мне, много тебе прегрешившему грешившему, слезы умиления: сраствори моему телу, от обоняния животворящаго тела твоего, и наслади душу мою твоею честною кровию, от горести, еюже мя сопротивник напои: возвыси мой ум к тебе, долу поникший, и возведи от пропасти погибели, яко не имам покаяния, не имам умиления, не имам слезы утешительныя, возводящия чада ко своему наследию. Омрачихся умом в житейских страстех, не могу воззрети к тебе в болезни, не могу согретися слезами яже к тебе любве. Но, Владыко Господи Иисусе Христе, сокровище благих, даруй мне покаяние всецелое и сердце люботрудное во взыскание твое: даруй мне благодать твою и обнови во мне зраки твоего образа. Оставих тя, не остави мене: изыди на взыскание мое: возведи ко пажити твоей, и сопричти мя овцам избраннаго твоего стада: воспитай мя с ними от злака божественных твоих таинств, молитвами пречистыя твоея матере и всех святых твоих.

*Молитвы из\ акафиста Иисусу сладчайшему.*

*МЛ~ТВА а~.*

Согрешихом, беззаконновахом и неправдовахом пред\ тобою, преблагий Владыко: преступихом спасительныя твоя заповеди и священныя обеты нашя, яже во святем крещении пред\ святым твоим жертвенником, пред\ ангелы же и человеки сотворихом: преобидехом честную кровь завета твоего, еюже освятихомся, общение искупления приемше: дух благодати обезчестихом, страшнаго же и преестественнаго сыноположения небрегохом: всякое писание, божественный закон и учение богодухновенное, ударения воздуха тщая, и вещания едина токмо, деяний пустая, в нас вменишася: именем токмо и словесы честное евангелие истиннаго Христианства окаяннии содержим: руце имамы ко всякому хищению и лихоимству прилежны, нозе же скоро и дерзостно ко всякой неправде зле текущя, готовы часть братнюю восхищати и попирати, снедающя убогих: уста, священных молитв и слова божия орган, всякия нечистоты, суесловия и клятвопреступления, бесом сотворихом во орган: очи и вся наша чувства блужения и всякаго сквернения премножеством исполнихом: в нас царствующаго ума божественное благодати семя поправше, и уды твоя, Христе, блудничи уды сотворивше, вместо храма божия, тли и всякия нечистоты хранилище обретохомся. Сего ради, преблагий Владыко, многое твое человеколюбие в стужение претворихом окаяннии, и многая твоя благая дарования в казнь безумно нам преложихом: отнюдуже ниже от сущих нам благих, ниже от болезней ближних лучши бывше, праведно на ны сами твоего праведнаго наказания язвы подвигохом. Но не яростию твоею обличи нас, ниже гневом твоим накажи нас, Господи. Тебе единому согрешихом, но тебе единому и покланяемся, и сокрушенным сердцем, яко жертву чистую, исповедание ти приносим: ослаби, человеколюбче Владыко, устави праведно наносимую рану: да победит множество щедрот твоих, грехов наших лукавое собрание, и твоея безчисленныя благости пучина да покрыет горькое слез наших море. Имамы в руках твоего человеколюбия образ и величество: разбойника, мытаря, блудницу и блуднаго сына, иже вси паче нас в покаянии благоискусствующе, в небесное царство предвзыдоша. С ними убо и ны исповедающяся и припадающя ти приими, Владыко: аще же и тех всяческаго обращения и покаяния множества отстоим, недоставшее да исполнит безмерная благость твоя, паче же и все, понеже и всего воистинну отстоим. Приносим ти рыдание убогих и гласы младенец, смиренную и препростую, всякаго возраста молящихся часть, достойную щедрот и прощения твоего. Имаши к сему на милосердие и милость преклоняющыя тя крест и вольную смерть, юже за ны неблагодарныя претерпел еси, подвиги ктому апостолов, преподобных, постников, и мученков крови: пред\ всеми же общую всех надежду и спасение, паче слова без\ семене рождшую тя: ихже мольбы человеколюбно прием, услыши ны, Иисусе сладчайший, молящыя ти ся, и ниже токмо о нас самех, но и о нихже должни есмы: пособствуй благочестивейшему, самодержавнейшему, великому государю нашему, императору николаю александровичу всея россии и всему царствующему дому, всей палате, воинству и всей державе их, даруй на супостаты победу, и царство их миром огради. Спаси же и помилуй святейший правительствующий синод, со всеми благочестивыми архиереи, и весь освященный чин и причет церковный, и даруй им цело, безмятежно, благоверно, право, по преданию святых апостол и святых отец, на вселенских соборех духом святым узаконенному, исправляти слово твоея истины: заблуждшыя же от православныя веры еретики и отступники к познанию истины призови: неверныя просвети, да тя уведят: грешныя к покаянию приведи: девствующым чистоту и воздержание даруй, брачным святыню: вдовицам и сирым буди воспитание, нищым покров, странствующым возвращение, плавающым пристанище: кающымся прощение даруй, плачущым утешение, благим во благости пребывати, средним лучшым быти, согрешающым во исправление приходити. Ей, Иисусе сладчайший, молимся ти: даждь грехом нашым оставление, ума благопостояние, тела здравие, житию нуждная довольная, мир во днех наших, воздуха благорастворение, земли благоплодие, веры православныя возращение, и соединение святых твоих церквей, низложение ересей, советов нечестивых разорение, огнь любве и всякаго благочестия, в молитве чистоту сердечную, в злоключении терпение и великодушие, в надежде веселие: и всякое душевному нашему и телесному здравию и спасению полезное, паче же великолепей твоей славе подобающее прошение даруй, и исполни по неизмерным щедротам твоим, избавляя ны от належащаго праведнаго прещения, губительства, труса, потопа, огня, меча и всякия смертоносныя язвы: и не хотяй смерти грешника, даруй нам время ко покаянию, яко да и настоящих зол и будущих вечных мук свободимся, благодатию и человеколюбием безначальнаго твоего отца, с нимже благословен еси, со пресвятым, благим и животворящим твоим духом, ныне и присно и во веки веков.

*МЛ~ТВА в~.*

Господи Иисусе Христе, Боже мой, посещаяй тварь свою, емуже явлены страсти моя и немощь естества нашего человеческаго и крепость супостата нашего! Ты сам покрый мя от злобы его, зане сила его крепка, естество же наше страстно и сила наша немощна. Ты убо, о благий, ведый немощь нашу и носяй неудобство безсилия нашего, сохрани мя от смущения помыслов и потопа страстей, и достойна сотвори мя службы твоея святыя, да не како в страстех моих растлю сладость ея, и обрящуся безстуден пред\ тобою и дерзостив. Господи, пресладкий мой Иисусе, помилуй и спаси мя.

*МЛ~ТВА г~.*

Владыко Господи Иисусе Христе, Боже наш, иже, неизреченнаго ради твоего человеколюбия, на конец веков во плоть оболкийся от приснодевы Марии! Славим о нас твое спасительное промышление раби твои, Владыко: песнословим тя, яко тебе ради отца познахом: благословим тя, егоже ради и дух святый в мир прииде. Покланяемся твоей по плоти пречистей матери, таковей страшней тайне послужившей: восхваляем твоя ангельская ликостояния, яко воспеватели и служители твоего величествия: ублажаем предтечу иоанна, тебе крестившаго, Господи: почитаем и провозвестившыя тя пророки: прославляем апостолы твоя святыя: торжествуем же и мученки, священники же твоя славим, и покланяемся преподобным твоим, и вся твоя праведники пестунствуем. Таковаго и толико многаго и неизреченнаго лика божественнаго в молитву приводим тебе всещедрому Богу раби твои: и сего ради просим нашым согрешением прощения, еже даруй нам всех твоих ради святых, изряднее же святых твоих щедрот: яко благословен еси во веки.

*[Молитвы а~-я, в~-я и г~-я по книге Акафисты с каноны.]*

*МЛ~ТВА д~.*

Тебе, Господи, единому благому и непамятозлобному, исповедаю грехи моя: тебе припадаю вопия недостойный: согреших, Господи, согреших, и несмь достоин воззрети на высоту небесную от множества неправд моих. Но, Господи мой, Господи, даруй ми слезы умиления, единый блаже и милостивый, яко да ими тя умолю, очиститися прежде конца от всякаго греха: страшно бо и грозно место имам проити, тела разлучився, и множество мя мрачное и безчеловечное демонов срящет, и никтоже в помощь спутствуяй, или избавляяй. Тем припадаю твоей благости, не предаждь обидящым мя, ниже да похвалятся о мне врази мои. благий Господи, ниже да рекут: в руки нашя пришел еси и нам предан еси. Ни, Господи, не забуди щедрот твоих, и не воздаждь ми по беззаконием моим, и не отврати лица твоего от мене: но ты, Господи, накажи мя, обаче милостию и щедротами, враг же мой да не возрадуется о мне, но угаси его на мя прещения и все упраздни его действо. даждь ми к тебе путь неукорный, благий Господи, занеже и согрешив не прибегох ко иному врачу и не прострох руки моея к богу чуждему. Не отрини убо моления моего, но услыши мя твоею благостию, и утверди мое сердце страхом твоим: и да будет благодать твоя на мне, Господи, яко огнь попаляяй нечистыя во мне помыслы. Ты бо еси, Господи, свет паче всякаго света: радость паче всякия радости: упокоение паче всякаго упокоения: жизнь истинная и спасение пребывающее во веки веков.

*[По молитвослову полному.]*

*Кондак, глас и~:*

Возбранный воеводо и Господи, ада победителю! Яко избавлься от вечныя смерти, похвальная восписую ти, создание и раб твой. Но яко имеяй милосердие неизреченное, от всяких мя бед свободи зовуща: Иисусе, сыне божий, помилуй мя.

*Молитва Господу Богу от лица кающагося человека.*

*Святаго иоанна златоустаго.*

Господи, согрешихом на небо и пред\ тобою! Приими обращение и покаяше наше, приими наше стенание и слезы, приими покаяние нас грешных, приими рыдание и вопль наш даже до смерти. Приими нас окаянных, живших безстудно: приими нас, человеколюбче, зело прогневавших тя: приими нас, Владыко, проведших всю жизнь в распутстве, во всяком лукавствии и нечистоте: приими нас, Господи Боже, преступивших заповеди твоя: приими нас, Владыко, недостойных раб твоих, и не воздай нам по делом рук наших. Исповедаем тебе, Владыко, яко по грехом нашым несмы достойни даже и жизни: исповедаем, Господи, яко несмы достойни даже воззрети на солнце сие, зане несть таков грех, несть ни едино таково злодеяние, егоже не совершили быхом мы окаяннии. Но приими нас, Господи, якоже блуднаго сына, приими якоже разбойника, приими якоже блудницу и мытаря. Господи, обрати нас! Господи, вразуми нас, и не прогневайся на нас, но буди милостив ко грехом нашым! Ты еси Бог наш, и разве тебе иного не знаем. Господи, исторгни нас от враг наших и не вниди в суд с рабы твоими. Господи, ты еси Бог, и мы людие твои. Согрешихом, содеяхом беззаконие и неправду, сотворихом зло, погрешихом во всем, не послушахом заповедей твоих, и того ради далече уклонихомся от тебе. Но помилуй, Господи, дела рук твоих: помилуй, Владыко, тыя, иже хитростию змия изгнани быша из\ рая: помилуй нас и облецы нас в хитон веселия и одежду спасения: помилуй нас, ихже диавол лишил есть помощи твоея! Милосерде, помилуй тыя, иже оставиша тя и служаху ему: помилуй заблуждшыя: помилуй не сохранивших заповедей твоих и последовавших злодеянием демонов: помилуй осквернивших себе грехми: помилуй тыя, иже пребываху под\ властию диавола: помилуй осквернившихся распутством. Помилуй, милосерде: помилуй, блаже: помилуй, долготерпеливе, зане руки нашя совершиша всякое зло, всякое осквернение, любостяжание и неправду. Осквернихом душу, юже создал еси по образу твоему, осквернихом тело, осквернихом чувство. Язык наш явися якоже мечь остр, направлен противу ближняго, очи наши исторгают пламень, руки нашя полны крове, ноги нашя скоры на совершение зла, уста наша осквернена злословием, и, кратко рещи, осквернихом и землю и воздух. Воистинну неправедная дела наша доидоша даже до небесе, хищения наша превысиша горы, любостяжание превыси облаки, пороцы наши достигоша небесе, греси наши суть непростительни, преступления наша не имут извинения, прегрешения наша суть неисправима. и се земля не может понести наших злодеяний. Темже, Господи, нужду имамы в милосердии твоем. Ты веси немощь естества нашего: помилуй, Господи, творение рук твоих. Се взываем к милосердию твоему: не лиши нас помощи твоея, низпосли нам недостойным милость твою, даруй нам грешным заступление твое, яви нам лице твое, и спасемся.

*Молитва на благословение ваиа в неделю ваий.*

Господи Боже наш, седяй на херувимех, возставивый силу и пославый единороднаго твоего сына, Господа нашего Иисуса Христа, да спасет мир крестом и погребением и воскреснием своим: егоже ныне пришедша во иерусалим на вольную страсть, людие седящии во тьме и сени смертней, приемше знамения победы, ветви древес и ваиа финик, воскресние предвозвестиша! Сам, Владыко, и нас, по подражанию онем в предпразднственный сей день ваиа и ветви древес в руках носящих, соблюди, и якоже онии народи и дети, осанна тебе приносящих сохрани: яко да и мы в песнех и пениих духовных сподобимся достигнути животворящаго и тридневнаго воскресния, во Христе Иисусе Господе нашем: с нимже благословен еси, со пресвятым и благим и животворящим твоим духом, ныне и присно и во веки веков.

*Тропарь, глас а~:*

общее воскресние прежде твоея страсти уверяя, из\ мертвых воздвигл еси лазаря, Христе Боже. Темже и мы, яко отроцы победы знамения носяще, тебе победителю смерти вопием: осанна в вышних, благословен грядый во имя господне.

*Молитвы из\ последования умовения ног.*

*МЛ~ТВА а~.*

*По велицей ектении возглас:*
Яко ты еси очищение душ наших, и тебе славу возсылаем, отцу и сыну и святому духу, ныне и присно и во веки веков.

*И по амине молится велегласно предстоятель молитвою сею:*

Боже преблагий, неприступный божеством, иже во зраце рабии служителя образ восприемый, и, во из\ъображение спасительнаго смирения, учеников твоих ноги пречистыма рукама твоима омывый и лентием отрый! Призри и ныне на нас недостойных раб твоих, толикаго твоего снизхождения подражающих преславная: и сподоби плотских скверн измытися нам, и душевныя нечистоты, воды сея прикосновением. Даруй нам пресвятаго духа невидимое наитие: утверди нас от блюдущаго нашу пяту змия льстиваго, да чисти бывше, послужим благоприятно тебе, верху змиев и скорпий и всея силы вражия преходяще. Яко подобает тебе всякая слава, честь и поклонение, ныне и присно и во веки веков.

Мир всем.

Главы вашя Господеви приклоните.

*И молится предстоятель тайно:*

Господи Боже наш, показавый нам меры смирения в твоем превысоком снизхождении, и последняго изволением перваго нарек, облагодати нас в служении друг другу: вознеси нас божественным смирением, соблюди ны нескверны, омываемыя присно слезами, очищаемы просвещением чистительныя твоея благодати: да истиною к тебе всегда припадающе, обрящем милость и щедроты на страшнем твоем судищи.

*Возглас:*
Яко милостив и человеколюбец Бог еси, и тебе славу возсылаем, со безначальным твоим отцем, и всесвятым и благим и животворящим твоим духом, ныне и присно и во веки веков.

*МЛ~ТВА в~.*

*По евангелии глаголет предстоятель во услышание всем молитву сию:*

Господи Боже наш, иже по мнозей милости твоей истощивый себе и зрак раба приемый, иже во время спасительныя и животворящия и вольныя твоея страсти вечеряти изволивый со святыми твоими ученики и апостолы: и посем лентием препоясавый себе, и омывый ноги учеников, образ дав им смиреномудрия и любве, еже друг ко другу, и рекий: якоже сотворих вам, такожде и вы творите друг другу! Сам и ныне, Владыко, посреде недостойных рабов твоих, иже твоему образу последующих, пришед омый всякую скверну и нечистоту душ наших, да отмывше прилепившийся нам от согрешений прах и лентием любве друг друга отерше, возможем благоугодити тебе вся дни живота нашего и обрести благодать пред\ тобою. Яко ты еси благословляяй и освящаяй всяческая, Христе Боже наш, и тебе славу возсылаем, со безначальным твоим отцем, и всесвятым и благим и животворящим твоим духом, ныне и присно и во веки веков.

*Молитвы Господу Иисусу распятому.*

*Из\ акафиста божественным страстем Христовым.*

*МЛ~ТВА а~.*

За нас на кресте пригвожденный, Иисусе Христе, единородный Бога отца сыне, милости, любве и щедрот неисчерпаемая бездно! Вем, яко грехов ради моих, от неизреченнаго человеколюбия, кровь твою пролияти на кресте изволил еси, юже аз, окаянный и неблагодарный, доселе скверными моими делы попирах и ни во чтоже вменях. Ныне убо из\ глубины беззакония и нечистоты моея умныма очима на распятаго тя на кресте искупителя моего воззрев, со смирением и верою во глубину твоего милосердия себе повергаю, грехов прощения и сквернаго жития моего исправления прося. Милостив буди мне, Владыко и судие мой, не отрини мя от лица твоего, но всесильною твоею рукою сам мя к тебе обрати и на путь истиннаго покаяния настави, да отныне положу спасения моего начало. божественными страданьми твоими укроти моя плотския страсти: излиянною твоею кровию очисти моя душевныя скверны: распятием твоим распни мя миру и похотем его: крестом твоим огради мя от невидимых враг, ловящих душу мою. Плотию пригвоздивыйся, пригвозди страху твоему плоть мою, да уклонився от зла, творю благо пред\ тобою. Преклонивый главу твою на кресте, к земли смирения приклони вознесенную мою гордыню: желчь устнами вкусивый, положи хранение нечистым устом моим: отверстое копием имеяй сердце, сердце чисто во мне созижди: всеми твоими язвами, всего мя сладце в любовь твою уязви, да тебе Господа моего возлюблю всею душею, всем сердцем, всею крепостию и всем помышлением. Яви мне себе всеблагаго, избавляющаго душу мою от смерти: яви себе всесладкаго, услаждающаго мя в скорбех и напастех твоею любовию, да егоже первее ненавидех, прогневлях, от себе изгонях и аки ко кресту грехи моими пригвождах, сего ныне возлюблю, радуяся прииму, и сладце крест его до конца жизни моея понесу. Не даждь отселе, о всеблагий искупителю мой, моей воли совершатися, понеже зла есть и непотребна, да не паки впаду в тяжкую работу царствовавшаго во мне греха: но твоя воля благая, спасти мя хотящая, да совершается во мне всегда, ейже мя вручая, тебе распятаго Господа моего умным очесем моего сердца представляю и молю из\ глубины души, да и в разлучении моем от бреннаго моего тела, тебе единаго на кресте твоем узрю, в руце защищения твоего мя приемлюща и от воздушных духов злобы храняща, вселяюща же со грешники, покаянием тебе благоугодившими.

*МЛ~ТВА в~.*

Господи Иисусе Христе, сыне Бога живаго: *зри выше, лист г~.*

*Молитва Господу спасу воскресшему.*

*Из\ акафиста живоносному гробу и воскреснию господню.*

Слава тебе, Господи Иисусе Христе, яко паки сподобил еси мя недостойнаго, прешедша поприще святаго поста, поклонитися божественным страстем твоим и всерадостный день преславнаго твоего из\ гроба воскресния видети, воньже свободил еси сущыя во аде от века связанныя душы праведных. Сего убо божественнаго свобождения, спасителю мой, и аз желаю, да разрешиши мя, многими грехи связана, и да сотвориши возсияти живоносному свету воскресния твоего во мрачней души моей: вижду бо безчисленныя щедроты и неизреченное человеколюбие твое, яко не точию от небытия в бытие мя привел еси, и образа твоего подобием украсив, всея дольния твари владыку мя поставил еси, но и посем падша с высоты и врагу поработившася никакоже оставил еси, но, искупив мя безценною кровию твоею, благодатию крещения снабдил мя еси, да востеку на первое достояние. обаче окаянный аз, умом плотским запят быв, обратихся вспять и паки раб греха есмь, донележе един по единому погубих вся дары благодати твоея. И ныне убо, что сотворю, не вем: обаче помянув глаголы пречистых уст твоих, яко не пришел еси призвати праведники, но грешники в покаяние, паки с верою и смирением прихожду к живоносному гробу твоему, не миро, ниже ароматы благочестия носяй [наг бо есмь и пуст благих дел], но паче надежды не отторгийся прощение грехом моим от тебе получити, нечистому же житию моему обновление. Призри убо на мя кающася и служити тебе хотяща, и не отрини от благодати воскресния твоего. Живоносную смерть и погребение изволивый, умертви моя лютыя страсти, да яко мертв и погребен миру явлюся. Преславным возстанием твоим мертвыя возставивый, воздвигни мою душу, умерщвленную грехми, и совесть мою пробуди, еяже ничтоже в мире нужнейше есть. Вознесением твоим путь на небеса роду человеческому обновивый, отторгни мя от суетных и душетленных благ земных, и сотвори мя горняя мудрствовати, яко да не ктому себе живя и угождая, но тебе Господу и Богу моему служя и работая, сподоблен буду лицем к лицу тя искупителя моего видети, за приятие смерти крестныя славою и честию венчанна, и одесную величествия твоего, со архангелы и ангелы и со всеми искупленными тобою предстоя, воздам ти славу и поклонение, со отцем и святым духом, во веки веков.

*Молитва на благословение артоса во святую неделю пасхи.*

Боже всесильный и Господи вседержителю, иже рабом твоим моисеом, во исходе Исраилеве от египта и во освобождении людей твоих от горькия работы фараоновы, агнца заклати повелел еси, прообразуя на кресте закланнаго волею нас деля агнца, вземлющаго всего мира грехи, возлюбленнаго сына твоего, Господа нашего Иисуса Христа! Ты и ныне, смиренно молим тя, призри на хлеб сей, и благослови и освяти его: ибо и мы раби твои, в честь и славу и в воспоминание славнаго воскресния тогожде сына твоего Господа нашего Иисуса Христа, имже от вечныя работы вражия и от адовых нерешимых уз разрешение, свободу и преведение получихом, пред\ твоим величеством ныне во всесветлый сей, преславный и спасительный день пасхи, сей приносим: нас же сего приносящих, и того лобзающих, и от него вкушающих, твоему небесному благословению причастники быти сотвори, и всякую болезнь и недуг от нас твоею силою отжени, здравие всем подавая. Ты бо еси источник благословения и цельбам податель, и тебе славу возсылаем, безначальному отцу, со единородным твоим сыном, и пресвятым и благим и животворящим твоим духом, ныне и присно и во веки веков.

*Абие же иерей кропит артос священною водою, глаголя:*

Благословляется и освящается артос сей, окроплением воды сея священныя, во имя отца и сына и святаго духа, аминь. *[Трижды.]*

*Молитва на раздробление артоса в субботу светлыя седмицы.*

Господи Иисусе Христе, Боже наш, хлебе ангельский, хлебе жизни вечныя, сошедый с небесе, напитавый нас во всесветлыя сия дни пищею духовною твоих божественных благодеяний, тридневнаго ради и спасительнаго воскресния! Призри и ныне, смиренно молим тя, на мольбы и благодарения наша, и якоже благословил еси пять хлебов в пустыни, и ныне благослови хлеб сей, яко да вси, вкушающии от него, телеснаго и душевнаго благословения и здравия сподобятся, благодатию и щедротами твоего человеколюбия. Ты бо еси освящение наше, и тебе славу возсылаем, со безначальным твоим отцем, и всесвятым и благим и животворящим твоим духом, ныне и присно и во веки веков.

*В неделю третию по пасце. Молитва пред\ иконою спасителя исцелителя разслабленнаго,*

*чтомая в московской космодамианской, на покровке, церкви.*

Благий человеколюбче, премилосердый Господи, недуги нашя понесый и ранами твоими нас исцеливый! Пред\ твоим величеством рабски припадающе, смиренно молимся: призри, благосерде, на рабы твоя, и якоже древле исцелил еси разслабленнаго, тридесять осмь лет в недузе своем лежавшаго, тако и ныне, целителю благий, милостию и щедротами твоими рабы твоя посети. Ты убо разслабленному древле рекл еси: востани, возьми одр твой и ходи. Темже и мы, грешнии и недостойнии раби твои, на божественная твоя словеса сия надеющеся, пред\ твоим же величеством смиренно припадающе, твое божественное милосердие и неизреченное человеколюбие умильно просим: отверзи нам двери милости твоея и прости вся согрешения наша вольная и невольная, имиже твою благость прогневахом и твое человеколюбие раздражихом: уврачуй нашу болезнь греховную: недуги нашя душевныя и телесныя во здравие претвори, немощи в силу преложи, печали в радость и скорби во утешение премени: отими же от нас всякое уныние и забвение: ум наш укрепи и цел соблюди, во еже всегда в заповедех твоих поучатися: вся уды нашя исправи, во еже волю твою благую и совершенную творити. Ты бо еси целитель благий, воздвижение немощным, болящым врачь, недужным исцеление, здравым здравия хранитель: и тебе славу возсылаем, со безначальным твоим отцем, и с пресвятым и благим и животворящим твоим духом, ныне и присно и во веки веков.

*Тропарь, глас д~:*

Призри с небесе, Господи Боже наш, услыши молитву раб твоих, молящихся тебе, и не отрини нас от лица твоего, в скорбех и болезнех к тебе прибегающих и вопиющих: помилуй нас согрешающих тебе, и избави нас от всякаго озлобления и немощи, яко ты един еси душ и телес наших исцеление.

*Молитвы чтомыя в навечерии пятдесятницы.*

*МЛ~ТВА а~.*

Пречесте, нескверне, безначальне, невидиме, непостижиме, неизследиме, непременне, непобедиме, неисчетне, незлобиве Господи, един имеяй безсмертие, во свете живый неприступнем, сотворивый небо и землю, и море, и вся созданная на них: прежде еже просити, всем прошения подаваяй! Тебе молимся и тебе просим, Владыко человеколюбче, отца Господа и Бога и Cпаса нашего Иисуса Христа, нас ради человеков и нашего ради спасения сшедшаго с небес, и воплотившагося от духа святаго и Марии приснодевы и преславныя Богородицы: иже первее убо словесы учя, последи же и делы показуя, егда спасительную страсть претерпе, подаде нам подписание смиренным и грешным и недостойным рабом твоим, мольбы приносити тебе, в выи и колен преклонениих, о своих гресех и о людских неведениих: сам, многомилостиве и человеколюбче, услыши ны, воньже аще день призовем тя, изряднее же в день сей пятдесятный, воньже, по вознесении Господа нашего Иисуса Христа на небеса и седении одесную тебе Бога и отца, низпосла святаго духа на святыя своя ученки и апостолы, иже и седе на едином коегождо их, и исполнишася вси неистощимыя благодати его, и глаголаша языки иными величия твоя, и прорекоша. Ныне убо молящихся тебе услыши нас, и помяни нас смиренных и осужденных, и возврати пленение душ наших, твое милование имея о нас молящееся. Приими нас припадающих тебе и вопиющих: согрешихом. К тебе привержени есмы от утробы, от чрева матере нашея ты еси Бог наш: но яко исчезоша в суете дние наши, обнажихомся твоея помощи, лишихомся всякаго ответа. Но дерзающе на щедроты твоя, зовем: грехи юности нашея и неведения не помяни, и от тайных наших очисти нас, и не отрини нас во время старости, внегда оскудети крепости нашей: не остави нас прежде даже нам в землю не возвратитися: сподоби к тебе возвратитися, и вонми нам благоприятием и благодатию: возмери беззакония наша щедротами твоими: сопротив постави бездну щедрот твоих множеству согрешений наших. Призри с высоты святыя твоея, Господи, на предстоящыя люди твоя и чающыя еже от тебе богатыя милости: посети нас благостию твоею, избави нас от насильства диаволя: утверди живот наш святыми твоими и священными законы: ангела верна хранителя пристави людем твоим, всех собери в твое царствие: даждь прощение уповающым на тя, остави им и нам грехи: очисти нас действом святаго твоего духа: разруши яже на нас козни вражия.

*Присовокупляется же и сия молитва:*

Благословен еси, Господи Владыко вседержителю, просветивый день светом солнечным и нощь уяснивый зарями огненными, долготу дневную прейти нам сподобивый и приближитися начатком нощи! услыши моления наша и всех людей твоих, и всем нам простив вольныя и невольныя грехи, приими вечерняя наша моления, и низпосли множество милости твоея и щедроты твоя на достояние твое: остени нас святыми ангелы твоими: вооружи нас оружием правды твоея: огради нас истиною твоею: соблюди нас силою твоею: избави нас от всякаго обстояния. всякаго навета сопротиволежащаго: подаждь же нам и настоящий вечер, с приходящею нощию, совершен, свят, мирен, безгрешен, безсоблазнен, безмечтанен, и вся дни живота нашего, молитвами святыя Богородицы и всех святых, от века тебе благоугодивших.

*По скончании ектении возглас:*

Твое бо есть еже миловати и спасати нас, Господи Боже наш, и тебе славу возсылаем, отцу и сыну и святому духу, ныне и присно и во веки веков.

*МЛ~ТВА в~.*

Господи Иисусе Христе Боже наш, мир твой подавый человеком и пресвятаго духа дар, еще в житии и с нами сый, в наследие неотемлемое верным присно подаваяй: явленнейше же сию благодать твоим учеником и апостолом днесь низпославый, и сих устне огненными утвердивый языки, имиже весь род человеческий боговедение своим языком в слух уха приимше, светом духа просветихомся, и прелести якоже тьмы изменихомся, и чувственных и огненных язык раздаянием и преестественным действом еже в тя веры научихомся, и тебе богословити со отцем и святым духом во едином божестве и силе и власти озарихомся! Ты убо, отчее сияние, существа и естества его неизменное и недвижимое начертание, источниче премудрости и благодати, отверзи и мне грешному устне, и научи мя, како достоит и о ихже потреба молитися: ты бо еси ведый многое грехов моих множество, но твое благоутробие победит сих безмерное: се бо страхом предстою ти, в пучину милости твоея отчаяние души моея поверг. Окорми живот мой, словом всю тварь неизреченною премудрости силою управляяй, тихое обуреваемых пристанище, и скажи ми путь, воньже пойду. Дух премудрости твоея моим подаждь помышлением, дух разума безумию моему даруяй: духом страха твоего моя осени дела, и дух правый обнови во утробе моей, и духом владычним мыслей моих поползновение утверди: да на всяк день духом твоим благим к полезному наставляемь, сподоблюся творити заповеди твоя и твое присно памятствовати славное пришествие и истязательное содеянных нами. И да не презриши мя тленными сопрельщатися мира сего красными, но будущих восприятию желати укрепи сокровищ. Ты бо рекл еси, Владыко, яко, елика аще кто просит о твоем имени, невозбранно приемлет от твоего присносущнаго Бога и отца. Темже и аз грешный, в пришествии святаго твоего духа, твою молю благость: елика просих, воздаждь ми во спасение. Ей, Господи, всякаго благодеяния богатый дателю и подателю благий, яко ты еси подаваяй преиз\ъобильно ихже просим! Ты еси сострадателен и милостивый, иже безгрешно быв плоти нашея общник и приклоняющым к тебе колена приклоняяйся любоблагоутробне, очищение же быв грехов наших. Даждь убо, Господи, людем твоим щедроты твоя: услыши нас с небесе святаго твоего: освяти нас силою спасительныя десницы твоея: покрый нас кровом крилу твоею: да не презриши дел руку твоею. Тебе единому согрешаем, но и тебе единому служим: не вемы кланятися богу чуждему, ниже простирати руки нашя, Владыко, к богу иному. Остави нам согрешения, и приим наша коленопоклонная моления, простри всем нам руку помощи, приими молитву всех яко кадило приятное, восприемлемое пред\ твоим преблагим царством.

*Присовокупляется же и сия:*

Господи, Господи, избавлей нас от всякия стрелы летящия во дни, избави нас и от всякия вещи во тьме преходящия. Приими жертву вечернюю, рук наших воздеяние: сподоби же нас и нощное поприще без\ порока прейти, неискушены от злых: и избави нас от всякаго смущения и боязни, яже от диавола нам прибывающия. Даруй душам нашым умиление и помыслом нашым попечение еже на страшнем и праведнем твоем суде испытания. Пригвозди страху твоему плоти нашя, и умертви уды нашя сущыя на земли, да и сонным безмолвием просветимся зрением судеб твоих. Отими же от нас всякое мечтание неподобное и похоть вредну: возстави же нас во время молитвы утверждены в вере и преспевающя в заповедех твоих.

*По скончании ектении возглас:*

Благоволением и благостию единороднаго сына твоего, с нимже благословен еси, с пресвятым и благим и животворящим твоим духом, ныне и присно и во веки веков.

*МЛ~ТВА г~.*

Приснотекущий, животный и просветительный источниче, соприсносущная отцу содетельная сило, все смотрение за спасение человеческое прекрасне исполнивый, Христе Боже наш, смерти узы неразрешимыя и заклепы адовы расторгнувый, лукавых же духов множество поправый: приведый себе о нас непорочное заколение, и тело давый пречистое в жертву, всякаго греха неприкосновенное же и непроходное, и страшным сим и неисповедимым священнодействием живот нам вечный даровавый: во ад сшедый, и вереи вечныя сокрушивый, и во тьме седящым восход показавый: началозлобнаго же и глубиннаго змия богомудростным льщением уловивый, и веригами мрака связавый в тартаре и огни негасимем, и во тьме кромешней неисчетносильною твоею затвердивый крепостию: великоименитая премудросте отчая, напаствуемым великий помощник явивыйся и просветивый седящыя во тьме и сени смертней! Ты, славы присносущныя Господи и отца вышняго сыне возлюбленный, присносущный свете от присносущнаго света, солнце правды, услыши нас молящихся тебе, и упокой душы рабов твоих, прежде усопших отец и братий наших, и прочих сродник по плоти, и всех своих в вере, о нихже и память творим ныне: яко в тебе всех держава, и в руце твоей содержиши вся концы земли. Владыко вседержителю, Боже отец и Господи милости, рода смертнаго же и безсмертнаго и всякаго естества человеческаго содетелю, составляемаго же и паки разрешаемаго, живота же и скончания, еже зде пребывания и еже тамо преложения: лета измеряяй живым и времена уставляяй смерти: низводяй во ад и возводяй: связуяй в немощи и отпущаяй в силе: настоящая потребне строяй и будущая полезно управляяй: смертным жалом уязвенных воскресния надеждами веселяяй! Сам убо, Владыко всех, Боже спасителю наш, надеждо всех концев земли и сущих в мори далече, иже, и в сей последний и великий спасительный день пятдесятницы праздника, тайну святыя и единосущныя и соприсносущныя и неразделимыя и неслиянныя Троицы показавый нам, и наитие и пришествие святаго и животворящаго твоего духа в виде огненных языков на святыя твоя апостолы излиявый, и благовестники тех поставивый благочестивыя нашея веры, и исповедники и проповедники истиннаго богословия показавый: иже и в сей всесовершенный и спасительный праздник очищения убо молитвенная о иже во аде держимых сподобивый приимати, великия же подаваяй нам надежды ослабления содержимым от содержащих я скверн, и утешению тобою низпослатися: услыши нас смиренных и твоих раб молящихся ти, и упокой душы рабов твоих, прежде усопших, на месте светле, на месте злачне, на месте прохлаждения, отонудуже отбеже всякая болезнь, печаль и воздыхание, и учини духи их в селениих праведных, и мира и ослабления сподоби их: яко не мертвии восхвалят тя, Господи, ниже сущии во аде исповедание дерзнут принести тебе: но мы живии благословим тя и молим, и очистительныя молитвы и жертвы приносим тебе о душах их.

*Присовокупляется же и сия молитва:*

Боже великий и вечный, святый, человеколюбивый, сподобивый нас в сей час стати пред\ неприступною твоею славою на пение и хвалу чудес твоих! Очисти ны недостойныя рабы твоя, и подаждь благодать, еже сокрушенным сердцем, невозносительно приносити тебе трисвятое славословие и благодарение великих твоих даров, яже сотворил еси к нам и твориши всегда в нас. Помяни, Господи, немощь нашу, и да не погубиши нас со беззаконии нашими: но сотвори великую милость со смирением нашим, да греховныя тьмы избежавше, во дни правды ходити будем, и одеявшеся оружием света, ненаветно пребудем от всякия козни лукаваго, и со дерзновением прославим о всех тебе единаго истиннаго и человеколюбца Бога. Твое бо яко воистинну и великое вресноту таинство, Владыко всех и творче, временное разрешение твоих тварей, и еже по сих совокупление, и упокоение еже во веки. Тебе благодать о всех исповедуем, о входех наших яже в мир сей и исходех, иже надежды нам воскресния и жизни нетленныя твоим неложным обещанием пред\ъобручают, яже приимем в будущем втором пришествии твоем: ты бо еси и воскресния нашего начальник, и поживших неумытный и человеколюбивый судия, и мздовоздаяния Владыка и Господь, иже и приобщивыйся нам приискренне плоти и крове, снизхождения ради крайняго: и нашя страсти неотметныя, внегда волею во искус поставити, приим за милосердие щедрот, и в немже пострадал еси сам искусився, искушаемым нам быв самообетованный помощник: темже и совозвел еси нас в твое безстрастие. Приими убо, Владыко, мольбы и моления наша, и упокой вся отцы коегождо, и матери и чада, и братию и сестры, единородныя и купнородныя, и вся прежде почившыя душы в надежде воскресния жизни вечныя: учини духи их и имена в книзе животней, в недрех авраама и исаака и иакова, в стране живых, во царствии небеснем, в раи сладости, светлыми ангелы твоими вводя вся во святыя твоя обители, совоздвизаяй и телеса наша в день, воньже определил еси по святым твоим и неложным обетованием. Несть убо, Господи, рабом твоим смерть, исходящым нам от тела и к тебе Богу нашему приходящым, но преставление от печальнейших на полезнейшая и сладостнейшая, и на упокоение и радость. Аще же и что согрешихом к тебе, милостив буди нам же и тем: зане ни един есть чист пред\ тобою от скверн, ниже аще един день живота его есть, разве ты точию един, на земли явивыйся безгрешный Господь наш Иисус Христос, имже вси уповаем милость получити и оставление грехов. Сего ради нам же и онем, яко благ и человеколюбец Бог, ослаби, остави, прости грехопадения наша, вольная и невольная, яже в ведении и в неведении, пред\ъявленная и забываемая: яже в деянии, яже в помышлении, яже в словеси, яже во всех наших житиях и движениих. И отшедшым убо свободу и ослабу даруй, нас же, сущих зде, благослови, конец благий и мирный даруя нам же и всем людем твоим, и милости и человеколюбия утробу отверзаяй нам на страшнем и ужаснем твоем пришествии, и царствия твоего достойных нас сотвори.

*Присовокупляется и сия молитва:*

Боже великий и вышний, едине имеяй безсмертие, во свете живый неприступнем, всю тварь мудростию создавый, разделивый посреде света и посреде тьмы, и солнце убо положивый во область дне, луну же и звезды во область нощи: сподобивый нас грешных и в настоящий день предварити лице твое во исповедании и вечернюю тебе службу принести! Сам, человеколюбче Господи, исправи молитву нашу яко кадило пред\ тобою, и приими ю в воню благоухания: подаждь же нам настоящий вечер и приходящую нощь мирну: облецы ны оружием света, избави нас от страха нощнаго и от всякия вещи во тьме преходящия: и даруй нам сон, иже во упокоение немощи нашей даровал еси, от всякаго диавольскаго мечтания изменен. Ей, Владыко, всех благих подателю, яко да и на ложах наших умиляющеся, воспомянем и в нощи пресвятое имя твое, и поучением твоих заповедей озаряеми, в радости душевней возстанем к славословию твоея благости, молитвы и моления твоему благоутробию приносяще о своих гресех и о всех людех твоих, ихже, молитвами пресвятыя Богородицы, в милости посети.

*По скончании ектении возглас:*

Ты бо еси упокоение душ и телес наших, и тебе славу возсылаем, отцу и сыну и святому духу, ныне и присно и во веки веков.

*МЛ~ТВА,*

*глаголемая от предстоятеля втай.*

Господи Боже наш, приклонивый небеса и сшедый на спасение рода человеческаго! Призри на рабы твоя и на достояние твое. Тебе бо, страшному и человеколюбцу судии, твои раби своя приклониша главы и своя покориша выи, не от человек ожидающе помощи, но твоея ожидающе милости и твоего чающе спасения: яже сохрани на всякое время, и в настоящем часе же и вечере, и в приходящую нощь, от всякаго врага, от всякаго сопротиволежащаго действа диавольскаго, помышлений суетных и воспоминаний лукавых.

*Возглашение:*
Буди держава царствия твоего благословена и препрославлена, отца и сына и святаго духа, ныне и присно и во веки веков.

*Отпуст:*

Иже от отчих и божественных недр истощивый себе, и с небесе на землю сошедый, и наше все восприемый естество и обоживый е, по сих же на небеса паки возшедый, и одесную седый Бога и отца, божественнаго же и святаго и единосущнаго и единосильнаго и единославнаго и соприсносущнаго духа низпославый на святыя своя ученики и апостолы, и сим просветивый убо их, теми же всю вселенную, Христос истинный Бог наш, молитвами пречт\стыя и пренепорочныя святыя своея матере, святых славных, прехвальных богопроповедников, и духоносных апостолов, и всех святых, помилует и спасет нас, яко благ и человеколюбец.

*Молитвы из\ акафиста пресвятей и животворящей Троице.*

*МЛ~ТВА БГ~у оЦ~у.*

Всемогущий Владыко, премудрый и всеблагий Господи, светоначальнаго сына пребезначальный родителю и животворящаго духа твоего вечный и присносущный самоизводителю, егоже величество неисчетно, и слава несказанна, и милость безмерна! Благодарим тя, яко нас от небытия воззвал еси, и многоценным образом твоим почет, даровал еси нам, недостойным, не точию познавати и любити тя, но и отца нашего тя нарицати. Благодарим тя, Боже милосердия и щедрот, яко преступивших заповедь твою не оставил еси нас посреде греха и сени смертныя, но благоволил еси единороднаго твоего сына, имже и вецы сотворени суть, на землю нашего ради спасения послати, да вочеловечением его и пречистою страстию и воскреснием от мучительства диаволя и тли смертныя свободимся. Благодарим тя, Боже любве и сил, яко, по вознесении на небо спасителя нашего, умолен быв крестом его, низпослал еси и духа твоего пресвятаго на избранныя его ученики и апостолы, да словом учения Христова весь мир просветится. Сам убо, человеколюбивый Владыко, услыши ныне смиренную молитву нас недостойных чад твоих, и якоже создал еси нас по твоей благости, и якоже искупил еси ны по велицей милости твоей, тако и спасении нас по безприкладному милосердию твоему: зане от дел наших ниже стени спасения имамы, но чаяние праведныя мести и отлучения от пресветлаго лица твоего об\ъемлет душы нашя. Аще бо и о единем празднем слове в день судный воздадят человецы: како о неисчетных наших беззакониих, имиже согрешихом пред\ тобою, дати ответ возможем; Сего ради весьма от дел наших отчаявшеся оправдания, ко твоей единей, всяк ум и всяко слово превосходящей, прибегаем благости, юже аки твердое основание надежды имуще, молим тя: согрешихом, очисти, Господи! беззаконновахом, прости, Владыко! прогневахом тя, примирися, долготерпеливе! и сохрани прочее ум, совесть и сердце наше от скверн мирских, избави и спаси ны от многомятежныя бури страстей и грехопадений, вольных и невольных, ведомых и неведомых, и в тихое нас управи пристанище веры, любве же и жизни вечныя упования. Помяни нас в милости твоей, Господи, даруй нам вся, яже ко спасению, прошения, паче же чистое и безгрешное житие устрой нам: сподоби нас всем сердцем тебе любити и творити во всем волю твою святую, молитвами пречистыя владычцы нашея Богородицы и всех святых твоих. яко благ и человеколюбец Бог еси, и тебе славу и благодарение и поклонение возсылаем, со единородным твоим сыном, и со пресвятым и благим и животворящим твоим духом, ныне и присно и во веки веков.

*МЛ~ТВА БГ~у СН~у.*

Единородне сыне и слове божий, изволивый нашего ради спасения воплотитися и смерть претерпети, ныне же, и со пречистою плотию твоею, на небесех на престоле со отцем седяй и весь мир в правде управляяй! Не забуди нас, долу сущих и многими напастьми и скорбьми искушаемых, иже аще и весьма нечисти и недостойни есмы, но в тебе спасителя и Господа нашего веруем, и иного ходатая и надежды спасения не вемы. Подаждь, о искупителю всеблагий, память пречистых и страшных страстей твоих, како даже до ада пречистою душею твоею низшел еси, да нас от власти и мучительства адова свободиши. Сия убо вся в сердцах своих слагающе, да блюдемся от страстей и грехов наших, правду же и добродетель, яже всякаго дара тебе в нас приятнейши есть, да возлюбим. Веси бо, о всеблагий, коль велика есть немощь духа и плоти нашея, враг же наш силен и злохитр, иже яко лев рыкая ходит, иский кого поглотити: не остави убо нас твоею всесильною помощию, и буди с нами всегда, храня и покрывая, наставляя и укрепляя, радуя и веселя дух наш. Мы же, на лоно любве и милосердия твоего повергающеся, весь живот наш, временный и вечный, тебе предаем, нашему владыце, искупителю и Господу, моляще из\ глубины души, да, имиже веси судьбами, сотвориши нам прейти безбедно мрачную жития сего земнаго юдоль и достигнути богокраснаго чертога твоего, егоже обещал еси уготовати всем верующым во имя твое и последующым божественным стопам твоим.

*МЛ~ТВА БГ~у ДХ~у СТ~ОМу.*

Царю небесный, утешителю всеблагий, душе истины, от отца предвечно исходяй и в сыне всегда почиваяй, независтный дарований божественных источниче, разделяя их коемуждо, якоже хощеши, имже и мы недостойнии освятихомся, назнаменани в день крещения нашего бывше! Призри на молитву раб твоих, прииди к нам, вселися в ны, и очисти душы нашя, да будем уготовани в жилище пресвятыя Троицы. Ей, о всеблагий! не возгнушайся нашея нечистоты и ран греховных, но исцели я всеврачующим помазанием твоим. Просвети наш ум, да разумеем суету мира и яже в мире: совесть же нашу оживи, да неумолчно возвещает нам, яже подобает творити и ихже отметатися: сердце наше исправи и обнови, да не источает прочее помышлений злых и желаний неподобных: и пламень страстей наших росоносным дыханием твоим угаси, да не помрачается в нас блаженный образ божий. Дух праздности, уныния, любоначалия и празднословия отжени от нас, подаждь же нам дух любве и терпения, дух кротости и смиреномудрия, дух чистоты и правды, да, исправивше разслабленная сердца наша, неленостно по пути заповедей святых потщимся, и тако, всякаго греха уклоняющеся и всяку правду творяще, сподобимся кончину мирну и непостыдну получити, и во иерусалим небесный внити, и тамо покланятися тебе купно со отцем и сыном, Троице единосущней и нераздельней, во веки веков.

*МЛ~ТВА ПРЕСТ~ЕЙ ТР\ОЦЕ.*

Пресвятая Троице, единосущная державо, всех благих вина! Что воздадим тебе за вся, яже воздала еси нам грешным и недостойным, прежде неже в мир сей родихомся, за вся, яже воздаеши коемуждо от нас по вся дни и яже уготовала еси всем нам в веце грядущем; Подобаше убо, за толикия благодеяния и щедроты, не словесы точию, но паче делы тя благодарити, храняще и исполняюще заповеди твоя: мы же, страстем нашым и злым обычаем внемше, в безчисленныя от юности низвергохомся грехи и беззакония. Сего ради, яко нечистым и оскверненным, не точию пред\ трисветлое лице твое безстудно явитися, но ниже имене твоего пресвятаго изрещи довлеяше нам, аще бы не ты сама во отраду нашу возвестити благоизволила, яко, чистыя и праведныя любящи, и грешники кающыяся милуеши и с радостию приемлеши. Призри убо, о пребожественная Троице, с высоты святыя славы твоея на нас многогрешных, и благое произволение наше вместо благих дел приими, и подаждь нам дух истиннаго покаяния, да, всяк грех возненавидевше, в чистоте и правде до конца дней наших поживем, творяще пресвятую волю твою и славяще чистыми помыслы и благими деяньми пресвятое и великолепое имя твое во веки веков.

*Молитва пресвятей Троице из\ полунощницы воскресныя.*

Всемогущая и животворящая святая Троице, и светоначальная, яже мирную всякую и премирную тварь за едину благость от не сущих приведый, и промышляя, и содержащи: иже, по прочих твоих неизреченных о земнем роде благодеяниих, и покаяние нам ради плотскаго неможения до смерти даровавый! Не остави нас окаянных в лукавых наших деяниих умрети, ниже злоначальнику и завистцу и губителю посмешство быти. Зриши бо, благосерде, елик убо онаго на нас навет и вражда, елико же и наше страстование и слабость и небрежение. По неоскудныя твоя благости соделай на нас, молим на всякий день и час прогневающи тя, честных и животворных заповедей преступлением. И вся убо всего прешедшаго живота нашего и до нынешняго часа согрешенная нами в деяниих, или глаголаниих, или в помышлениих, остави и прости. Сподоби же нас прочее скончати житие в покаянии и умилении и соблюдении святых твоих повелений. Аще убо сладостию прельстившеся, многообразне согрешихом, или мерзкими похотьми неполезными и вредными обольстившеся препроводихом: аще гневом и яростию подвигшеся безсловесною, кого брата нашего оскорбихом: аще языком неизбежных и стропотных и крепких сетей об\ъяхомся: аще коим чувств наших или всеми, волею или неволею, ведуще или не ведуще, от восхищения или поучения безумно поползохомся: аще же лукавыми помыслы и суетными совесть осквернихом: аще ли коим другим образом прегрешихом, от предприятия и обычая томими злаго: прости нам и остави вся, всещедре, преблаже и многомилостиве, и даруй нам прочее бодрость и силу, во еже творити волю твою благу и благоугодну и совершенну: да нощнаго и мрачнаго зла световидным покаянием пременьшеся, и яко во дни благообразно ходяще, и очищени об\ъявимся человеколюбию твоему недостойнии, воспевающе тя и величающе во веки.

*Иулиа и~. Молитвы в день положения ризы господни,*

*чтомыя в ризположенской церкви града москвы.*

*МЛ~ТВА а~.*

Благодарим тя, Владыко человеколюбче, царя веков и подателя благих, разрушившаго вражды средостение и мир подавшаго роду человеческому. Даруй и нам, рабом твоим, мир ризою твоею честною: вкорени во всех страх твой, и друг ко другу любовь утверди: угаси всякую распрю, рвения же и соблазны. Яко ты еси мир наш, и тебе славу возсылаем, со отцем и святым духом, ныне и присно и во веки веков.

*МЛ~ТВА в~.*

О дивный создателю наш, человеколюбивый Владыко, многомилостивый Господи! Ты нас ради человек и нашего ради спасения страшныя страсти, оплевания, биения и заушения, и крест и смерть претерпети изволил еси. Вся сия с верою ныне воспоминаю, и со благоговением почитаю нетленную и многоцелебную ризу твою, юже во плоти носити изволил еси, и сердцем сокрушенным и смиренным сице молю тя: не возгнушайся грешнаго моления моего, не отрини слез моих и воздыхания, услыши мене, якоже хананею, не презри мене, якоже блудницу, яви и на мне грешнем великую милость человеколюбия твоего, ризою твоею честною защити, помилуй и подкрепи мя, да вся насылаемыя от тебе беды и напасти со благодарением, в надежде вечных благ, претерплю: изряднее же печаль мою на радость претвори, да не во отчаяние впаду и погибну аз окаянный. Ты бо еси источник милости и непостыдная спасения нашего надежда, Христе Боже наш, и тебе славу возсылаем, со безначальным твоим отцем, и с пресвятым и благим и животворящим твоим духом, ныне и присно и во веки веков.

*Тропарь, глас д~:*

Днесь притецем, вернии, к божественей и цельбоносней ризе спасителя нашего Бога, благоизволившаго сию плотию носити и на кресте святую свою кровь излияти, еюже искупи нас от работы вражия. Тем благодаряще вопием ему: спаси православнаго императора нашего николая александровича: и архиереи, и град, и вся люди честною твоею ризою защити, и спаси душы нашя, яко человеколюбец.

*Августа а~, в праздник происхождения честных древ животворящаго креста господня.*

*МЛ~ТВА а~,*

*чтомая в москворецкой часовне града москвы.*

Владыко Господи святый, в вышних живый и всевидящим твоим оком призираяй на всю тварь! Тебе преклоняем выю души и тела, тебе молимся, святе святых: простри руку твою невидимую от святаго жилища твоего, и благослови вся ны, и прости нам всякое согрешение вольное и невольное, словом или делом содеянное. Даруй нам, Господи, умиление и слезы сокрушения во очищение многих грехов наших, даруй велию твою милость миру твоему и нам недостойным рабом твоим. Яко благословено и препрославлено есть имя твое, ныне и присно и во веки веков.

*МЛ~ТВА в~,*

*всемилостивому Господу Иисусу.*

Благий человеколюбче, премилосердый Господи: *Зри выше, лист а~и.*

*Тропарь всемилостивому спасу, глас и~:*

С вышних призирая, убогия приемля, посети ны озлобленныя грехи, Владыко всемилостиве, молитвами Богородицы даруй душам нашым велию милость.

*Августа з~. Молитва во причащении гроздия.*

Господу помолимся.

Господи, помилуй.

Благослови, Господи, плод сей лозный новый, иже благорастворением воздушным, и каплями дождевными, и тишиною временною, в сей зрелейший приити час благоволивый: да будет в нас от того рождения лознаго причащающихся в веселие, и приносити тебе дар во очищение грехов, священным и святым телом Христа твоего, с нимже благословен еси, со пресвятым и благим и животворящим твоим духом, ныне и присно и во веки веков.

*Ведомо буди, яко, идеже не обретаются винограды, приносятся в сей день ко храму яблока, и глаголется сия молитва о приносящих начатки овощей:*

Владыко Господи Боже наш, твоя от твоих приносити тебе по предложению комуждо повелевый и вечных твоих благ воздаяние сим даруяй, иже вдовы по силе приношение благоугодно приемый, приими и ныне принесенная от раба твоего *[имярек]*
, и в вечных твоих сокровищих возложитися сим сподоби: даруй ему и мирских твоих благ обильное восприятие, со всеми полезными ему. Яко благословися твое имя, и прославися твое царство, отца и сына и святаго духа, ныне и присно и во веки веков.

*Августа з~и. Молитвы пред\ нерукотворенным образом спасителя.*

*МЛ~ТВА а~.*

О преблагий Господи Иисусе Христе, Боже наш! Ты древле человеческаго естества твоего лице пресвятое водою омыв и убрусом отер, чудесне оное на томже убрусе из\ъобразити и едесскому князю авгарю во исцеление недуга его послати благоволил еси. Се и мы ныне, грешнии раби твои, душевными и телесными недуги нашими одержимии, лица твоего, Господи, ищем, и со Давидом во смирении душ наших зовем: не отврати лица твоего от нас, и уклонися гневом от рабов твоих: помощник нам буди, не отрини нас и не остави нас. о всемилостивый Господи, спасителю наш! Вообрази сам себе в душах наших, да во святыни и правде жительствующе, будем сынове твои и наследницы царствия твоего, и тако тебе, премилостиваго Бога нашего, купно со безначальным отцем твоим и пресвятым духом, славити не престанем во веки веков.

*МЛ~ТВА в~,*

*чтомая в часовне спасителя, во граде святаго петра.*

Господи щедре и милостиве, долготерпеливе и многомилостиве! услыши молитву нашу и вонми гласу моления нашего: сотвори с нами знамение во благо: настави нас на путь твой, еже ходити во истине твоей: возвесели сердца наша, во еже боятися имене твоего святаго. Зане велий еси ты и творяй чудеса, ты еси Бог един, и несть подобен тебе в бозех, Господи, силен в милости и благ в крепости, во еже помогати и утешати и спасати вся уповающыя на имя святое твое. Яко Бог милости и щедрот и человеколюбия еси, и тебе славу возсылаем, со безначальным твоим отцем, и с пресвятым и благим и животворящим твоим духом, ныне и присно и во веки веков.

*МЛ~ТВА г~,*

*чтомая в спасо-всеградской церкви града великаго устюга.*

Боже чудный в советех, великий в милости, в делех неисповедимый, неизреченный в мудрости! Кое благодарение, кую ли честь мы, бренное создание твое, принесем тебе, яко единородный сын твой, сый сияние славы и образ впостаси твоея, нашего ради спасения, по твоему отеческому благоволению, от небеснаго своего жилища к нам сниде; Христе спасителю, радосте мира и сладосте ангелов! Кую славу, кую ли хвалу воздадим тебе грешнии раби твои, твоею божественною кровию из\ челюстей ада и смерти избавленнии; Исповедуем сердцем, проповедуем усты, яко смерть твоя, Cпасе, есть жизнь наша, воскресение же твое есть духовное наше возрождение. И тако невидимою твоею благодатию всегда с нами пребываеши, и сие сопребывание запечатлети восхотев, пречистаго и божественнаго лица твоего зрак на убрусе чудесне из\ъобразил еси, егоже, яко многочудесный и многоцелебный, благоговейно лобызающе, покланяемся благосердию твоему, всещедрый и всесладкий Иисусе и Господи наш, и колена сердца нашего преклоньше, молим всеусердною в тя верою: даруй единомыслие церкви твоей святей, сохрани под\ кровом милосердия твоего помазанника твоего, благочестивейшаго, самодержавнейшаго, великаго государя нашего, императора николая александровича всея россии и весь царствующий дом: сотвори мир и благоденствие во днех их: благослови их, купно же и нас всех, благословением твоим благостынным. Да будет, о всеблагий творче, благодатию твоею защищаемь и покрываемь от всякаго злаго обстояния град сей, егоже ради нынешнее наше от сердец приносим моление. Сотвори, да вси мы, святым заповедем твоим поучающеся, сподобимся достойни быти вечнаго твоего покоя, егоже уготовал еси любящым тя во веки веков.

*МЛ~ТВА д~,*

*чтомая в тойже церкви.*

Господи Иисусе Христе, спасителю наш! Пред\ чудотворною и нерукотворенною иконою твоею припадающе, всеусердно молим тя: помилуй и спаси нас не достойных раб твоих от глада, труса, потопа, огня, меча, мора, нашествия иноплеменник, междоусобныя брани, внезапныя смерти, человеческаго оклеветания: и от всякаго зла защити и помилуй нас, Господи. Яко ты еси Бог наш, на тя надеемся и тобою хвалимся, святый Владыко, да не погубиши нас во веки веков.

*Тропарь, глас в~:*

Пречистому образу твоему покланяемся, благий, просяще прощения прегрешений наших, Христе Боже: волею бо благоволил еси плотию взыти на крест, да избавиши, яже создал еси, от работы врагу. Темже благодарственно вопием ти: радости исполнил еси вся, Cпасе наш, пришедый спасти мир.

*Молитва из\ последования малаго освящения воды.*

Господи Боже наш, великий в совете и дивный в делех, всея твари содетелю, храняй завет твой и милость твою любящым тя и соблюдающым повеления твоя, всех в нуждах умиленныя приемляй слезы: сего бо ради пришел еси в рабии зраце, не привидении нас устрашая, но здравие телу истинное подаваяй и глаголяй: се здрав был еси, ктому не согрешай: но и от брения здравы очи соделал еси, и умытися повелев, свету вселитися сотворил еси словом: сопротивных страстей волны смущаяй, и жития сего сланое море изсушаяй, и тяжелоносныя сластей укрощаяй волны! Сам, человеколюбче царю, давый нам снегосветлою одеятися одеждою, от воды же и духа, и причастием же воды сея и окроплением твое благословение нам низпосли, скверну страстей омывающее. Ей, молимся, посети нашу, блаже, немощь, и исцели нашя недуги душевныя же и телесныя милостию твоею: молитвами всепречистыя, преблагословенныя владычцы нашея Богородицы и приснодевы Марии: силою честнаго и животворящаго креста: предстательствы честных небесных сил безплотных: честнаго, славнаго пророка, предтечи и крестителя иоанна: святых славных и всехвальных апостол: преподобных и богоносных отец наших: иже во святых отец наших, великих иерархов и вселенских учителей, василиа великаго, григориа богослова и иоанна златоустаго: иже во святых отец наших, афанасиа и кирилла, патриархов александрийских: иже во святых отца нашего спиридона, тримифунтскаго чудотворца: иже во святых отца нашего николаа, архиепископа мирликийскаго, чудотворца: иже во святых отец наших, мефодиа и кирилла, учителей словенских: святаго равноапостольнаго великаго князя владимира: иже во святых отец наших всея россии чудотворцев, петра, алексиа, ионы и филиппа: святаго и славнаго великомученка георгиа победоносца: святаго и славнаго великомученка димитриа мироточиваго: святых и добропобедных мученик: святых и праведных богоотец иоакима и анны: святых славных и чудотворцев, безсребреников космы и дамиана, кира и иоанна, пантелеимона и ермолаа, сампсона и диомида, мокиа и аникиты, фалалеа и трифона: и святаго *[имярек]*
, егоже и память совершаем, и всех святых твоих.

И сохрани, Господи, раба твоего, благочестивейшаго, самодержавнейшаго, великаго государя нашего, императора николая александровича всея россии. *[Трижды.]*

И супругу его, благочестивейшую государыню императрицу александру феодоровну.

И матерь его, благочестивейшую государыню императрицу марию феодоровну.

Наследника его, благовернаго государя цесаревича и великаго князя алексия николаевича, и весь царствующий дом.

Спаси, Господи, и помилуй святейший правительствующий синод, даруй им душевное и телесное здравие, и работному тебе сему Христианскому жительству во всем милостив буди. Помяни, Господи, всякое епископство православных, право правящих слово твоея истины, и весь священнический и монашеский чин, и спасение их. Помяни, Господи, ненавидящих и любящих нас, служащих братий наших, предстоящих и благословною виною отшедших, и заповедавших нам недостойным молитися о них. Помяни, Господи, в пленении и скорбех сущих братий наших, и помилуй их по велицей милости твоей, всякия нужды избавляяй. Яко ты еси источник исцелений, Христе Боже наш, и тебе славу возсылаем, со безначальным твоим отцем, и с пресвятым и благим и животворящим твоим духом, ныне и присно и во веки веков.

Мир всем.

Главы вашя Господеви приклоните.

*Священник же глаголет тайно:*
Приклони, Господи, ухо твое:

*Возглашение:*
Ты бо еси освящение наше: зри выше, лист е~ на об.

*Молитвы на освящение воды.*

*МЛ~ТВА а~,*

*из\ службы пред\ иконою пресвятыя Богородицы боголюбскою.*

Боже великоименитый, творяй чудеса, имже несть числа! Прииди ныне к молящым тя рабом твоим, Владыко, и посли духа твоего святаго, и освяти воду сию: *[сия глаголя, благословляет воду десницею трижды:]*
и даждь пиющым от нея и приемлющым и кропящымся ею рабом твоим пременение страстем, оставление грехов, болезнем исцеление, и свобождение от всякаго зла, утверждение же и освящение домом, и очищение от всякия скверны, и навета диавольскаго отгнание. Яко благословися и прославися пречестное и великолепое имя твое, отца и сына и святаго духа, ныне и присно и во веки веков.

*МЛ~ТВА в~,*

*из\ древния рукописныя службы.*

Боже великоименитый, творяй чудеса, имже несть числа! Прииди к молящымся рабом твоим, Владыко: посли духа твоего святаго, и освяти воду сию, и даждь ей благодать избавления и благословение иорданово: сотвори ю источник нетления, освящения дар, грехом разрешение, недугов исцеление, бесом погибель, противным силам неприступну, ангельския крепости исполнену: яко да вси почерпающии ю и приемлющии от нея имеют на очищение души и тела, на исцеление вредом, во изменение страстем, во оставление грехов, во отгнание всякаго зла, на окропление и освящение домов и на всяку пользу подобну. И аще что в домех или на месте правоверно живущих сия вода окропит, да отимет всяку нечистоту, да избавит от всякаго вреда, ниже тамо да водворяется дух губительный, ниже воздух вредяй, да отбежит всякое мечтание и навет крыющагося врага, и аще нечто есть, еже или здравию живущих завидит, или покою, окроплением сея воды да отразится. яко благословися и прославися пречистное и великолепое имя твое, отца и сына и святаго духа, ныне и присно и во веки веков.

*МЛ~ТВА г~,*

*чтомая в церкви села сызранскаго нижняго хутора, симбирския епархии.*

Господи Боже наш, великий в совете и дивный в делех! Ты еси Бог освятивый иорданския струи наитием пресвятаго твоего духа. Тебе убо в час сей смиренно молим мы недостойнии раби твои: прииди, Владыко, и освяти воду сию духом твоим святым, и яви ю силою твоею свыше быти пиющым от нея, мажущымся и кропящымся ею рабом твоим в пременение страстей, во оставление грехов, во исцеление болезней и во отгнание всякаго зла, во освящение же и благословение домов и очищение всякаго места от всякия скверны. Яко ты еси благословляяй и освящаяй всяческая, Христе Боже наш, и тебе славу возсылаем, со безначальным твоим отцем, и с пресвятым и благим и животворящим твоим духом, ныне и присно и во веки веков.

*Тропарь, глас з~:*

С небесе посли благодать, жизнодавче, и воду сию освяти, и всем сквернам яви ю быти очищение.

*Молитва из\ благодарственнаго молебствия о получении прошения.*

Господи Иисусе Христе Боже наш, Боже всякаго милосердия и щедрот, егоже милость безмерна и человеколюбия неизследимая пучина! Ко твоему величеству припадающе со страхом и трепетом, яко раби недостойнии, благодарение твоему благосердию о твоих благодеяниих, на рабех твоих [или на рабе твоем] бывших, ныне смиренно приносяще, яко Господа, Владыку и благодетеля славим, хвалим, поем и величаем, и припадающе паки благодарим, твое безмерное и неизреченное милосердие смиренно моляще: да якоже ныне моления рабов твоих прияти и милостивно исполнити сподобил еси, и во предняя в твоей и искренняго любви и во всех добродетелех преспевающих, твоя благодеяния всех верных твоих получити, церковь твою святую и град сей [или весь сию, или обитель сию] от всякаго злаго обстояния избавляя и мир и безмятежие тем даруя, тебе со безначальным твоим отцем, и пресвятым и благим и единосущным твоим духом, во едином существе славимому Богу, всегда благодарение приносити и преблагая глаголати и воспети сподобиши.

*И абие велегласнейше возглашает:*

Слава тебе Богу, благодателю нашему, во веки веков.

*Молитва из\ молебствия на дни восшествия на престол и венчания на царство государя императора.*

Боже великий и дивный, неисповедимою благостию и богатым промыслом управляяй всяческая, егоже премудрыми, но неиспытанными судьбами разнообразныя пределы жизнь и сожительство человеческое приемлет! Благодарне исповедуем, яко не по беззаконием нашым сотворил еси нам, ниже по грехом нашым воздал еси нам. Согрешихом, Господи, и беззаконновахом, и крайняго твоего отвращения достойни сотворихомся. Ты же, о неисчетная благостыня, милостивый и долготерпеливый, и каяйся о злобах человеческих Владыко, наказав нас кратким бывшия печали посещением, се из\ъобильно исполнил еси веселия и радости сердца наша, оправдав над\ нами царствовати возлюбленнаго тобою раба твоего, благочестивейшаго, самодержавнейшаго, великаго государя нашего, императора николая александровича всея россии. умудри убо и настави его непоползновенно проходити великое сие к тебе служение: даруй ему разум и премудрость, во еже судити людем твоим в правду, и твое сие достояние в тишине и без\ печали сохранити. Покажи его врагом победительна, злодеем страшна, добрым милостива и благонадежна. Согрей сердце его к призрению нищым, ко приятию странным, к заступлению напаствуемым. Подчиненная же ему правительства управляя на путь истины и правды, и от лицеприятия и мздоприимства отражая, и вся от тебе державе его врученныя люди в нелицемерней содержа верности: сотвори его отца о чадех веселящася, и да удивиши милости твоя на нас. умножи дни жития его в нерушимем здравии и непременяемем благополучии: даруй же во дни его и всем нам мир, безмолвие и благопоспешество, благорастворение воздуха, земли плодоносия, и вся ко временней и вечней жизни потребная. о премилосердый Господи наш, Боже щедрот и отче всякия утехи! Не отврати лица твоего от нас и не посрами нас от чаяния нашего, уповающе на тя молимся тебе и молящеся на щедроты твоя уповаем. Ты бо един веси, еже требуем, и прежде прошения подаеши, и дарования утверждаеши, и всякое даяние благо, и всяк дар совершен свыше есть, сходяй от тебе отца светов: тебе слава и держава, со единородным твоим сыном, и всесвятым и благим и животворящим твоим духом, ныне и присно и во веки веков.

*Молитва за царя на литургии.*

Господи Боже наш, великий и многомилостивый! Во умилении сердец наших, смиренно молимся тебе: сохрани под\ кровом твоея благости от всякаго злаго обстояния благочестивейшаго государя нашего, императора николая александровича: огради его на всех путех его святыми твоими ангелы, да ничтоже успеет враг на него, и сын беззакония не приложит озлобити его: исполни его долготою дней и крепостию сил, да совершит вся во славу твою и во благо людей своих. Мы же, всеблагому твоему промышлению о нем радующеся, благословим и прославим всесвятое имя твое, отца и сына и святаго духа, ныне и присно и во веки веков.

*Молитва о ниспровержении крамолы,*

*чтомая в конце литургии во дни воскресныя и праздничныя.*

Боже сил, царю царствующих и Господи господствующих! В твоей руце сердце царево и власть всея земли. Ты посаждаеши царей на престолы их и глаголеши о них: мною царие царствуют, не прикасайтеся убо помазанным моим. Призри милостивным оком твоим на люте страждущую страну нашу, в нейже за беззакония наша нестроения и раздоры, междоусобия и противления царю нашему и властем, от него поставленным, зело умножишася. Еще же и мор, и глад, и болезни всякия постигоша ны, и несть мира, несть ослабы, несть успокоения в домех наших, ниже во градех и весех наших. О всеведущий и премилосердый! Ты веси беду нашу, зриши озлобления, слышиши рыдания убогих, стенания сирых и вдовиц и гласы неповинных младенцев, во общенуждии страждущих. Ты пощадил еси ниневию, град великий, беззакония исполненный, ради покаяния его и ради младенец, иже десницы своея, ни шуйцы своея не познаша: пощади и нас грешных, умилосердися над\ отечеством нашим, пощади ради младенец наших, сирых и вдовиц, пред\ тобою, о милосердый, слезы своя проливающих! Видиши, Господи, како людие, имже несть разума, не точию глаголют в сердцах своих: несть Бог, но и в слух людей, паче же юных сущих, развращенная глаголют, и меньшую братию от пути заповедей твоих на пути стропотныя и погибельныя превратити тщатся. Но тебе вся возможна суть, о всемогущий Владыко! Якоже убо единым словом твоим не точию слепыя, глухия и немыя исцеляеши, но и мертвыя воскрешаеши: тако возглаголи и ныне всесильным словом твоим в сердцах сих сеятелей нечестия: просвети разум их, гордынею омраченный, пробуди совесть их, суетными мудрованьми, завистию и страстьми пагубными усыпленную, обрати волю их ко исполнению животворящих твоих заповедей, да и тии познают, коль сладка суть словеса твоя сердцу человеческому, и коль благо иго твое и бремя твое легко есть. Да прославится убо имя твое, Господи спасителю наш, и в сих погибающих братиях наших, и да посрамится лукавый супостат наш диавол, сеяй плевелы на ниве твоей, яже есть церковь твоя святая! о Господи, Боже милосердый, Боже премудрый, Боже всемогущий! Паки и паки припадаем тебе и слезно в покаянии и умилении сердца вопием: согрешихом, беззаконновахом, неправдовахом пред\ тобою, и воистинну праведно по делом нашым наказуеми есмы. Помяни убо веру и смирение отец наших, услыши теплая моления святых угодник твоих, в земли нашей просиявших: помилуй землю русскую, утоли вся крамолы, раздоры и нестроения, умири сердца, страстьми обуреваемая, сохрани возлюбленнаго тобою раба твоего, царя нашего, огради престол его правдою и миром, возглаголи в сердце его благая и мирная о церкви твоей и о людех твоих, посли ему советники мудростию исполненныя и волю его нелицеприятно творящыя, соблюди суды его немздоимны, вдохни мужество в сердца нашея державы хранителей: а имже судил еси за веру, царя и отечество во дни скорби сея душу свою положити, тем прости вся согрешения их и венцы мученическими венчай во царствии твоем. Всех же нас озари светом закона твоего евангельскаго, возгрей сердца наша теплотою благодати твоея, утверди волю нашу в воли твоей, да якоже древле, тако и ныне на земли нашей, и в нас, и чрез\ нас прославится всесвятое имя твое, отца и сына и святаго духа, ныне и присно и во веки веков.

*Молитвы из\ последования освящения храма, иереем совершаемаго.*

*МЛ~ТВА а~.*

Боже и отче Господа нашего Иисуса Христа, сый благословен во веки, иже завесою плоти его обновил еси нам в первородных церковь на небесех вписанных вход, идеже жительство празднующих и глас радования! Сам, человеколюбче Владыко, призри на ны грешныя и недостойныя рабы твоя, обновление празднующыя честнаго храма *[имярек]*
, во образ святейшия твоея церкве, сиречь самаго телесе нашего, еже убо и храм твой [и уды Христа твоего] всехвальным апостолом павлом именовати сподобил еси: и утверди его до скончания века непоколебима и прославлена в тебе: и сподоби нас в нем хвалы и славословия незазорна приносити славе твоей, и единородному твоему сыну, Господу нашему Иисусу Христу, и святому твоему духу, в разуме и всяком чувстве, покланяющымся тебе во страсе твоем, божественных щедрот достойным показатися: и благоприятным твоей благости быти мольбам сим, о нас и всех людех твоих неизреченному твоему благоутробию приносимым: молитвами пречистыя владычцы нашея Богородицы и приснодевы Марии и всех святых.

*МЛ~ТВА в~.*

Господи Боже наш, иже тварь единым словом создавый и во еже быти приведый, неизреченными же образы различно сию украсивый, иже надносимый на ню твой дух собравый и солнечный сей свет на ню излиявый во обновление ея: иже угоднику твоему моисею вдохнувый хвалу некую изрядну приложити добрейшему твоему созданию, и рещи видети тебе свет яко добрый, и днем нарещи сей: егоже убо и мы видяще, и светлейшее сие солнце, обновляющее на всяк день тварь, тя истиннаго дне славим солнце, и свет твой невечерний: иже сыном твоим нам заповедавый обновитися нашему естеству святым твоим духом, яко и по дару сему праведным возсияти яко солнцу! Тебе молимся и тебе просим, отца слова, Господа и Бога нашего: милостивным оком призри на ны грешныя и недостойныя рабы твоя, пребывающыя в сем дому небоподобнем, вселенныя похвале, жертвеннице истиннем неизреченныя твоея славы, и низпосли пресвятаго твоего духа на ны и на наследие твое. И по божественному Давиду, обнови в сердцах наших дух правый и духом владычним утверди нас: и благочестивейшему, самодержавнейшему, великому государю нашему, императору николаю александровичу всея россии, победительная и победы на видимыя и невидимыя враги даруй: нам же единомыслие и мир. Сотворшым же здание сие и храма освящение, по любви к тебе Богу тщательно, оставление согрешений подаждь: даруй им яже ко спасению прошения: воздвигни я к деланию заповедей твоих: даруй им обновление дара святаго твоего духа: да неосужденно поклонятся тебе единому истинному Богу, и егоже послал еси, Иисусу Христу, молитвами Богородицы, [и егоже есть храм,] и всех святых твоих.

*Тропарь, глас г~:*

Иже на камени веры создавый церковь твою, блаже, в той исправи моления наша, и приими люди в вере вопиющыя тебе: спаси ны, Боже наш, спаси ны.

*Тропарь, глас д~:*

Якоже вышния тверди благолепие, и нижнюю сию споказал еси красоту святаго селения славы твоея, Господи: утверди сие во век века, и приими наша в нем непрестанно приносимая тебе моления Богородицею, всех животе и воскресние.

*Молитвы из\ последования погребения священников.*

*МЛ~ТВА а~.*

Владыко Господи Боже наш, едине имеяй безсмертие, во свете живый неприступнем, убиваяй и оживотворяяй, низводяй во ад и возводяй! Ты премудростию создал еси человека, и паки в землю того возвращаеши, душевный долг истязуяй: тебе молим, приими душу раба твоего, и упокой его в недрех авраама и исаака и иакова: и даждь ему венец правды твоея, часть спасаемых, в славу избранных твоих: да о нихже трудися в мире сем имене твоего ради, приимет богатное воздаяние во обителех святых твоих, благодатию и щедротами и человеколюбием единороднаго сына твоего, Господа нашего Иисуса Христа.

*МЛ~ТВА в~.*

Благодарим тя, Господи Боже наш, яко твое точию есть еже жити безсмертне, и слава непостижима, и человеколюбие неизреченно, и царство непреемно, и лицемерия несть у тебе: всем бо человеком общий жития счинил еси предел, житию исполньшуся. Темже тя просим, Господи: раба твоего и сослужителя нашего бывшаго имярек, в надежде воскресния жизни вечныя усопшаго, в недрех авраама и исаака и иакова упокой: якоже на земли в церкви служителя того поставил еси, тако и в небеснем твоем жертвеннице покажи, Господи: понеже в человецех духовных достоинством сего украсил еси, и во ангельскую славу неосужденна того приими: сам на земли жизнь его прославил еси, сам же и исход жития его во входе святых твоих праведных вчини: дух его со всеми от века тебе благоугодившими счисли. Яко ты еси воскресние и живот и покой усопшаго раба твоего имярек, Христе Боже наш, и тебе славу возсылаем, со безначальным твоим отцем, и пресвятым и благим и животворящим твоим духом, ныне и присно и во веки веков.

*МЛ~ТВА г~.*

Господи сил, скорбящих радосте, и плачущих утешение, и всех в малодушии сущих заступление сый! Плачем усопшаго содержимыя твоим благоутробием утешив, всякую болезнь, слежащую в сердцах их, исцели, и раба твоего имярек, в надежде воскресния жизни вечныя усопшаго, в недрех авраамлих упокой. Яко ты еси воскресние и живот и упокоение раба твоего имярек, Христе Боже наш, и тебе славу возсылаем, со безначальным твоим отцем, и пресвятым и благим и животворящим твоим духом, ныне и присно и во веки веков.

*Молитва из\ службы общия Господу Иисусу Христу.*

На всяк день и час, в сокрушеннем и смиреннем сердце моем припадая, исповедаюся тебе, вседержителю, Господи Иисусе Христе Боже наш, пришедый в мир взыскати заблуждшыя и спасти погибшыя, о нихже первый есмь аз: заблудих бо от пути праваго, ведущаго в жизнь, и уклонихся в дебрь любосластия, и углебох в тине беззаконий моих, тернием дел моих избодохся: видя же мя враг боляща грехми, еще лютейшими вреды хощет поразити окаянную мою душу. Но тебе единаго избавителя молю, тебе всемилостиваго человеколюбца на помощь призываю: не гнушайся мною грешным, благоутробне Господи, и не отрини мя от твоего лица, аще и вся злая пред\ тобою сотворих: к тебе бо прибегаю и вся моя исповедаю содеянныя грехи. Преступих вся заповеди твоя, похотем безсловесным повинувся: работая плоти, душу оскверних. На твоя же пребогатыя уповая щедроты, приношу ти грешный сие моление мое: послушай мене, Господи, обещавыйся послушати верно призывающих тя: посли ми ангела твоего, да запретит всем духом злым борющымся со мною, да постыдятся и посрамятся ищущии душу мою, и да потребит от моего сердца всякое подвизание, от неприязненнаго похотения возстающее, да будет всегда со мною храняй мя, и на вся дела добрая наставляяй, и на всяк день недостойныя молитвы моя приносяй тебе Богу и творцу. Ты убо, пресвятый царю, от всея твари покланяемый, праведныя любяй, никогдаже отступающыя от тебе, и грешныя милуяй, обращающыяся в покаянии к тебе призывающему всех ко спасению, направи ноги моя к заповедем твоим, пригвозди плоть мою страху твоему, сердце очисти правоверием, уста исполни благодати, язык укроти смиренно глаголати, душу освяти духом святым, мысль исправи не прильпати земным, ум возвыси крилома благоразумия, и всего мя устрой недостойнаго, да явлюся пред\ тобою достоин. И яко сподобил мя еси мимошедшыя дни преити, тако и грядущыя даруй ми, человеколюбче, без\ преткновения, мирно и благоугодно преходити: да в жизни сей поминая и величая имя твое пресвятое, и тем просвещаемь, без\ всякаго омрачения пребуду даже до дне и часа исхода моего: и егда разлучится душа моя от телесе, даждь ми, создателю мой преблагий, обрести радость пред\ величеством славы твоея в жизни вечней, молитвами рождшия тя пречистыя владычцы нашея Богородицы и приснодевы Марии, и всех святых, от века тебе благоугодивших: яко благословен и препрославлен еси во веки веков.

*[Из\ книги Акафисты с каноны.]*

*Молитва из\ службы святым апостолом.*

Владыко Господи! Твой есть день и твоя есть нощь, тебе вся тварь работает, и всякое дыхание славит тя: аз же окаянный, все житие мое скончав блудно, страхом одержимь есмь, яко помянув дни первыя, и доныне, в няже вся безместная сотворих злая: и того ради не имам к тебе дерзновения, яко беззакония моя велика, и безмерни греси мои, врази же всегда стужают ми. Но, Господи мой, Господи, отверзый устне немому, и моя уста отверзи, да глаголю в молитве угодная тебе: се бо душа моя яко земля безводная оста, и не может приносити о себе плода: но даждь ми от семене святаго твоего духа. и напой мя росою благодати твоея, да принесу тебе плод покаяния. Господи Иисусе Христе, хотяй всем человеком спастися, услыши молитву мою, молитвами святых апостол твоих, яко тии молятся за ны, и аз теми у тебе прошу прощения, яко тех молитвы присно послушаеши: молением их спаси мя грешнаго, исцели болезни сердца моего, уврачуй струпы души моея, разжзи утробы моя пламенем страха твоего, да пояст терние грехов моих, и душу мою любовию прохлади: к тебе бо желаю истинному свету и подателю света, у тебе единаго прошу милости, спаси мя: насыти алчущую и напой жаждущую душу мою от потока безчисленнаго милосердия твоего: покрый мя благодатию твоего человеколюбия от всякаго зла, да тобою хранимь, избавлюся от многих сетей лукаваго, по вся дни на мя пропинаемых, и да не похвалятся врази мои о мне рабе твоем, уповающем на тя: спаси мя по милости твоей, да воздам обеты моя, до последняго издыхания каяйся о своих согрешениих, и прославлю пресвятое имя твое, со отцем и святым духом, ныне и присно и во веки веков. *[Из\ книги Акафисты с каноны.]*

*Молитва ко Господу Иисусу Христу,*

*чтомая в часовне спасителя близ\ спасских врат во граде москве.*

Господи святый, в вышних живый и на смиренныя призираяй и всевидящим оком твоим призираяй на всю тварь! Тебе преклоняем колена душ и телес наших и молимся тебе: простри десницу твою невидимую от святаго жилища твоего, благослови люди твоя тебе молящыяся и от тебе великия и богатыя милости ожидающыя, и яко благ и человеколюбец, дела рук наших исправи, даруя нам мирная и премирная благая твоя. Яко твое есть еже миловати и спасати нас, и тебе славу возсылаем, со безначальным твоим отцем и животворящим твоим духом, ныне и присно и во веки веков.

