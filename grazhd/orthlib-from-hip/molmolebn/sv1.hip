<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

*МЛ~ТВЫ*

*святым ангелом и святым угодником божиим.*

*Молитвы общыя.*

*МЛ~ТВА а~,*

*ко святым ангелом.*

К вам, яко заступником и хранителем жизни моея, аз окаянный припадая, молюся: подадите мне молитвами вашими, дневное пребывание богоугодно и неискусно от злых деяний и помышлении прейти. Отверзите слух ушию моею, да услышу и разумею дела и словеса божия душеполезная, да прозрю внутреннима очима, тьмою греховною обдержимый. Молите за мя, по вся часы согрешающаго, да не пояст мене мечь ярости господни: зело бо превзыдоша беззакония моя на главу мою, и яко бремя тяжкое отяготеша на мне. Ты же, Господи мой, Господи, призри на мя и помилуй мя, и изведи из\ темницы греховныя душу мою, прежде даже не отиду отсюду и не прииду на страшный оный суд твой. Приими молящыяся за ны святыя ангелы твоя, иже окрест престола твоего всегда со страхом предстоят, и тех молитвами, изряднее же пречистыя твоея матере, избави мя от страшнаго онаго и грознаго суда твоего: ты бо еси агнец божий, вземляй всего мира грехи, распятый на кресте нашего ради спасения. Вонми молитве моей, и посли ангела хранителя души моей и телу, да тем наставляемь, избавлюся от всяких врагов видимых и невидимых и сподоблюся получити твою милость со всеми от века тебе благоугодившими: яко ты еси Бог наш, и к тебе прибегаю, и на тя надеюся: аще и согреших паче человек, но от тебе не отступих, ни руку моею воздех ко иному богу. Тебе молюся, Господи Иисусе Христе, тя благословлю, и тебе покланяюся от Троицы единому, со отцем и святым духом, ныне и присно и во веки веков.

*[Из\ книги Акафисты с каноны.]*

*МЛ~ТВА в~,*

*коемуждо святому.*

О святый угодниче божий *имярекъ*
! Подвигом добрым подвизався на земли, восприял еси на небесех венец правды, егоже уготовал есть Господь всем любящым его. Темже взирающе на святый твой образ, радуемся о преславнем скончании жительства твоего и чтем святую память твою. Ты же, предстоя престолу божию, приими моления наша и ко всемилостивому Богу принеси, о еже простити нам всякое прегрешение и помощи нам стати противу кознем диавольским, да избавльшеся от скорбей, болезней, бед и напастей и всякаго зла, благочестно и праведно поживем в нынешнем веце и сподобимся предстательством твоим, аще и недостойни есмы, видети благая на земли живых, славяще единаго во святых своих славимаго Бога, отца и сына и святаго духа, ныне и во веки веков.

*МЛ~ТВА г~,*

*святителю единому.*

О пречестная и священная главо и благодати святаго духа исполненная, спасово со отцем обиталище, великий архиерее, теплый наш заступниче, святителю *имярекъ*
! Предстоя у престола всех царя и наслаждаяся света единосущныя Троицы и херувимски со ангелы возглашая песнь трисвятую, великое же и неизследованное дерзновение имея ко всемилостивому владыце, моли спастися паствы Христовы людем, помози во бранех благочестивейшему, самодержавнейшему, великому государю нашему, императору николаю александровичу всея россии, и покори ему вся противныя враги под\ нозе его, мирно и безмятежно царствовати ему устрой: благостояние святых церквей утверди: архиереи благолепием святительства украси: монашествующыя к подвигом добраго течения укрепи: царствующий град и вся грады и страны добре сохрани. и веру святую непорочну соблюсти умоли: мир весь предстательством твоим умири, от глада и пагубы избави ны, и от нападения иноплеменных сохрани, старыя утеши, юныя настави, безумныя умудри, вдовицы помилуй, сироты заступи, младенцы возрасти, плененныя возврати, немощствующыя исцели, и везде тепле призывающыя тя и с верою притекающыя к тебе и усердно припадающыя и молящыяся тебе от всяких напастей и бед ходатайством твоим свободи. Моли о нас всещедраго и человеколюбиваго Христа Бога нашего, да и в день страшнаго пришествия его о шуияго стояния избавит нас, и радости святых причастники сотворит со всеми святыми во веки веков.

*МЛ~ТВА д~,*

*преподобному единому.*

О священная главо, преподобне отче, преблаженне авво *имярекъ*
! Не забуди убогих твоих до конца, но поминай нас всегда во святых твоих и благоприятных молитвах к Богу. Помяни стадо твое, еже сам упасл еси, и не забуди посещати чад твоих. Моли за ны, отче священный, за дети твоя духовныя, яко имеяй дерзновение к небесному царю: не премолчи за ны ко Господу, и не презри нас, верою и любовию чтущих тя. Поминай нас недостойных у престола вседержителева, и не престай моляся о нас ко Христу Богу: ибо дана тебе бысть благодать за ны молитися. Не мним бо тя суща мертва: аще бо телом и преставился еси от нас, но и по смерти жив сый пребываеши. Не отступай от нас духом, сохраняя нас от стрел вражиих и всякия прелести бесовския и козней диавольских, пастырю наш добрый. Аще бо и мощей твоих рака пред\ очима нашима видима есть всегда, но святая твоя душа со ангельскими воинствы, со безплотными лики, с небесными силами, у престола вседержителева предстоящи, достойно веселится. Ведуще убо тя воистину и по смерти жива суща, тебе припадаем и тебе молимся: молися о нас всесильному Богу, о пользе душ наших, и испроси нам время на покаяние, да невозбранно прейдем от земли на небо, от мытарств же горьких, бесов воздушных князей и от вечныя муки да избавимся, и небеснаго царствия наследницы да будем со всеми праведными, от века угодившими Господу нашему Иисусу Христу: емуже подобает всякая слава, честь и поклонение, со безначальным его отцем, и с пресвятым и благим и животворящим его духом, ныне и присно и во веки веков.

*МЕСЯЦЪ СЕПТЕМВРИЙ.*

*Септемвриа г~ и ноемвриа в~и. Молитвы блаженному иоанну власатому, ростовскому чудотворцу.*

*МЛ~ТВА а~.*

О всесвятый угодниче Христов, иоанне преблаженне, земный ангеле и небесный человече! Ты от юности твоея мир суетный возненавидел еси, и иго Христово со тщанием нося, заповеди того совершенне исполнил еси, и по многих трудех твоих к велелепному божия славы престолу преселился еси. Тому убо предстоя, моли пресвятую Троицу подати благоверному императору нашему николаю александровичу мир и здравие и на враги победу, град же наш ростов и вся грады и страны и вся православныя Христианы избави от бед душевных и телесных. И якоже при честней раце твоей непрестанно содеваются чудеса, тако и впредь оными и оставляй нас, яко да всегда ти зовем: радуйся, иоанне всеблаженне, скорый наш помощниче, и приим от нас приносимая тебе моления, испроси у Христа Бога обрести нам велию милость.

*МЛ~ТВА в~.*

О всеблаженне иоанне чудотворче, человече божий и верный рабе Господень! Ты еси праведник, яко финикс процветый, насажденный во дворех Господа своего, присно многоразличная благодатию божиею чудеса источаяй. Твоим чудотворением град ростов, в немже трудолюбно житие твое скончал еси, во всех странах хвалится. о всечестная главо, угодниче божий, иоанне блаженне, дивный чудотворче, скорый наш помощниче! тебе прославляем и тебе величаем, яко надежду всех Христиан, источник чудес, защитителя верных, болящым врача безмезднаго, вдов и сирот питателя и заступника, целомудрия хранителя и всем сущым в скорбех скораго предстателя и помощника. услыши нас молящихся тебе и прибегающих под\ кров твой, яви на нас многую твою милость, и исходатайствуй нам от всевышняго богоприятными твоими молитвами вся полезная ко спасению душ и телес наших: сохрани град наш ростов и вся грады и страны Христианския и люди живущыя в них от всякаго озлобления помощию твоею. Темже верою и любовию твою святую память чтуще и неотступно твоей пречестней раце предстояще, аще и грешни есмы, со умилением и теплыми слезами воспети тебе дерзаем сицевая: радуйся, яко измлада всесвятыя Троицы чистое обителище был еси и всеусердно во всей твоей жизни той поработал еси: радуйся, яко всем с верою приходящым реку чудес твоих из\ъобильно излиял еси: радуйся, благоверному императору нашему скорый на враги помощниче: радуйся, Христиан всех теплый к Богу молебниче: радуйся, граду нашему ростову похвало и утверждение: и якоже ныне, тако и при кончине нашей испроси у Христа Бога обрести нам велию милость.

*Тропарь, глас д~:*

Явился еси во граде яко в пустыни, во смиренномудрии и чистоте, и трудех и подвизех, и в терпении мнозе, преблаженне отче иоанне: взем же крест Христов, последовал еси ему, и в молитвах и псалмопении день и нощь пребывал еси, о спасении всего мира и рода Христианскаго иноязычная речения глаголя. Ныне же, по преселении твоем к невечернему свету, ко гробу твоему притекающе, вернии молятся Господеви, Богородице и предтечи, и приемлют от Господа исцеления молитвами твоими. Присно за ны молися, блаженне иоанне, спастися душам нашым.

*Септемвриа д~ и декемвриа г~. Молитвы святителю иоасафу, епископу белоградскому.*

*Из\ акафиста.*

*МЛ~ТВА а~.*

О святителю Христов иоасафе, чудотворче белоградский! Веруем грешнии и недостойнии, яко очи господни на праведных и уши его на молитву их, и того ради к молитвам твоим прибегаем и ходатайства твоего за нас просим, по глаголу апостольскому уповающе, яко любы твоя николиже отпадает. Во гресех и болезнех наших льну курящемуся и трости сокрушенней уподобихомся, и, аще живем, милостию Бога живем и за молитвы праведник его. Приклони убо и ты, отче праведне, сердце твое к молению нашему, и предстательством твоим даждь роду Христианскому от Господа мир и благословение. Православие укрепи, нападения же лукавнующих и беззаконных на церковь божию отжени. умоли отца небеснаго избавитися нам от нашествия вражескаго, от междоусобий же и смятений народных, от губительных поветрий и смертоносныя язвы, от глада, огня, потопа и иных бед и обстояний. Испроси у Христа Бога душам нашым крепость и телесем нашым потребное здравие, болезнем же исцеление: хромым хождение, слепым прозрение, разслабленным утверждение, печальным утешение и от всех скорбей избавление. Отпадшыя же лозы Христовы ветви паки с тою соедини, еяже и сам причастник быти сподобился еси, да тако прославится тобою пречистное и великолепое имя Бога нашего, отца и сына и святаго духа, ныне и присно и во веки веков.

*МЛ~ТВА в~,*

*пред\ честными мощами святителя глаголемая.*

О великий угодниче божий и преславный чудотворче, святителю иоасафе! От дальних и ближних градов и весей сошедшеся, во еже на месте подвигов твоих помолитися и многоцелебныя мощи твоя облобызати, из\ глубины сердца взываем к тебе: жезлом благости, якоже пастырь добрый, упаси заблуждшыя овцы стада Христова, во дворы господни сия всели, огради нас от соблазна, ересей и расколов, научи во странствии сущих горняя мудрствовати: разсеянный ум наш просвети и на путь истины направи, охладевшее сердце согрей любовию ко ближнему и ревностию ко исполнению велений божиих, грехом и нерадением ослабленную волю нашу оживотвори благодатию духа всесвятаго: да твоему пастырскому гласу последующе, сохраним в чистоте и правде душы нашя, и тако, Богу помогающу, небеснаго царствия достигнем, идеже купно с тобою воспрославим пречистное и великолепое имя отца и сына и духа святаго во веки веков.

*МЛ~ТВА г~,*

*благодарственная.*

О великий святителю наш и чудотворче предивный иоасафе, скорый помощниче к тебе припадающым! Милостивно призри на нас недостойных, со слезами умиления зде молящихся и благодарение тебе по силе приносящих. Благодарим тя, угодниче Христов, яко услышал еси моления нас недостойных и просимая нам из\ъобильно даровал еси. Вемы и усты исповедуем, яко воистину Христу теплый о нас еси молитвенник и, по данней ти благодати и дару, во спасение всем нам потребная даруеши: болящыя исцеляеши, страждущыя утешаеши, мир и отраду скорбным сердцам изливаеши, плачущыя радоватися твориши, печальныя ликовати содеваеши: родителем чада воздравляеши, супругом подружия от одра смертнаго возставляеши, враждующыя умиротворяеши, завистливыя твориши милостивы, и всякия неправды караеши, якоже и в житии твоем правды и милосердия мужественный ревнитель был еси. Благодарим тя, святителю, за великая твоя и нам явленная благодеяния, и смиренно молимся тебе мы недостойнии: предстательствуй за нас у престола Христова, и помози нам память присную твоих благодеянии и щедрот на нас излиянных хранити, да во смирении сердца прочее совершим житие, и небесное да наследуем селение божественное, молитвами твоими, во веки веков.

*МЛ~ТВА д~,*

*о недугующих и страждущих.*

О великий угодниче Христов, святителю отче наш иоасафе, скорый помощниче и дивный чудотворче! Призри милостивно на ны недугующыя. Вемы, угодниче Христов, вемы, и усты и сердцем исповедуем, яко по делом нашым беды постигоша нас. С разбойником благоразумным исповедуем Господеви, яко достойная по делом нашым восприемлем и злая сия якоже раби неключимии терпим. Сими бо временными мученьми Господь милосердый сокрушает гордыню и жестоковыйное сердце наше, да вечныя избежим казни, грешником уготованныя: сеяхом бо семена жития своевольнаго, и жнем терния скорбей. обаче, немощни суще, но в покаяние теплое пришедше, о сем молитися дерзаем, да гнев Господень на милость к нам преложится, и тебе, святителю божий и чудотворче, усердно просим: пролий теплую молитву твою ко Христу Господу нашему, емуже днесь предстоиши и молишися о почитающих тя с любовию и смиренным на твое предстательство упованием. Се бо в житии твоем, святителю Христов, ни единаго же скорбяща и милости твоея просяща, грехи же своя исповедающа, николиже презрел еси. умоли праведнаго судию, да преложит гнев правды своея на милование наше. Благодатию его тебе данною, святителю милосердый, уврачуй нашя немощи, болезней лютых течения устави, смерти отити повели, и на покаяние силу нам даруй. Старость поддержи, младенцы воспитай, юность уцеломудри, супружества в чистоте и смирении утверди, нам же всем послушание трудолюбное и мирное жительство молитвою твоею даруй, да терпением течем на предлежащии нам подвиг жития сего временнаго, взирающе на начальника веры и совершителя Господа Иисуса, емуже слава во веки веков.

*МЛ~ТВА е~,*

*в день прославления святителя.*

В великий и празднственный день сей, день твоего на земли прославления, святителю отче наш иоасафе, земли нашея славо и радование великое, приими сия смиренная и теплая моления наша. Днесь зрим исполнившийся глагол Господень: прославляющыя мя прославлю. Се бо во дни земнаго жития твоего ничесоже искал еси, точию еже волю божию исполняти и чада паствы твоея управити во спасение, и того ради многия труды, скорби, болезни и путешествия под\ъял еси. По скончании же твоем прослави тя милосердый Господи, телеси твоему нетление и силы целебныя даровавый: темже токи исцелений молящымся источил еси, и призывающым тя недугующым и скорбящым многажды являлся еси, утешение и цельбу скорую тем подавая. Сего ради, якоже избранника божественныя благодати тя ведущи, церковь Христова днесь прославити тя якоже новаго чудотворца земли нашея сподобися. Благослови убо и помилуй, архиерею истиннаго Бога, благочестивейшаго государя нашего, императора николая александровича: супругу его, благочестивейшую государыню императрицу александру феодоровну: матерь его, благочестивейшую государыню императрицу марию феодоровну: наследника его, благовернаго государя цесаревича и великаго князя алексия николаевича, и весь царствующий дом. Даруй им утешение сердца, отраду и мир и радость присную о Господе. Во дни жития их сохрани в мире державу российскую, слуги царевы во истине утверди, воином мужество непоколебимое даруй, и вся люди безпечальны сохрани. Изжени всякую крамолу, и крамольных человек лукавая разруши советования, паче же тех самых в покаяние приведи. Пастырем и архиереем подаждь премудрость, чистоту и праведное житие, якоже и сам сими украшался еси. Младенцем воспитание благое даждь, юныя научи, болящым и скорбящым здравие испроси. Сущым во трудех терпение и упование посли, богатым смиренномудрие и ко ближним милосердие даруй. Нам же всем радость о Господе присную подаждь, да вси благодарне тя ублажаем, глаголюще тако: Величаем тя, святителю отче иоасафе, и чтем святую память твою, ты бо молиши за нас Христа Бога нашего.

*Тропарь, глас г~:*

Святителю Христу Богу возлюбленне, правило веры и образ милосердия людем был еси, бдением же, постом и молитвою яко светильник пресветлый просиял еси, и прославлен от Бога явился еси: телом убо в нетлении почивая, духом же престолу божию предстоя, чудеса преславная источаеши. Моли Христа Бога, да утвердит отечество наше в православии и благочестии и спасет душы нашя.

*Ин тропарь, глас в~:*

Молитвенниче издетства преизрядный, богоизбранный святителю Христов иоасафе, правило веры и образ милосердия благочестным житием всем являеши, и с верою к тебе притекающым обильно исцеления источаеши. Моли Христа Бога, да утвердит в державе российстей правоверие, мир и благочестие и спасет душы нашя.

*Септемвриа д~ и иулиа к~. Молитва преподобному афанасию, игумену брестскому,*

*чтомая в леснинском монастыре, холмския епархии.*

О предивный страстотерпче и изрядный угодниче Христов, отче наш афанасие! Со умилением ныне преклоняем колена сердца нашего и взываем ти: принеси молитву нашу к милостивому и всесильному Богу, и испроси нам у благости его вся яже на пользу душам и телесем нашым, веру праву, надежду несумненну, любовь нелицемерну, во искушениих мужество, в злостраданиих терпение, во благочестии преспеяние, да не во зло обратим дары всеблагаго Бога, но во славу имене его святаго и в прославление твоего о нас ходатайства. Церковь же святую от расколов и ересей сохрани, верныя укрепи, заблуждшыя на путь правыя веры обрати: отечество твое сохрани от враг ненаветно и споборай оружию крестоноснаго воинства. Испроси, угодниче Христов, у царя царствующих и Господа господствующих благодать и силу и благословение небесное верному императору нашему николаю александровичу: подаждь ему здравие и долгоденствие, на враги победу и одоление, и всему богохранимому царству его тишину и благоустроение. Не забуди, чудотворче святый, и святую обитель сию: сохрани и соблюди ю молитвами твоими от всякаго зла. Ей, святче божий, помяни и всех притекающих ко священней раце твоей, и сподоби их кончину благую улучити и царствие небесное унаследити, да прославим дивнаго во святых своих Бога, покланяемаго в триех впостасех, емуже подобает всякая слава, честь и держава во веки веков.

*Септемвриа з~. Молитвы преподобномученку макарию, каневскому, переяславскому и овручскому чудотворцу.*

*МЛ~ТВА а~.*

О святый и всехвальный, многострадальный и преблаженный, преподобне и богоносне отче макарие, светильниче всесветлый, духа святаго сиянием горяй и светяй, и вся со усердием к тебе притекающыя просвещаяй, веры святыя некрадомое сокровище, надежды несумненное богатство, любве неисчерпаемая пучино, чистоты непорочное зерцало, постников труждающихся крепосте, твердых подвигоположников украшение, любомудрия сладкопесненный проповедниче, смиренномудрия премудрый учителю, иноков честное наставление, всем правоверным преизящное удобрение, призывающым же тя в бедах и скорбех скорый помощниче и теплый сущым в нуждах предстателю! услыши мя тебе днесь молящагося и с верою и любоВию к многоцелебным и многочудесным мощем твоим припадающаго. Яви на мне окаяннем неизреченное твое милосердие: даждь славу имени божию и не остави мя грешнаго уповающаго на тя: вем бо, вем, человече божий, яко много может молитва праведнаго поспешествуема во благое, и кая словесная и разумная тварь не исповесть тя, благолепно, свято и непорочно и праведно посреде рода человеча на земли пожившаго и на небеси прославляемаго; Ты бо, еще во плоти сый, не дал еси сна очима твоима, ни веждома твоима дремания, дондеже немерцающий свет присносущныя и неразделимыя Троицы узрел еси. Темже колена твоя изнемогоста от поста, и плоть твоя изменися елеа ради, яко да благоугодная и благоприятная жертва Господеви явишися. о неизглаголанная доброто, бодрости светлый из\ъяснителю, макарие святе! возведи ныне очи твои к могущему спасти нас всесильному Богу, и умоли его, да отвратит праведный свой гнев, движимый на ны за беззакония наша, и избавит храм сей, и всякий храм и град, веси и всякия страны, и люди своя, от глада, губительства, труса, потопа, огня, меча, нашествия иноплеменников и междоусобныя брани, паче же да воздвигнет к деланию заповедей своих, и да не предаст нас погибнути со беззаконии нашими. Ей, молимся тебе, богоносне отче макарие, исцели немощи требующих твоея помощи, и буди нам в житии сем многомятежнем стена и забрало, крепость и утверждение, покров и заступление, и даждь нам во вся дни жизни нашея пожити в преподобии и правде и во всяком благочестии и чистоте. Даруй же нам святыми молитвами и яже ко спасению прошения, и исполни во благих желание наше: паче же в разлучении души от тленнаго и смертнаго телесе сего предстани нам в помощь скоро, умоляя за ны нелицеприятнаго, грознаго и страшнаго судию Христа Бога нашего, да избавит нас от воздушных мытарств и вечнаго томления, соединит же нас святому в вышних селению своему, яко да тамо купно с тобою жительствующе, сподобимся единем сердцем славити и воспевати пречистное и великое имя отца и сына и святаго духа в безконечныя веки веков.

*МЛ~ТВА в~.*

Боже, едине в милости богатый и щедрот неисчерпаемая пучино! Пред\ твоим величеством согрешихом, беззаконновахом, нечествовахом, вослед мысли нашея лукавыя ходихом: о твоих заповедех спасительных небрегше, возлюбленному твоему поношение быхом: вси уклонихомся вкупе, и вси непотребни быхом. Темже затворихом щедроты твоя и человеколюбие твое и утробы милости Бога нашего злобы ради нашея, с неюже пожихом, и вемы, яко несмы достойни помилования. Но и еще, Господи, пощади нас, призри на немощь нашу, покрый бездну зол наших неизмеримою широтою милосердия твоего: даждь нам, Владыко, да поне отселе к тебе обратимся, настави нас на истину твою, и исправи сердца наша к деланию заповедей твоих, молитвами преподобномученка макариа, и молитв его ради сотвори ны наследники царствия твоего во веки веков.

*МЛ~ТВА г~.*

О всехвальный, преблаженный, многострадальный, преизящный, предивный чудотворче, преподобномученче макарие, скорый наш помощниче и теплый заступниче, духовнаго воинства Христова доблественный страдальче, вся враги душевредныя победивый! К тебе, яко истинному чудес источнику, мы грешнии припадающе, усердно молимся: помози, угодниче божий, нам грешным и унылым в настоящем сем житии: умоли Господа Бога даровати нам оставление грехов наших, елико согрешихом от юности нашея во всем житии нашем, делом, словом, помышлением и всеми нашими чувствы: и во исходе душ наших помози нам окаянным, умоли Господа Бога, всея твари содетеля, избавити нас от воздушных мытарств и вечнаго мучения, да всегда прославляем отца и сына и святаго духа, и твое милостивное предстательство, ныне и присно и во веки веков.

*Септемвриа з~ и маиа е~и. Молитва преподобному серапиону псковскому, ученику преподобнаго евфросина,*

*чтомая в спасо-елеазарове пустыни, псковския епархии.*

О преблаженне отче наш серапионе, небеснаго иерусалима гражданине! Ты днесь предстоиши престолу света неприступнаго, и тамо якоже в зерцале зриши вся нужды и скорби нашя. Не отступай убо от нас духом, сохраняя нас от стрел вражиих и всякия прелести бесовския и козней диавольских, пастырю наш добрый. Воззри на нас милостивно, и к земли приверженныя возведи к высоте небесней: испроси предстательством твоим у всемилостиваго Бога нашего мир церкви его, под\ знамением креста воинствующей, согласие в вере и единомудрие, суемудрия же и расколов истребление, утверждение во благих делех, больным исцеление, печальным утешение, обидимым заступление, бедствующым помощь и от бед свобождение, грешным же всем от грехов отвращение и спасение. Не посрами нас, с верою к тебе притекающих: приими моления наша и вознеси я пред\ лице господне, да приимем тобою благодать и благовременную в нуждах наших помощь: укрепи наше малодушие и утверди нас в вере, да вся благая от благосердия Владыки молитвами твоими прияти сподобимся. Еще же споспеши нам иго Христово во благодушии и терпении и радости духовней понести, присно же молитися нас научи, да непорочни сохранимся в пришествие Господа нашего Иисуса Христа, емуже ты радостно по трудех и подвизех ныне предстоиши, прославляя со всеми святыми в Троице славимаго отца и сына и святаго духа во веки веков.

*Септемвриа ф~ и февруариа е~. Молитвы святителю феодосию, архиепископу черниговскому.*

*МЛ~ТВА а~.*

О священная главо, крепкий наш молитвенниче и заступниче, святителю феодосие! услыши нас, с верою призывающих тя и усердно припадающих к раце честных и многоцелебных мощей твоих [или: ко святей иконе твоей]. Поминай нас у престола вседержителева и не престай моляся о нас ко Христу Богу: тебе бо дадеся благодать молитися за ны. Испроси предстательством твоим у всемилостиваго Бога нашего мир церкви его, пастырем ея силу ревностно подвизатися о спасении людей, благочестивейшему же государю нашему, императору николаю александровичу, благопоспешение во устроении царства его, и всему царствующему дому милость божию и долгоденствие. умоли небеснаго отца и всем нам подати дар коемуждо благопотребен, веру истинную, надежду твердую и любовь неоскудевающую, градов наших утверждение, мира умирение, от глада и пагубы избавление, от нашествия иноплеменников сохранение, юным и младенцем благое в вере возрастание, старым и немощным утешение и подкрепление, болящым исцеление, сиротам и вдовицам милость и заступление, заблуждшым исправление, бедствующым благовременную помощь, и всех управи в мире и покаянии непостыдно скончати житие свое и царствия небеснаго наследники быти, идеже ты ныне водворяешися со ангелы и всеми святыми, прославляя Бога в Троице славимаго, отца и сына и святаго духа, во веки веков.

*МЛ~ТВА в~,*

*чтомая в разрытовском свято-троицком покровском монастыре, черниговския епархии.*

Пастырю добрый стада Христова, святителю отче наш феодосие! Припадающе ко святым и многоцелебным мощем твоим [или: ко святей иконе твоей] молим тя с верою и любовию: буди нам помощник и покровитель в житии сем земнем многоскорбнем и многомятежнем, руководствуя нас невидимо к верному исполнению заповедей Христовых и стяжанию добродетелей евангельских, нужных ко спасению душевному нашему. Буди заступник и хранитель отечеству нашему, царству православно-российскому, и благочестивейшему, самодержавнейшему, великому государю нашему, императору николаю александровичу, и всему царствующему его дому, сохраняя и соблюдая их от враг видимых и невидимых. Буди предстатель и граду твоему, в немже святыми мощами твоими почивати благоизволил еси, и всем нам к тебе усердно притекающым и тя на помощь призывающым, ограждая нас покровом молитв твоих от всяких бед и скорбей и болезней и даруя нам вся яже на пользу душ и телес наших. Ей, чудотворче святый и милостивый! веруем несомненно, яко вся сия можеши нам испросити у великодаровитаго Бога нашего и яко мощно есть предстательство твое пред\ лицем его. Сего ради просим тя: умоли его благость за ны грешныя и недостойныя, и подаждь нам твое святое архипастырское благословение, да оным осеняеми, тихое и богоугодное житие поживем, благую Христианскую кончину получити сподобимся и вкупе с тобою царствие небесное наследуем, славяще великое милосердие отца и сына и святаго духа, в Троице славимаго и покланяемаго Бога, и твое святое заступление, во веки веков.

*Тропарь, глас д~:*

Преудобрен во архиереех, святителю феодосие, был еси светило твоему стаду, таже преставился еси в вечныя обители. умоли у престола царя славы, избавитися нам от находящих на ны зол и спастися душам нашым, святе, молитвами твоими.

*Септемвриа ф~. Молитвы преподобному иосифу волоколамскому.*

*Из\ акафиста.*

*МЛ~ТВА а~.*

О великий православныя веры ревнителю и учителю, святе премудре иосифе! Приими моление, от нас грешных тебе приносимое, и теплым предстательством умоли в Троице славимаго Бога, да низпослет он богатыя своя милости нам грешным: да утвердит во святей своей православней церкви правую веру и благочестие: пастырем ея святую ревность о спасении словеснаго стада да подаст, яко да верующыя соблюдут, неверующыя же и отпадшыя от истинныя веры вразумят и и обратят: благочестивейшему же, самодержавнейшему, великому государю нашему, императору николаю александровичу мужество и мудрость да дарует, на враги же победу и одоление. Таже и всем нам испроси вся благопотребная во временнем сем житии и полезная к вечному спасению нашему. Помяни стадо твое, еже собрал еси, не забуди посещати чад твоих и, яко чадолюбивый отец, не презри, ниже отрини моления наша, но воздежи руце твои молитвенныя ко Господу Богу, да отложит праведный гнев свой, движимый на ны, и избавит нас от враг видимых и невидимых, от глада, потопа, меча, смертоносныя язвы, нашествия иноплеменных и междоусобныя брани. Ей, премилосердый заступниче наш, преславный чудотворче! всех нас управи в мире и покаянии скончати житие наше и преселитися со упованием во блаженная недра авраамова, идеже славословится всепетое имя отца и сына и святаго духа, во веки веков.

*МЛ~ТВА в~.*

О преблаженне и приснославне отче наш иосифе! Ведуще твое великое к Богу дерзновение и ко твоему твердому заступлению прибегающе, в сокрушении сердца молим тя: озари нас светом дарованныя тебе благодати, и молитвами твоими помози нам бурное море жития сего безмятежно прейти и пристанища спасения неблазненно достигнути. Се бо, суетными порабощени суще, грехолюбиви же и немощни от обышедших нас зол возникнути являющеся, к кому прибегнем, аще не к тебе, явившему неоскудеваемое богатство милости в земнем житии твоем; Веруем же, яко и по отшествии твоем множайшее стяжал еси дарование, еже о бедствующих милосердовати. Темже убо, ныне ко гробу твоему цельбоносному припадающе, умиленно просим тя, святче божий: сам искушен быв, помози и нам искушаемым: постом и бдением поправый силу демонскую, и нас от нападений вражиих защити: препитавый гладом погибающыя, и нам испроси у Господа из\ъобилие плодов земных и вся ко спасению потребная: посрамивый еретическая мудрования, церковь святую от ересей и расколов и смущений молитвами твоими огради, да тожде мудрствуем вси, единым сердцем славяще святую, единосущную, животворящую и нераздельную Троицу, отца и сына и святаго духа, во веки веков.

*Тропарь, глас е~:*

Яко постников удобрение и отцев красоту, милости подателя, разсуждения светильника, вси вернии сошедшеся восхвалим, кротости учителя и ересей посрамителя, премудраго иосифа, российскую звезду, молящася Господу помиловатися душам нашым.

*Септемвриа и~. Молитва святому благоверному князю иоасафу,*

*чтомая в вологодском свято-духове монастыре.*

О святый угодниче Христов, благоверный княже иоасафе! Ты, измлада Бога и Христа возлюбив, вся долу влекущая плотская мудрования отвергл еси, благородствие, богатство, честь и славу княжеския ни во чтоже вменив, и вся красоты мира сего якоже суетныя презрев, к Богу единому всею душею твоею прилепился еси, и благое иго Христово на ся взем, по пути спасительному неуклонно шествовал еси, ученик быв изряден Господа Иисуса Христа. Сего ради великий мздовоздатель, подвиги трудов твоих видев, во юных летех прият тя во своя небесная селения, и твою честную главу венцем славы и нетления венча, идеже ныне неизреченныя славы и радости насыщаяся, с лики святых в невечернем дни царствия Христова торжествуеши. Темже молимся тебе, святче божий, и с несомненною верою к нетленным твоим мощем припадающе, смиренно просим: яко имеяй дерзновение ко святей Троице, молися о нас грешных и непотребных рабех, и испроси нам молитвами твоими прощение грехов, исправление жития нашего, от болезней и всяких недугов исцеление, от наветов и козней диавольских избавление, паче же спасение душам нашым подаждь, и небесных благ восприятия сподоби, благодатию и человеколюбием пресвятыя живоначальныя Троицы, отца и сына и святаго духа, во веки веков.

*Тропарь, глас в~:*

Насажденный при водах воздержания, струями слез твоих напаяемь, яко леторасль живоносная в вертограде церкве божия процвел еси, блаженне иоасафе, плоды добродетелей возращая и душы верующих питая: темже и Христос в небесныя страны тя пресели. Но поминай нас, любовию святую память твою чтущих, благоверне княже, и моли пресвятую Троицу, во еже спастися душам нашым.

*Септемвриа а~и и иуниа к~и. Молитвы преподобным сергию и герману, валаамским чудотворцем.*

*МЛ~ТВА а~,*

*из\ службы.*

О велицыи отцы наши, Христовы угодницы и теплии предстатели ко спасу о душах наших, сергие и германе! Вы в недузех целители явистеся, по морю плавающым кормчии, и утопающым благонадежное избавление, и от всякаго смертоноснаго нашествия хранители, паче же от духов нечистых свобождение и всяких наветов противу нас содержимых очищение и помощь. Молитеся убо ко владыце Христу о нас грешных, яко да вашими молитвами сподобимся в день судный деснаго предстояния и наслаждения во царствии божии во веки веков.

*МЛ~ТВА в~,*

*из\ службы.*

О преподобнии, богоноснии, преблаженнии отцы наши сергие и германе, зрителие славы божия в небеснем царствии! Не презрите нас грешных в нуждах и скорбех наших, но ускорите в помощь к вам прибегающым: приимите воздыхание и слезы, и вонмите смиренному молению нашему. Предстояще же небесному царю, о преблаженнии, молите благость его, еже ущедрити место селения вашего и всякому граду и стране низпосылати обилие благ земных: благочестивейшему, самодержавнейшему, великому государю нашему, императору николаю александровичу на враги победу и одоление даровати и державу его в мире и тишине сохранити: нас же всех в вере и добродетелех утвердити, избавляти же присно от вожделений греховных и от нападения видимых и невидимых врагов: обидимыя защитити, болящыя уврачевати, от томительства злых духов свободити, на мори плавающыя сохраняти, путешествующым спутешествовати, и всякому верному в нуждах способствовати: яко того вси есмы творение, и того есть царство и сила и слава во веки веков.

*МЛ~ТВА г~,*

*из\ акафиста.*

О преподобнии и богоноснии отцы наши сергие и германе, земнии ангели и небеснии человецы, молитвенницы теплии и ходатаи за мир непрестаннии, валааму покрове и похвало и всем верным всегда готовое прибежище и заступление! С верою и любовию припадающе к раце честных мощей ваших, умиленно молим вас: не забудите чад своих, яже от молвы житейския в пустыни сей собрали есте: не отступите николиже от нас, но неусыпным предстательством вашим оградите нас от злых козней вражиих: утолите возстание страстей: укрепите немощь нашу в духовных бранех и подвизех, предлежащих нам: отжените всякое уныние и печаль греховную от сердец наших, и небесное утешение низпослите нам во трудех и скорбех наших. Сохраните, о преподобнии, святую обитель вашу от всякаго оскудения, от огня и меча, от смертоносныя язвы и от всякаго обстояния. Молитеся, преблаженнии, усердно молим вас, за благовернаго императора нашего, за весь царствующий дом, за Христолюбивое воинство и за всю державу российскую: да сохранит их Господи в мире, здравии, во всех благих преспеянии: да дарует им на враги победу и во всякой добродетели да укрепит. Помяните в молитвах ваших, угодницы божии, и окрестную страну сию карельскую, юже светом Христовым просветили есте: да утвердится в ней вера православная, и да ничтоже успеют вси возстающии на малое стадо сие и от церкве святыя отторгнути е тщащиися. услышите, милосерднии отцы наши, и всякаго человека, с верою приходящаго к вам и благодатныя помощи вашея требующаго: будите сирым и обидимым заступницы, скорбящым утешение, болящым целители, изнемогающым укрепление, сущым в пути хранители, в мори плавающым управители и пристанище небурное. В страшный же час смертный предстаните всем нам, якоже блазии ходатаи и темных зраков демонских дерзновеннии прогонителие: да в мире и покаянии скончавше земное поприще наше, достигнем и вечных благ наслаждения, и купно с вами да воспоем и прославим всесвятое имя отца и сына и святаго духа ныне и присно и во веки веков.

*Тропарь, глас д~:*

Евангелиа Христова истиннии послушницы явистеся, преподобнии, мир и вся, яже в нем, яко не сущая преобидевше любве ради Христовы, и в морский остров вселистеся, и трудолюбно в нем противу козней невидимых врагов подвизастеся, постом, бдением же и всенощным стоянием плоти своя духу мудри повинули есте: сего ради от вседержительныя десницы достойныя венцы прияли есте. И ныне пресвятей Троице предстояще, молитеся, преблаженнии отцы сергие и германе, сохранитися в мире Христоименитому императору нашему, и спастися душам нашым.

*Ин тропарь, глас а~:*

*От*
мирския молвы бегающе, безмолвия и благочестия рачители, в тихое пристанище валаама от востока приидосте, и в нем евангельски Христу добродетельми последовавше, на верх совершенства востекли есте: и ныне в торжестве премирном богозрением наслаждающеся, преблаженнии отцы сергие и германе, человеколюбца Бога молите, еже спасти всех нас, благочестно вас почитающих.

*Септемвриа в~и и декемвриа и~и. Молитва святому праведному симеону верхотурскому.*

*Из\ службы со акафистом.*

О святый и праведный симеоне, чистою душею твоею в небесных обителех в лице святых водворяяйся, на земли же телом твоим нетленно почиваяй! По данней ти благодати от Господа молитися о нас, милостивно призри на нас многогрешных, аще и недостойне, обаче с верою и упованием ко святым и цельбоносным мощем твоим притекающих, и испроси нам от Бога прощение согрешений наших, в няже впадаем множицею во вся дни жития нашего. И якоже прежде овым убо от очныя зельныя болезни ни мало зрети могущым исцеление очес, овым же близ\ смерти бывшым от лютых недугов врачевание, и иным иная многая преславная благодеяния даровал еси: сице избави и нас от недугов душевных и телесных и от всякия скорби и печали, и вся благая к настоящему житию нашему и к вечному спасению благопотребная нам от Господа испроси, да тако твоим предстательством и молитвами стяжавше вся нам полезная, аще и недостойнии, благодарне восхваляюще тя, прославим Бога, дивнаго во святых своих, отца и сына и святаго духа, ныне и присно и во веки веков.

*Тропарь, глас д~:*

Днесь радуется славная страна сибирь, обретши святыя твоя мощи внутрь себе. Архиереи, священницы и воеводы и весь сонм людский, духовне веселящеся, вопием ти: о богомудре симеоне! избави нас, к тебе прибегающих, от всех бед, прося податися всем по коегождо прошению и избавитися стране сей и граду от огненнаго запаления и поганскаго нашествия и междоусобныя брани и от всякаго зла. Чтуще же ныне честных и многоцелебных мощей твоих пренесение, новый целебниче, вси мы вопием: слава давшему тобою всем исцеление.

*Ин тропарь, глас тойже:*

Мирскаго мятежа бегая, все желание обратил еси к Богу, да в видения восход обрящеши горе, и тако не уклонився в лукавствия сердца, но очистив душу и тело, приял еси благодать точити цельбы верным и неверным, притекающым к раце мощей твоих, симеоне праведне. Темже, по данному ти дару, испроси у Христа Бога исцеление нам болящым душевными страстьми, и моли спасти душы нашя.

*Септемвриа е~и. Молитвы святому великомученку никите.*

*МЛ~ТВА а~,*

*из\ акафиста.*

О великий страстотерпче Христов и чудотворче, великомученче никито! Припадающе ко святому и чудотворному образу твоему, подвиги же и чудеса твоя и многое сострадание твое к людем прославляюще, молим тя прилежно: яви нам смиренным и грешным святое и многомощное твое заступление. Се бо, грех ради наших, не имамы свободы чад божиих, еже о потребах наших Господа и Владыку нашего дерзновенно просити: но тебе молитвенника к нему благоприятнаго предлагаем и о твоем предстательстве взываем: испроси нам у Господа благопотребныя дары душам и телесем нашым: веру правую, спасения надежду несомненную, любовь же ко всем нелицемерную, во искушениих мужество, в злостраданиих терпение, в молитвах постоянство, душ и телес здравие, земли плодоносие, воздуха благорастворение, житейских потреб довольство, мирное и благочестное на земли житие, Христианскую жития кончину и добрый ответ на страшнем суде Христове. Еще же, о страстотерпче Христов, у царя небеснаго испроси благочестивейшему царю нашему мир, здравие и спасение и на враги победу и одоление, всему же богохранимому царству его благоустроение, тишину и благоденствие. Христолюбивому воинству его буди соратай и помощник на враги, и всем людем православным яви твое святое заступление: болящыя исцели, скорбящыя утеши, бедствующым помози. Ей, угодниче божий и мученче долготерпеливый! не забуди святую обитель твою и вся живущыя в ней и подвизающыяся инокини же и мирския, но поспеши им во смирении и терпении носити иго Христово, и от всяких бед и искушений милостивне избави. Всех убо нас приведи в тихое пристанище спасения, и наследники сподоби быти пресветлаго царствия Христова святыми твоими молитвами: да славим и поем великия щедроты отца и сына и святаго духа, в Троице славимаго и покланяемаго Бога, и твое святое заступление, во веки веков.

*МЛ~ТВА в~,*

*чтомая в московской никитской, за яузою, церкви.*

О великое светило, осиявающее всего мира концы, страстотерпче Христов никито! Днесь умиленно предстояще честней твоей иконе и припадающе и лобызающе сию, усердно молим тя: испроси нам у Христа Бога нашего оставление грехов, исправление жития, и вся благая ко временней и вечней жизни потребная. о пречестный и преславный страстотерпче Христов! Не презри моления нашего и не остави нас к тебе прибегающих, но милостивно воззри на ны и на земную юдоль нашу: помяни нас странствующих и пришельствующих, и дарованною тебе от Бога силою руководи нас к небесному отечеству: укрепи наши немощь, огради нас от грехопадений, возгрей в нас святую любовь ко Господу, и ревность о спасении нашем подаждь нам: насади в сердцах наших страх божественный, и направи стопы нашя к деланию заповедей Христовых. Испроси же предстательством твоим у всемилостиваго Бога нашего мир церкви его, людем в вере единомудрие, суемудрия же и расколов истребление и в делех благих утверждение: больным исцеление, печальным утешение, обиженным заступление, бедствующым помощь. Наипаче же молитвою твоею соделай всем нам, еже жити целомудренно и праведно и благочестно в нынешнем веце, присно же час смертный и страшное второе пришествие Господа и Бога нашего Иисуса Христа памятовати, да благодатию и человеколюбием его соблюдаеми и спасаеми, мытарств горьких от бесов, воздушных князей, и вечныя муки избавимся, и в небеснем царствии поклонитися престолу божию да сподобимся, благодарно и всерадостно прославляюще пресвятую и пребожественную Троицу, отца и сына и святаго духа, во веки веков.

*МЛ~ТВА г~,*

*чтомая в каширском никитском монастыре, тульския епархии.*

К тебе, яко скорому и избранному спасения нашего ходатаю, богоизбранному воеводе, оружием креста враги победившему, великомученче никито, вседушно прибегаем: не отвратися от нашея нищеты, молению нашему внемли, и от бед нас и обитель сию сохрани. Простри руку твою, скорую помощь подающую. управи ум наш от пагубоносных разсеяний, и сердца наша оскверненная очисти, освяти и горе имети утверди. От враг видимых и невидимых нас сохрани, да над\ страстьми победители явимся, творяще святыню во страсе господни, и всякое уныние поправше, радоватися о Господе начнем: и тако твоими ходатайствы, во смирении и простоте сердца, сподобимся до последняго издыхания боголепно отца и сына и святаго духа воспевати и твоя боговенчанныя подвиги и чудеса прославляти во веки веков.

*МЛ~ТВА д~,*

*чтомая в некиих храмех тульския епархии.*

О великомученче Христов никито! Храбр был еси во бранех, и врагом прогонитель, и обидимым заступник, всем же православным Христианом предстатель. Помилуй мя грешнаго и недостойнаго, и заступи в бедах и в скорбех и в печалех и во всякой злой напасти, и от всякаго злаго и обидящаго человека мя огради: тебе бо дана бысть таковая благодать от Бога, еже молитися за ны грешныя, в бедах и напастех зле страждущыя. Избави убо нас от обидящих и ненавидящих нас, буди нам всегда поборник крепок на вся видимыя и невидимыя враги нашя: благоверному же царю нашему на враги победу даруй, и во брани воинство его укрепи, яко да твоим крепким поборством посрамятся вси творящии рабом твоим злая. о великий поборниче наш никито! Не забуди нас, всегда молящихся тебе и просящих у тебе помощи и неоскудныя милости, и сподоби ны, грешныя и недостойныя, неизреченная благая от Бога получити, яже уготова любящым его. Яко тому подобает всякая слава, честь и поклонение, отцу и сыну и святому духу, ныне и присно и во веки веков.

*МЛ~ТВА е~,*

*чтомая в афанасиевской никитской церкви града вязьмы, смоленския епархии.*

О великий Христов страстотерпче никито! услыши молитву нас грешных, молящихся тебе на всякий день и на всякий час: избави нас, святый страстотерпче, от всякия печали и находящия напасти, от внезапныя смерти и от всякаго зла: в час же разлучения души от тела отжени, страстотерпче, всякую лукавую мысль и лукавыя бесы, яко да приимет душы нашя с миром в место светло Христос Господь Бог наш, яко от него очищение грехов, и той есть спасение душ наших, емуже подобает всякая слава, честь и поклонение, со отцем и святым духом, ныне и присно и во веки веков.

*Тропарь, глас д~:*

Крест Христов яко некое оружие усердно восприим, и к борению врагов притекл еси, и за Христа пострадав, последи огнем священную твою душу Господу предал еси: отонудуже и даров исцеления от него сподобился еси прияти, великомученче никито. Моли Христа Бога спастися душам нашым.

*Септемвриа з~и. Молитвы святым мученцам вере, надежде, любви и матери их софии.*

*Из\ акафиста.*

*МЛ~ТВА а~.*

О святыя и достохвальныя мученцы веро, надеждо и любы, и доблестных дщерей мудрая мати софие! к вам ныне со усердною молитвою притекаем. Что бо паче возможет предстательствовати за ны пред\ Господем, аще не вера, надежда и любы, три сия добродетели пребывающыя, во ихже образ нареченныя, самою вещию оныя явисте; умолите убо Господа, да в скорбех и напастех неизреченною благодатию своею покрыет ны, и сохранит, и того славу, яко солнце незаходимое, зрети да сподобит. Споспешствуйте нам во смиренных молениих наших, да простит Господь Бог грехи и беззакония наша, и да помилует нас грешных, и щедрот своих да сподобит нас Христос Бог, емуже славу возсылаем, со безначальным его отцем, и пресвятым и благим и животворящим его духом, ныне и присно и во веки веков.

*МЛ~ТВА в~.*

Вас, святыя мученцы веро, надеждо и любы, славим, величаем и ублажаем, купно с мудрою материю софиею, ейже покланяемся, яко образ богомудраго попечения являющей. умоли, святая веро, творца видимых и невидимых, да веру крепку, неблазненну и нерушиму подаст нам. Ходатайствуй, святая надеждо, пред\ Господем Иисусом за нас грешных, да упование на благая своя не отженет от нас, и от всякия скорби и нужды да избавит ны. Исповеждь, святая любы, духу истины, утешителю, напасти и печали нашя, да той свыше сладость небесную низпослет душам нашым. Помозите убо в бедах наших, святыя мученцы, и купно с мудрою материю вашею софиею, молите царя царей и Господа господствующих, да сохранит под\ покровом своим благочестивейшаго государя нашего и самодержца, императора николая александровича всея россии, поспешение во благих ему даруя. Такожде и о всех нас вашего теплаго предстательства пред\ богом усердно молим, да купно с вами и со всеми святыми превознесем и препрославим пресвятое и великое имя отца и сына и святаго духа Бога, предвечнаго Владыки и благих содетеля, ныне и присно и во веки веков.

*Тропарь, глас д~:*

Мученцы твоя Господи, во страданиих своих венцы прияша нетленныя от тебе Бога нашего: имущя бо крепость твою, мучителей низложиша, сокрушиша и демонов немощныя дерзости. Тех молитвами спаси душы нашя.

*Септемвриа ф~и. Молитва святому благоверному князю феодору и чадом его давиду и константину, смоленским и ярославским чудотворцем.*

*Из\ акафиста.*

О велицыи угодницы божии и чудотворцы, святии и благовернии князи феодоре, давиде и константине! Ко святым и многоцелебным мощем вашым припадающе, молим вы со смирением, верою и любовию: прострите благоприятныя молитвы вашя ко Господу и создателю нашему, и умолите его благость, даровати нам вся к вечному спасению потребная, таже и к житию сему временному нужная: веруем бо несомненно, яко вся возможна вам, яко истинным его угодником. Того ради и о сих молимся вам: испросите нам у царя царствующих и Господа господствующих царству нашему православно- российскому мир, тишину и благоустроение, благочестивейшему, самодержавнейшему, великому государю нашему, императору николаю александровичу, здравие, долгоденствие и на враги одоление, царствующым градом, граду нашему и всем градом и весем российским благополучие, из\ъобилие и от злых сохранение, всем же правоверным людем, почитающым вас и на поклонение мощем вашым святым приходящым, милость божию и благих прошений скорое исполнение. Ей, чудотворцы святии! не посрамите упования нашего, но молитвами вашими сотворите нас наследники быти царствия Христова, да прославляем человеколюбие в Троице славимаго и покланяемаго Бога, отца и сына и святаго духа, и ваше святое заступление, во веки веков.

*Тропарь, глас д~:*

*От*
юности вашея Христове любви прилепившеся, святии, усердно закон и оправдания того сохранисте, отонудуже и чудесными дарованьми обогатившеся, исцеления источаете: феодоре, давиде и константине, о верою вас почитающих молите Христа Бога, спастися душам нашым.

*Септемвриа к~ и февруариа д~и. Молитва святым мученком князю михаилу и болярину его феодору, черниговским чудотворцем,*

*чтомая в московском архангельском соборе.*

О святии великомученцы Христовы и истинныя веры исповедницы, благоверный княже михаиле и болярине феодоре! Храбри бысте в ратех, и врагом прогонители, и обидимым заступницы. Темже и ныне, воинству небесному о нас предстательствующему совокупльшеся, помилуйте ны грешныя и недостойныя, в бедах и скорбех и в печалех пребывающыя, и от всякия злыя напасти, от злаго же и обидящаго человека нас охраните: ибо дана вам бысть таковая благодать от Бога, еже молитися за нас грешных, в бедах и напастех зле страждущих. Будите убо нам поборницы крепцыи на вся видимыя и невидимыя враги нашя. о великомученцы всехвальнии и исповедницы веры Христовы, княже михаиле и болярине феодоре, предстоятели небеснаго царя! не отвержите моления нашего и от всех православных Христиан приносимаго, но от настоящих бед и скорбей и печалей, таже и от будущаго мучения избавите нас, верно вопиющих Богу: Аллилуиа.

*Тропарь, глас д~:*

Жизнь вашу мученически совершивше, исповедания венцы украсившеся, к небесным востекосте, михаиле премудре с доблим феодором: молите Христа Бога сохранити отечество ваше, императора же и люди, по велицей его милости.

*Септемвриа к~. Молитва святому преподобному князю олегу, брянскому чудотворцу,*

*чтомая в брянском петропавловском монастыре, орловския епархии.*

О преподобне отче, благоверне княже олеже, угодниче Христов усердный, молитвенниче ко Господу теплый, защитниче в бедах и утешителю в печалех неустанный! Воззри, преблаженне, милостивно на град твой и виждь чада твоя, смиренно ти припадающая и служити тебе хотящая. Не отвержи требующих твоея помощи, но, яко благодетель и ходатай, моли присно Господа и Бога и Cпаса нашего Иисуса Христа, да благословит помазанника своего, благочестивейшаго государя императора николая александровича, царствующий дом и всю державу российскую, в мире и благоверии я сохраняя, князи и воеводы соделовая грозны врагом, боляры наставляя, грады умножая, достояние свое соблюдая. Вознеси, богоносне отче наш, сие малое моление нас грешных ко владыце Христу, да утвердит во святей православней церкви живый дух правыя веры и любве, благочестие непоколебимое, любомудрие кротостию растворенное: да дарует пастырем ревность попечения о спасении людей, во еже неверующыя просветити, заблуждшыя наставити, отпадшыя обратити и привлещи: изряднее же вся чада церкве православныя чисты да сохранит от мирских искушений, похотей плотских, суемудрия, суеверий и наваждений вражеских. Ей, угодниче божий, не презри нас молящихся тебе, но помози нам скорым предстательством твоим, да всяких бед, напастей и скорбей в сей жизни временней избежавше, кончину непостыдну обрящем, и тако на земли богоугодно поживше, жизни райския на небеси сподобимся, идеже вкупе с тобою прославим человеколюбие и щедроты в Троице славимаго Бога, отца и сына и святаго духа, во веки веков.

*Септемвриа к~а и октовриа к~и. Молитвы святителю димитрию, митрополиту ростовскому.*

*МЛ~ТВА а~,*

*из\ службы со акафистом.*

О преблаженне святителю димитрие, великий угодниче Христов, златоусте российский! услыши нас грешных молящихся тебе, и принеси молитву нашу к милостивому и человеколюбцу Богу, емуже ты ныне в радости святых и с лики ангел предстоиши: умоли его благосердие, да не осудит нас по беззаконием нашым, но да сотворит с нами по милости своей. Испроси нам у Христа Бога нашего мирное и безмятежное житие, здравие душевное и телесное, земли благоплодие, и во всем всякое из\ъобилие и благоденствие, и да не во зло обратим благая, даруемая нам от щедраго Бога, но во славу его и в прославление твоего заступления. Даруй нам богоугодно прейти поприще временныя жизни: избави нас от воздушных мытарств, и настави нас на путь ведущий в селения праведных, идеже празднующих глас непрестанный, зрящих божия лица неизреченную доброту: церковь же святую от расколов и ересей сохрани, верныя укрепи, заблуждающыя обрати, и всем даруй вся, ко спасению и славе божией подобающая: отечество твое сохрани от врагов ненаветно, но поборай оружию крестоноснаго воинства: и подаждь нам всем твое архипастырское и святое благословение, да оным осеняеми, избавимся от козней лукаваго и избегнем от всякия беды и напасти. услыши моление наше, отче димитрие, и моли непрестанно о нас всесильнаго Бога, славимаго и покланяемаго в триех впостасех, емуже подобает всякая слава, честь и держава во веки веков.

*МЛ~ТВА в~.*

О предивный и преславный чудотворче димитрие, исцеляяй недуги человеческия! Ты неусыпно молиши Господа Бога нашего о всех грешных: молю убо тя, буди ми ходатай пред\ Господем и помощник на преоборение страстей ненасытныя плоти моея и на одоление стрел сопротивника моего диавола, имиже уязвляет немощное сердце мое и, аки гладный и лютый зверь, алчет погубити душу мою. Ты, святителю Христов, моя ограда, ты мое заступление и оружие. Ты, великий чудотворче, во дни подвигов твоих в мире сем ревнуя о православней церкви божией, яко истинный и добрый пастырь, неблазненно обличал еси грехи и невежествия людския, и от стези правды в ереси и расколы уклонившыяся на путь истины наставлял еси. Споспешествуй убо и мне кратковременный путь жизни моея исправити, да непреткновенно пойду по стези заповедей божиих и неленостно поработаю Господеви моему Иисусу Христу, яко единому владыце моему, искупителю и праведному судии моему. К сим же припадая, молюся ти, угодниче божий, егда изыти души моей от бреннаго сего телесе, избави ю от темных мытарств: не имам бо добрых дел ко оправданию моему: не даждь сатане возгордитися победою над\ немощною душею моею: избави ю от геенны, идеже плачь и скрежет зубов, и святыми молитвами твоими сотвори мя причастника небеснаго царствия в Троице славимаго Бога, отца и сына и святаго духа, во веки веков.

*Тропарь, глас и~:*

Православия ревнителю и раскола искоренителю, российский целебниче и новый к Богу молитвенниче, списаньми твоими буих уцеломудрил еси. Цевнице духовная, димитрие блаженне, моли Христа Бога спастися императору нашему николаю александровичу и всему наследию и державе его.

*Септемвриа к~а. Молитва преподобному иосифу заоникиевскому,*

*чтомая во владимирской заоникиевской пустыни, вологодския епархии.*

О великий угодниче, преславный чудотворче, иосифе преблаженне, душею на небеси престолу божию предстояй и троичныя славы наслаждаяйся, телом же на земли в божественнем храме почиваяй и от него данною ти свыше благодатию различная источаяй чудеса! Призри милостивым оком на предстоящыя честней раце твоей люди, и яко стяжавый дерзновение у Господа, испроси обители твоей благостояние, воздуха благорастворение, земли плодоносие, нам же всем, с верою к тебе прибегающым и многоцелебныя мощи твоя благочестно почитающым, от всяких бед душевных и телесных избавление: яко да твоими молитвами наставляеми, путь маловременнаго жития нашего на земли безбедно совершим. и некончаемый покой на небеси улучивше, прославим с тобою купно всех благих подателя, единаго в Троице славимаго Бога, отца и сына и святаго духа, ныне и присно и во веки веков.

*Септемвриа к~а. Молитвы преподобному даниилу шужгорскому,*

*чтомыя в преображенской на шужгоре церкви, новгородския епархии.*

*МЛ~ТВА а~.*

О преблагий наш пастырю и учителю, великий чудотворче данииле! услыши нас грешных, молящихся тебе и имя твое святое призывающих. Виждь немощных, уловляемых отвсюду и всякаго блага лишенных и умом от малодушия помраченных. Потщися, угодниче божий, плененных нас свободити, и не остави нас грешных врагом в радость быти и в лукавых наших деяниих умрети. Моли о нас грешных содетеля нашего и Владыку, емуже со безплотными лики предстоиши: милостива сотвори Бога нашего, да не воздаст нам по делом нашым и по нечистоте сердец наших, но по своей милости да сотворит нам. На твое бо милосердие уповаем, и тобою хвалимся, и имя твое святое на помощь призываем, и ко гробу твоему цельбоносному припадающе, исцеления просим: избави нас, светильниче Христов, от злых бед находящих на нас, и отвсюду возстающыя на ны волны укроти, да не обымет нас напасть до конца и не погрязнем в пучине греховней. о преподобне отче наш данииле! услыши нас грешных, в час сей моление тебе приносящих: помолися о нас ко владыце Христу Богу, велие бо дерзновение к нему стяжал еси, искренний молебниче о душах наших: умоли небеснаго царя отпустити нам грехи, и сподоби ны безконечныя радости во веки веков.

*МЛ~ТВА в~.*

О преподобне и богоносне отче наш данииле! услыши мя недостойнаго, в час сей моление тебе приносящаго: помолися Христу Богу отпустити моя согрешения, велие бо дерзновение ко Господу стяжал еси. умоли его, святе, молитвами твоими, от вечныя муки избавитися ми, и небеснаго царствия наследнику быти со всеми праведными, от века угодившими Господу нашему Иисусу Христу, емуже подобает всякая слава, честь и поклонение, со безначальным его отцем, и пресвятым и благим и животворящим его духом, ныне и присно и во веки веков.

*Септемвриа к~в. Молитва преподобному ионе яшезерскому,*

*чтомая в яшезерской пустыни, олонецкия епархии.*

О преподобне и богоносне отче наш ионо! Ты, поработати Господеви желая, зде вселился еси, и неленостно во трудех, во бдениих, в молитвах и постех подвизался еси, и был еси наставник монашествующым, всем же людем учитель ревностный. Ныне убо, по отшествии твоем от земных, небесному царю предстоя, моли благость его, еже ущедрити место селения твоего, святую обитель сию, идеже духом любве твоея неотступно пребываеши, и всем людем твоим, с верою к раце твоей припадающым, во благая прошения их исполнити. Испроси у милостиваго Господа нашего, да низпослет нам обилие благ земных, паче же яже на пользу душ наших да дарует нам, и скончати житие сие привременное в покаянии да сподобит, в день же судный деснаго предстояния и наслаждения во царствии своем да удостоит во веки веков.

*Септемвриа к~г. Молитвы святому пророку, предтечи и крестителю господню иоанну.*

*МЛ~ТВА а~,*

*из\ книги: Акафисты с каноны.*

Крестителю Христов, проповедниче покаяния! Кающагося не презри мене, но совокупляяся с вои небесными, молися ко владыце за мене недостойнаго, унылаго, немощнаго и печальнаго, во многия беды впадшаго, утружденнаго бурными помыслы ума моего. Аз бо есмь вертеп злых дел, отнюд не имеяй конца греховному обычаю: пригвожден бо есть ум мой земным вещем. Что сотворю; не вем. И к кому прибегну, да спасена будет душа моя; токмо к тебе, святый иоанне, благодати тезоимените, яко тя пред\ Господем по Богородице вем больша быти рожденных всех: ибо ты сподобился еси коснутися верху царя Христа, вземлющаго грехи мира, агнца божия: егоже моли за грешную мою душу, да поне отныне, в первыйнадесять час, понесу тяготу благую и прииму мзду с последними. Ей, крестителю Христов, честный предтече, крайний пророче, первый во благодати мученче, постников и пустынников наставниче, чистоты учителю и ближний друже Христов! тя молю, к тебе прибегаю: не отрини мене от твоего заступления, но возстави мя падшагося многими грехи: обнови душу мою покаянием, яко вторым крещением, понеже обоих начальник еси, крещением омываяй прародительный грех, покаянием же очищаяй коегождо от дел скверных. Очисти убо мя, грехми оскверненнаго, и понуди внити, аможе ничтоже скверно входит, во царствие небесное.

*МЛ~ТВА в~.*

Святый предтече и крестителю Христов иоанне! Проповедник сый покаяния, кающихся не презри нас, но молися ко владыце Христу за нас недостойных рабов, унылых, немощных, во многия грехи впадших. Смерти убо чаем, о гресех же наших николиже поболехом и о царствии небеснем не попекохомся: но не презри нас, крестителю Христов, честный предтече, болий рожденных всех, постником и пустынником наставниче, чистоты учителю и ближний друже Христов. Тя молим, к тебе прибегаем: не отрини нас просящих твоего заступления, обнови душы нашя покаянием, еже есть второе крещение: твоим ходатайством пред\ Господем испроси нам очищение грехов. уста недостойная вопиют к тебе, и душа смиренная молится, сердце сокрушенное из\ глубины воздыхает: простри пречистую твою десницу и защити нас от враг видимых и невидимых. Ей, Господи Иисусе Христе! молитвами святаго иоанна крестителя твоего, изряднее же пречистыя твоея матере, владычцы нашея Богородицы, спаси нас грешных рабов твоих, кающихся о гресех. Ты бо еси Бог кающихся, и на тя спасителя возлагаем надежду, славяще пресвятое имя твое, со безначальным твоим отцем, и со пресвятым и благим и животворящим твоим духом, ныне и присно и во веки веков.

*МЛ~ТВА г~.*

Крестителю Христов, честный предтече, крайний пророче, первый во благодати мученче, постников и пустынников наставниче, чистоты учителю и ближний друже Христов! Тя молю, к тебе прибегаю: не отрини мене от твоего заступления, но возстави мя падшагося многими грехи: обнови душу мою покаянием, яко вторым крещением: очисти мя, грехми оскверненнаго, и понуди внити, аможе ничтоже скверно входит, во царствие небесное.

*Тропарь, глас д~:*

Первее нераждающая, неплоды, возвеселися: се бо зачала еси солнца светильника яве, просвещати имуща всю вселенную, слепотою недугующую. Ликуй, захарие, вопия со дерзновением: пророк вышняго есть хотяй родитися.

*Септемвриа к~д. Молитвы преподобному никандру псковскому.*

*Из\ службы со акафистом.*

*МЛ~ТВА а~.*

О преподобне и достоблаженне отче наш никандре, постниче терпеливодушный, безмолвия рачителю предоблий, учителю спастися хотящым премудрый, наказателю ленивым претихий, разрешителю тлетворных страстей незлобивый, мужу желаний, прозорливства пророческаго исполненне, предвозгласная будущих благ цевнице, адаманте веры во Христа несекомый, незыблемый терпения столпе, заповедей творца твоего совершителю благопослушливый, плотоносный ангеле и духа святаго вместилище благовонное, жителю пустынный и бесов прогонителю, исполнителю всех добродетелей смиренномудрый, небесный человече и сожителю горним чиноначалием, кротостию духа землю кротких наследовавый, друже Христов и угодниче пресвятыя Богородицы, яже и раку цельбоносных мощей твоих во храме своем прославити благоизволи, из\ъобильно от нея чудесному дождю на верных изливатися повелевши! К нейже припадающе с любовию, молим тя, досточудне: не престай молити пресвятую и живоначальную Троицу, низпослати благоверному императору нашему здравие, тишину и долгоденствие, на враги же победу и одоление, и от навет вражиих воинству его сохранитися в мире: церквам согласие, и всем людем тишину и из\ъобилие благих даровати. И угаси, блаженне, молитвами твоими, парящыя на ны разжженныя бесовския стрелы, да не прикоснется нам злоба греховная. И всем вся милостивне даруя, призри и на мя смиреннаго раба: связан бо есмь люте пленицами прегрешений, и влекомь, увы мне! в пучину страстнаго моря неодержанно. Сего ради прилежно молю святыню твою, пребогате, и припадаю к раце мощей твоих со слезами: предстани мне на пути бедственнаго жития сего: расторгни узы, отжени страсти, ослаби от греховных вериг, избави мя от належащия скорби и от всякаго зла, разреши мя от болезненных уз и спасение души умоли мне, яко да воспою и прославлю в Троице славимаго единаго Бога, отца и сына и святаго духа, ныне и в безконечныя веки веков.

*МЛ~ТВА в~.*

О преподобне и преблаженне отче наш никандре, горняго иерусалима гражданине, избранных воев небесных друже и сподвижниче, прославляяй непрестанно триипостаснаго Бога! Воззри милостивно на ны, раце честных мощей твоих ныне предстоящыя, аще и ко сластем века сего пригвожденныя помыслы своими, яже ко взысканию блаженств горних обрати. Ты вселяешися во обителех небесных с премирными духи церкве торжествующия: мы же грешнии, в мире сем пребывающии, отстоим от тебе не толико местом, елико грехми и беззаконьми, имиже прогневляем по всяк час Господа и самех себе приводим на пагубу. Но к тебе, яко нам соестественному, прибегаем и взываем с теплыми слезами: настави и вразуми нас ходити по стопам твоим: буди на пути сем избранный вождь нам, якоже древле моисей бяше людем Исраилевым: свойственно бо есть тебе, отче наш, сострадание к скорбящым и человеколюбие ко всем, от тебе помощи в напастех и во благовремении требующым: живущу бо тебе на земли, не о твоем токмо спасении тщание твое приложися, но и о всех к тебе притекающих моление ко всевышнему приносил еси, да не презрит дело рук своих, ниже погубит е со беззаконьми его. Сего ради отеческая наставления твоя, еже ходити по стопам заповедей господних, прозябоша в сердцах сынов твоих, яко семя доброе, с плодоношением: таже и недужнии, разслабленнии же и болящии, скорбящии и озлобленнии скорую твою помощь со славословием проповедуют: и все житие твое бысть зерцало всяких добродетелей. Аще толик был еси, учениче Христов, на земли: колик ныне еси на небеси! Ты всегда предстоиши престолу неприступнаго Бога, и в нем, якоже в зерцале, зриши вся нашя нужды и прошения: ты свеселишися со ангелы божиими о едином грешнице кающемся, радостию велиею: и милосердие божие, и любы его к роду человеческому неоскудны, и твое дерзновение к нему много. Испроси убо у всемилостиваго подателя всех благ мир и святыню церкви его, под\ знамением креста воинствующей, на невидимыя враги ея победу и одоление, верным же в вере единомыслие: такожде и заблуждшыя от православия к познанию истины призови, неверныя светом евангелиа просвети, грешныя к покаянию приведи и обрати, девствующым чистоту и целомудрие даруй, брачным святыню: вдовицам и сирым буди препитание, нищым покров, странствующым возвращение, плавающым пристанище: кающымся прощение испроси, плачущым утешение, требующым помощь, напаствуемым заступление, болящым скорое исцеление, и всякому прошению во благих исполнение. Не отрини нас, преподобне, с верою и любовию тебе призывающих! Аще бо и недостойни есмы толикаго отца и ходатая, осквернени душею и телесы суще: но ты, быв подражатель человеколюбия божия, соделай нас твоими молитвами достойны чрез\ покаяние. Новград и псков, и вся россиа, просвещенная твоим богоугодным житием и чудесы, проповедуют тя быти теплаго заступника. Яви убо и нам недостойным милости твоя! Веруем, яко духом нам соприсутствуеши, паче же и телом с нами пребываеши: се бо предлежат очесем нашым нетленныя и цельбоносныя твоя мощи, яже явлением многих чудес Господи прослави. Темже, предстояще им, яко живу тебе сущу, припадаем и смиренно молим: приими моления наша и вознеси я на жертвенник милосердия божия, яко да низпослет нам всесильную благодать свою, укрепляющую нас во благом житии, и благовременную и некосненную в нуждах наших помощь: ума благопостояние, телесем здравие, житию благопотребная, мир во днех наших, воздуха благорастворение, огнь любве и всякаго благочестия, в молитве чистоту сердечную, в злоключении терпение и упование, в надежде веселие, и время на покаяние, яко да и настоящих зол избегше, удостоимся преселитися во блаженныя обители небесныя, идеже ты ныне вселяешися со всеми Богу угодившими и прославляеши триипостаснаго Бога, отца и сына и святаго духа, ныне и присно и во веки веков.

*Тропарь, глас д~:*

Глас божественный, иже во евангелии, услышав, преподобне отче никандре: приидите ко мне, вси труждающиися и обремененнии, и аз упокою вы, и прием крест, последовал еси Христу. Мир оставль, в пустыню вселился еси, пощением же и бдением небесный дар восприим, душы недужных, приходящих к тебе с верою, исцеляеши. Темже и со ангелы срадуется, преподобне, дух твой.

*Ин тропарь, глас з~:*

Светило незаходимаго света стране нашей явился еси, богоблаженне, доблественне претерпев вражия озлобления: биение и раны яко одежда нетления вменишася тебе: со зверьми же брался еси, и от человек злых прободения приим, о тех молился еси, глаголя: не постави им греха сего. Темже владыце Христу уподобился еси, достохвальне никандре, отче наш: молися о душах наших.

*Септемвриа к~д. Молитва преподобномученку галактиону вологодскому,*

*чтомая в вологодском свято-духове монастыре.*

О преподобне и богоблаженне отче наш галактионе, крепкое страны нашея ограждение, Христиан православных поборниче и теплый за нас грешных ко всемилостивому Богу нашему Иисусу Христу и пречистей матери его молитвенниче! умиленно молимся тебе, чудотворней раце честных мощей твоих предстояще: не забуди нас грешных и недостойных, но яко заступник и ходатай усердный, призри милостивно на немощь нашу, и испроси молитвами твоими у Христа Бога нашего, да освятит благодатию своею душы и телеса наша, ум наш да просветит светом богопознания, совесть нашу от мертвых дел да очистит, от греховных же помышлений и губительнаго уныния да оградит, и да дарует нам искреннее покаяние, сердец сокрушение, слезное умиление, воздержание же и трезвость, смиренномудрие и кротость, чистоту душевную и телесную, нищелюбие же и страннолюбие, и друг ко другу нелицемерную любовь. о преблаженне отче галактионе! сподоби нас шествовати путем спасения, да твоими молитвами преблагий Христос Бог наш покажет на нас грешных благодать и милость свою, и от всяческих зол и будущаго мучения нас да свободит, и да сподобит наследники быти царствия своего небеснаго, славящыя и величающыя его, купно со безначальным его отцем, и пресвятым и благим и животворящим его духом, ныне и присно и во веки веков.

*Тропарь, глас д~:*

Днесь град наш тобою хвалится, преподобне: возсиял бо еси пресветло яко солнце, грады и веси чудесы твоими озаряя. И ныне, преподобномученче галактионе, Господеви молися граду нашему от нахождения сопротивных избавитися, и у Христа Бога прегрешений наших оставление испроси, и от всякия скорби избавление подаждь любовию чтущым тя и вопиющым верно: Бог наш с нами, прославивый угодника своего, якоже благоволи.

*Септемвриа к~е. Молитвы преподобному сергию, радонежскому чудотворцу.*

*Из\ службы со акафистом.*

*МЛ~ТВА а~.*

О священная главо, преподобне и богоносне отче наш сергие, молитвою твоею, и верою и любовию яже к Богу, и чистотою сердца, еще на земли во обитель пресвятыя Троицы душу твою устроивый, и ангельскаго общения и пресвятыя Богородицы посещения сподобивыйся, и дар чудодейственныя благодати приемый, по отшествии же твоем от земных наипаче к Богу приближивыйся и небесныя силы приобщивыйся, но и от нас духом любве твоея не отступивый, и честныя твоя мощи, яко сосуд благодати полный и преизливающийся, нам оставивый! Велие имея дерзновение ко всемилостивому владыце, моли спасти рабы его, сущей в тебе благодати его верующыя и к тебе с любовию притекающыя. Помози благочестивейшему, самодержавнейшему, великому государю нашему, императору николаю александровичу всея россии, да благоуправляемо будет царство его в мире и благостоянии, и да покорятся под\ ноги его вси сопротивнии. Испроси нам от великодаровитаго Бога нашего всякий дар, всем и коемуждо благопотребен, веры непорочны соблюдение, градов наших утверждение, мира умирение, от глада и пагубы избавление, от нашествия иноплеменных сохранение, скорбящым утешение, недугующым исцеление, падшым возставление, заблуждающым на путь истины и спасения возвращение, подвизающымся укрепление, благоделающым в делех благих преспеяние и благословение, младенцем воспитание, юным наставление, неведущым вразумление, сиротам и вдовицам заступление, отходящым от сего временнаго жития к вечному благое уготовление и напутствие, отшедшым блаженное упокоение, и вся ны споспешествующими твоими молитвами сподоби в день страшнаго суда шуия части избавитися, десныя же страны общники быти и блаженный оный глас Владыки Христа услышати: приидите, благословеннии отца моего, наследуйте уготованное вам царствие от сложения мира.

*МЛ~ТВА в~.*

О священная главо, преподобне отче, преблаженне авво сергие великий! Не забуди убогих твоих до конца: и прочая молитвы сея. Зри выше, молитва общая преподобному единому, лист о~з.

*МЛ~ТВА г~.*

О небеснаго иерусалима гражданине, преподобне отче сергие! Воззри на нас милостивно, и к земли приверженных возведи к высоте небесней. Ты горе на небеси пребываеши, мы же на земли низу, удалени суще от тебе не толико местом, елико грехми и беззаконии нашими: но к тебе, яко нам сродному, прибегаем и взываем, настави нас ходити путем твоим, вразуми и руководствуй. Свойственно есть тебе, отче наш, милосердие и человеколюбие: на земли живущу не о своем токмо спасении бысть тебе попечение, но и о всех к тебе притекающих. Наставления твоя быша трость книжника скорописца, на сердцах людей глаголы жизни начертавающаго. Не телесныя токмо врачевал еси болезни, но паче душевных врачь изящный явился еси: и все житие твое бысть зерцало всякия добродетели. Аще толик был еси, святче божий, на земли: колик ныне еси на небеси! Ты днесь предстоиши престолу света неприступнаго, и в нем, якоже в зерцале, зриши вся нашя нужды и прошения: ты водворяешися вкупе со ангелы, о едином грешнице кающемся радующимися. И человеколюбие божие есть неистощимо, и твое к нему дерзновение много: не престани убо о нас вопия ко Господу. Испроси предстательством твоим у всемилостиваго Бога нашего мир церкви его, под\ знамением креста воинствующей: согласие в вере и единомудрие, суемудрия же и расколов истребление, утверждение во благих делех: больным исцеление, печальным утешение, обиженным заступление, бедствующым помощь. Не посрами нас, к тебе с верою притекающих. Аще бо и недостойни есмы толикаго отца и ходатая: но ты, быв подражатель человеколюбия божия, сотвори нас достойны чрез\ обращение от злых дел ко благому житию. Вся богопросвещенная россиа, твоими чудесы исполненная и милостьми облагодетельствованная, исповедует тя быти своего покровителя и заступника. Яви древния милости твоя, и ихже отцем спомоществовал еси, не отрини и нас чад их, стопами их к тебе шествующих. Веруем, яко духом нам соприсутствуеши. Идеже бо есть Господь, якоже слово его учит нас, тамо и слуга его будет. Ты верный еси раб Господень: и Богу везде сущу, ты в нем еси, и он в тебе есть, паче же и телом с нами еси. Се нетленныя и живоносныя твоя мощи, яко сокровище безценное, вручи нам чудес Бог. Предстояще им, яко тебе живу сущу, припадаем и молимся: приими моления наша, и вознеси я на жертвенник милосердия божия, да приимем тобою благодать и благовременную в нуждах наших помощь. укрепи наше малодушие, и утверди нас в вере, да несомненно уповаем получити вся благая от благосердия Владыки молитвами твоими. Паству же твою духовную, тобою собранную, не престани управляти жезлом духовныя мудрости: подвизающымся помози, разслабленныя возстави, споспеши иго Христово нести во благодушии и терпении: и всех нас управи в мире и покаянии скончати жизнь нашу и преселитися со упованием во блаженная недра авраамова, идеже ты радостно по трудех и подвизех ныне почиваеши, прославляя со всеми святыми Бога, в Троице славимаго, отца и сына и святаго духа, ныне и присно и во веки веков.

*Тропарь, глас д~:*

Иже добродетелей подвижник, яко истинный воин Христа Бога, на страсти вельми подвизался еси в жизни временней, в пениих, бдениих же и пощениих образ быв твоим учеником: темже и вселися в тя пресвятый дух, егоже действием светло украшен еси. Но яко имеяй дерзновение ко святей Троице, поминай стадо, еже собрал еси мудре: и не забуди, якоже обещался еси, посещая чад твоих, сергие преподобне, отче наш.

*Септемвриа к~е. Молитва преподобней евфросинии суждальской.*

*Из\ службы со акафистом.*

О преславная мати, скорая наша помощнице и заступнице и неусыпная о нас молитвеннице! Предстояще раце мощей твоих и на сия со умилением, яко живей ти сущей, взирающе, молимся тебе усердно: приими прошения наша и принеси я ко престолу милосердаго отца небеснаго, яко дерзновение многое к нему имущая: испроси притекающым к тебе и всем православным Христианом вечное спасение и временное благоденствие, на вся же благая дела и начинания наша щедрое благословение, и от всяких бед и скорбей скорое избавление. Ей, чадолюбивая мати наша! тебе, предстоящей престолу божию, ведомы суть нужды нашя духовныя и житейския: призри на ня матерним оком, и твоими молитвами вся злая от нас отврати, паче же злых и богопротивных обычаев умножение: утверди же во всех веры согласное ведение, взаимную любовь и единомыслие, да во всем житии нашем, словесы же и писании и делы, славится всесвятое имя отца и сына и святаго духа, единаго Бога, в Троице покланяемаго, емуже честь и слава во веки веков.

*Тропарь, глас и~:*

В тебе, мати, известно спасеся еже по образу: приимши бо крест, последовала еси Христу, и деющи учила еси презирати убо плоть, преходит бо, прилежати же о души, вещи безсмертней. Темже и со ангелы срадуется, преподобная евфросиние, дух твой.

*Ин тропарь, глас д~:*

Святая твоя память суждальскую страну веселит, верныя же вся созывает во всечестный храм твой, идеже ныне лежит всечестное тело твое, евфросиние преподобная: моли Христа Бога спастися душам нашым.

*Септемвриа к~з и маиа и~. Молитвы святому апостолу и евангелисту иоанну богослову.*

*МЛ~ТВА а~,*

*из\ акафиста.*

О великий апостоле, евангелисте громогласный, богослове изящнейший, тайновидче неизреченных откровений, девственниче и возлюбленный наперсниче Христов иоанне! Приими нас грешных, под\ твое сильное заступление прибегающих. Испроси у всещедраго человеколюбца Христа Бога нашего, иже пред\ очесы твоими кровь свою за ны непотребныя рабы своя излиял есть, да не помянет беззаконий наших, но да помилует нас и сотворит с нами по милости своей: да дарует нам здравие душевное и телесное, всякое благоденствие и из\ъобилие, наставляя нас обращати оная во славу его, творца, спасителя и Бога нашего: по кончине же временныя жизни нашея, от немилосердых истязателей на воздушных мытарствах да избавит нас, и тако да достигнем, тобою водимии и покрываемии, горняго онаго иерусалима, егоже славу ты во откровении зрел еси, ныне же нескончаемыя радости наслаждаешися. о великий иоанне! сохрани вся грады и страны Христианския, храм сей [твоему святому имени посвященный], служащих и молящихся в нем, от глада, губительства, труса и потопа, огня и меча, нашествия иноплеменных и междоусобныя брани: избави нас от всякия беды и напасти, и молитвами твоими отврати от нас праведный гнев божий, и его милосердие нам испроси, да вкупе с тобою сподобимся прославляти в невечернем дни пресвятое имя отца и сына и святаго духа во веки веков.

*МЛ~ТВА в~.*

О великий и всехвальный апостоле и евангелисте иоанне богослове, наперсниче Христов, теплый наш заступниче и скорый в скорбех помощниче! умоли Господа Бога даровати нам оставление всех прегрешений наших, елико согрешихом от юности нашея во всем житии нашем делом, словом, помышлением и всеми нашими чувствы: во исходе же душ наших помози нам грешным избавитися от воздушных мытарств и вечнаго мучения, да твоим милостивным предстательством прославляем отца и сына и святаго духа ныне и присно и во веки веков.

*Тропарь, глас в~:*

Апостоле, Христу Богу возлюбленне! ускори избавити люди безответны: приемлет тя припадающа иже падша на перси приемый. Егоже моли, богослове, и належащую мглу языков разгнати, прося нам мира и велия милости.

*Величание:*

Величаем тя, апостоле Христов и евангелисте иоанне богослове, и чтем болезни и труды твоя, имиже трудился еси во благовестии Христове.

*Септемвриа к~и. Молитва на паннихидах схимонаху кириллу и схимонахине марии, родителем преподобнаго сергиа,*

*чтомая в покровском хотькове монастыре, московския епархии.*

О раби божии, схимонаше кирилле и схимонахине марие! Внемлите смиренному молению нашему. Аще бо временное житие ваше скончали есте, но духом от нас не отступаете, присно по заповедем господним шествовати нас научающе и крест свой терпеливо носити нам пособствующе. Се бо вкупе со преподобным и богоносным отцем нашим сергием, вашим возлюбленным сыном, дерзновение ко Христу Богу и ко пречистей его матери стяжали есте. Темже и ныне будите молитвенницы и ходатаи о нас недостойных, во святей обители вашей жительствующих. Будите богом собранней дружине сей заступницы крепцыи, да вси на месте сем верою живущии, такожде и семо молитися приходящии, заступлением вашим сохраняеми, невредими от бесов и от человек злых пребудут, славяще святую Троицу, отца и сына и святаго духа, ныне и присно и во веки веков.

*Септемвриа л~. Молитвы преподобному григорию, иже на пельшме реце, вологодскому чудотворцу.*

*Из\ акафиста.*

*МЛ~ТВА а~.*

О священная главо, преподобне отче, преблаженне авво григорие! Не забуди чад твоих, ихже богоугодными труды и молитвенными подвиги духовно породил еси: поминай нас во святых твоих благоприятных молитвах и назидай предстательством твоим стадо твое, еже сам упасл еси: моли за ны, отче священный, дети твоя духовныя, яко имеяй дерзновение к небесному царю: не премолчи за ны ко Христу, и не презри нас, верою и любовию чтущих тя. Поминай недостойных нас пред\ престолом вседержителя, тебе бо дадеся благодать молитися за ны. Аще бо телом преставился еси от нас, но и по смерти жив во Христе пребываеши. Не отступи от нас духом, сохраняй нас от стрел вражиих, от прелести бесовския и козней диавольских, пастырю наш добрый. Се бо, ракою мощей твоих пребывая с нами, святою твоею душею с небесными силами у престола вседержителева предстоиши и тамо достойно славиши Господа. Темже, припадающе со умилением, молимся тебе о спасении душ наших: испроси нам время на покаяние и невозбранно прейти от земли на небо чрез\ мытарства горьких бесов, да твоим предстательством от вечныя муки избавльшеся, небесное царствие наследовати сподобимся со всеми праведными, от века угодившими Христу Господу нашему: емуже подобает всякая слава, честь и поклонение, ныне и в безконечныя веки веков.

*МЛ~ТВА в~.*

О добрый наш пастырю и богомудрый наставниче, преподобне отче григорие! услыши нас молящихся тебе и призывающих в помощь скорое предстательство твое. Виждь нас грешных, в толицех обстояниих сущих: виждь нас немощных, отвсюду уловляемых, и всякаго блага лишенных, и умом от малодушия помраченных. Потщися, угодниче божий, не остави нас во греховнем плену пребывати, да не будем в радость врагом нашым и не умрем в лукавых деяниих наших. Моли о нас недостойных Cпаса Господа, емуже ты со безплотными лики предстоиши. Милостива к нам сотвори содетеля нашего в нынешнем веце и в будущем. да не воздаст нам по делом нашым и по нечистоте сердец наших: но по своей благости да сотворит нам. На твое бо ходатайство уповающе, твоим предстательством хвалимся, твое заступление на помощь призываем, и к цельбоносному гробу твоему припадающе недостойнии, исцеления просим. Избави нас, угодниче Христов, от злых, находящих на ны, и укроти волны страстей и бед, возстающих на нас, да ради святых твоих молитв не об\ъимет нас напасть, и не погрязнем в пучине греховней и в тине страстей наших. Моли, преподобне отче наш григорие, Христа Бога нашего, да подаст нам мирное жительство, оставление грехов и душам нашым спасение и велию милость, ныне и во веки веков.

*Тропарь, глас и~:*

ЛюбоВию Христовою, богомудре, просветився, добродетельми облистал еси: и всякое наслаждение плотское возненавидев, и в пустыню вселився, в ней вельми подвизался еси в жизни сей временней, в пениих и во бдениих и в пощениих: сего ради и Христос даром чудес обогати тя. Но поминай нас чтущих пресветлую память твою, преподобне отче григорие, и моли Христа Бога спастися душам нашым.

*МЕСЯЦЪ оКТОВРИЙ.*

*октовриа а~. Молитвы преподобному савве вишерскому.*

*Из\ акафиста.*

*МЛ~ТВА а~.*

О великий угодниче, преславный чудотворче и обители твоея богодухновенный наставниче, савво преблаженне, душею на небеси престолу всех царя предстояй, телом же во святей обители сей почиваяй и различная чудеса повсюду молитвами твоими совершаяй! Призри милостивно на люди предстоящыя и твоего ко Господу Богу ходатайства во обдержащих нуждах просящыя: вси бо мы, по множеству грехов наших, не смеем ниже возвести очес наших на небо: ты же, яко стяжавый дерзновение, принеси за всех, ко честней раце твоей притекающих, теплыя молитвы ко Господу, еже избавитися нам от глада, потопа, труса, огня, меча и брани, от людей и от диавола бывающия, и от всякия душевныя и телесныя болезни: да сих избежавше и Господу, емуже предстоиши, работающе, внидем в некончаемый покой и прославим тамо с тобою всех благих подателя Бога, всегда, ныне и присно и во веки веков.

*МЛ~ТВА в~.*

О преизящный и великий угодниче Господень савво! Похваляем твоя славная чудотворения, прославляем житие твое святое. Никтоже возможет исчести терпение и подвиги твоя святыя: ты бо отечество и род твой оставил еси, в пустыню же достиг и ученики собрав, обитель святую основал еси, и в ней столп водрузив, на том подвизался еси, сохраняя словесное твое стадо: темже неправедно некогда нашедшыя разбойники на обитель твою узрел еси, и единем жезла ударением сия устрашил еси. И ныне устраши, отче преподобне, вся враги возстающыя на ны: помолися о благочестивейшем императоре нашем и о всем Христолюбивом российском воинстве: умоли милостиваго Бога, да отпустит нам прегрешения наша и сподобит нас наслаждатися радости вечныя купно со всеми святыми, ныне и присно и во веки веков.

*Тропарь, глас д~:*

*От*
юности твоея весь Богу поработился еси, блаженне, и того ради любве, отечество и род оставил еси, в пустыню вселився: и в ней жестокое житие показав, чудес дарования от Господа приял еси. Савво преподобне, моли Христа Бога спастися душам нашым.

*октовриа д~. Молитвы святителю гурию, архиепископу казанскому.*

*МЛ~ТВА а~,*

*святителя димитриа ростовскаго, из\ службы.*

О архиерею божий, гурие святый, предстояй ныне престолу Христову в церкви торжествующей! Не забуди нас, празднующих любовию святую память твою, от горняго возшествия нашу назирай худость. отче благий, призирай милостивно на чада твоя: пастырю добрый, не презри стада твоего, тобою Богови приобретеннаго. Аще и отлучен еси от грешник святынею твоею, обаче не отлучайся от нас грешных милосердием, присутствуй нам твоими за ны к Богу молитвами. Виждь град, в немже много трудился еси, виждь народ, егоже просветил еси, и буди всем помощник, заступник, покровитель, защититель, промысленник же и управитель жизни нашея. Ходатаю теплый, не премолчи вопия о нас ко Господу, испроси мир мирови, тишину Христианскому царству, державствующему же одоление, и всем временная и вечная благая.

*МЛ~ТВА в~,*

*из\ службы.*

О священнейшая главо, первый пастыреначальниче и насадителю казанския церкве, божественным апостолом и первейшым вселенским пастырем верный подражателю, присно предстояй небесному престолу отца всех щедрот Бога и непрестанно наслаждаяйся его присносущнаго света и любве! К тебе мы чада паствы твоея, яко не имущии дерзновения возносити мольбы нашя ко Господу Богу, усердно прибегаем, и молимся вознести богоприятныя о нас мольбы твоя ко всевышнему, да дарует всем нам первее всего житие по святым его заповедем и прощение грехов: потом же да избавит нас в кратком нынешнем веце от находящих на нас, по грехом нашым, неблагорастворения стихий, безплодия, глада, смертоносныя язвы, огня, истребляющаго наша жилища, всяких крамол, нашествия иноплеменных, и всех сопротивных нам видимых и невидимых сил, да дарует же мирное со здравием благоденственное житие. Правительству нашему да дарует прозорливость, нелицеприятие и праведный суд, священству твоея паствы примерную святость, ведение чистыя истины, неохлаждающуюся и немздоимную ревность к божиим службам, слово зрелое, всегда готовое и солию растворенное, да непрестанно распространяется и укрепляется насажденная тобою вера православная, и да истребится богоненавистное заблуждение языческое, зловредное нечестие агарянское и вся ереси и расколы душепагубнии: да везде во твоей прежней пастве возглашается и славится всесвятое имя нашего Господа Иисуса Христа, со безначальным его отцем, и с пресвятым и благим и животворящим его духом, ныне и присно и во веки веков.

*МЛ~ТВА г~,*

*из\ акафиста.*

Святителю отче гурие! Предстояще священней раце многоцелебных мощей твоих [или: честному образу твоему], молим тя усердно: буди всегда и повсюду наш ходатай, заступник и покровитель. Исходатайствуй пастве твоей мир, тишину и благоденствие, здравие же и спасение. Буди присный наш заступник от всех враг видимых и невидимых: покрывай нас от нахождения всех бед, напастей и скорбей, паче же от искушений врага темнаго. Предстоящым же зде и молящымся испроси у Господа Бога вся, яже ко спасению своему тии просят у него в своих нуждах и скорбех, да вси мы с тобою прославляем всесвятое имя отца и сына и святаго духа, ныне и присно и во веки веков.

*Тропарь, глас г~,*

*общий святителем гурию и варсонофию:*

Первии учителие прежде темному, ныне же светлому и новопросвещенному граду казани, первии возвестителие пути спасительнаго, истиннии хранителие апостольских преданий, столпи непоколебимии, благочестия учителие и православия наставницы, гурие и варсонофие, Владыку всех молите мир вселенней даровати и душам нашым велию милость.

*октовриа д~ и априлиа а~и. Молитвы святителю варсонофию, епископу тферскому, чудотворцу казанскому.*

*МЛ~ТВА а~,*

*из\ акафиста.*

Приникни, святителю варсонофие, с горних селений на притекающыя к раце мощей твоих, и вонми молению их: умоли Господа Бога даровати всем нам, еже ко спасению нашему мы просим у него при святых мощех твоих. Буди всем нам заступник и ходатай в нуждах наших и прошениих, испроси благоденствие, долгоденствие, здравие же и спасение, и во всем благое поспешение, благочестивейшему, самодержавнейшему, великому государю нашему, императору николаю александровичу всея россии: супруге его, благочестивейшей государыне императрице александре феодоровне: матери его, благочестивейшей государыне императрице марии феодоровне: наследнику его, благоверному государю цесаревичу и великому князю алексию николаевичу, и всему царствующему дому. умоли Господа Бога даровати во дни царства его крепкий и ненарушимый мир, благочиние, просвещение умов и сердец, и земли плодоносие, пастырем святыню, законом правду и силу, военачальником мудрость и непобедимое мужество, градоначальником суд, воинству преданность вере, царю и отечеству и неодолимую храбрость, всем же православным Христианом здравие и благочестие. Сохраняй обитель твою святую от всех наветов вражиих, да словом и делом прославляется в ней всесвятое имя отца и сына и святаго духа, ныне и присно и во веки веков.

*МЛ~ТВА в~,*

*чтомая в спасском монастыре града казани.*

О всехвальный и великий угодниче, святителю Христов, отче варсонофие, от юности паче всего Бога возлюбивый и Господем возлюбленный! Призри с высоты небесныя на нас недостойных, просящих твоея всесильныя помощи и заступления. Се бо грехми обуреваеми и скорбьми одержими, не смеюще взирати на высоту небесную от множества неправд наших, с сердцем сокрушенным молитвенно к тебе взываем, целителю наш преславный: нас немощных и унылых и во многая беззакония впадших уврачуй, исцели и возстави. Отжени от нас вся душетленныя страсти, обнови дух правый в нас заблуждших, всади страх божественный в сердца наша, вразуми и научи нас ходити по заповедем господним. Не забуди нас, пастырю наш предобрый, предстоя престолу вседержителя. Аще бо и преселился еси в небесная, духом всегда с нами пребываеши, и вся, с верою и любовию притекающыя ко многоцелебней раце мощей твоих, твоим попечением покрываеши. К тебе ныне припадаем, усердно моляще: святче божий, крепкий столпе церковный, сосуде благодати пред\ъизбранный, надеждо всех к тебе притекающих, умоли великаго Бога, да сокрушит и низвергнет все богохульное агарянское нечестие, и неверныя к познанию истины да обратит, веру православную да укрепит и возвеличит, церковь свою святую целу и невредиму от всех навет вражиих да сохранит, нас же, недостойных чад твоих, в любви и единомыслии да утвердит, и да избавит всех, окрест раки твоея молитвенно предстоящих, от всяких недугов и соблазнов житейских, от всякаго ядовитаго прилога диавольскаго и от всякаго зла, да твоим предстательством и заступлением мирное зде житие поживем и небеснаго царствия причастницы сподобимся быти, непрестанно славяще отца и сына и святаго духа, единаго в Троице покланяемаго Бога, ныне и присно и во веки веков.

*октовриа е~. Молитва святителю алексию, митрополиту московскому и всея россии.*

*Из\ службы.*

О пречестная и священная главо и благодати святаго духа исполненная, спасово со отцем обиталище, великий архиерее, теплый наш заступниче, святителю алексие! Предстоя у престола всех царя и наслаждаяся света единосущныя Троицы и херувимски со ангелы возглашая песнь трисвятую, великое же и неизследованное дерзновение имея ко всемилостивому владыце, молися паствы твоея спасти люди, единородный ти язык: помози во бранех благочестивейшему, самодержавнейшему, великому государю нашему, императору николаю александровичу всея россии, и покори ему вся противныя враги под\ нозе его, мирно и безмятежно царствовати ему устрой: благостояние святых церквей утверди: архиереи благолепием святительства украси: монашествующыя к подвигом добраго течения укрепи: царствующий град [сей и святую обитель сию] и вся грады и страны добре сохрани, и веру святую непорочну соблюсти умоли: мир весь предстательством твоим умири, от глада и пагубы избави ны, и от нападения иноплеменных сохрани: старыя утеши, юныя настави, безумныя умудри, вдовицы помилуй, сироты заступи, младенцы возрасти, плененныя возврати, немощствующыя исцели, и везде тепле призывающыя тя и с верою притекающыя к раце честных и многоцелебных мощей твоих, усердно припадающыя и молящыяся тебе, от всяких напастей и бед ходатайством твоим свободи, да зовем ти: радуйся, богоизбранный пастырю, звездо всесветлая мысленныя тверди, тайнаго сиона необоримый столпе, миродохновенный цвете райский, всезлатая уста слова, московская похвало, всея россии украшение! Моли о нас всещедраго и человеколюбиваго Христа Бога нашего, да и в день страшнаго пришествия его от шуияго стояния избавит нас, и радости святых причастники сотворит со всеми святыми во веки веков.

*Тропарь, глас и~:*

Яко апостолом сопрестольна, и врача предобра, и служителя благоприятна, к раце твоей честней притекающе, святителю алексие, богомудре чудотворче, сошедшеся любовию в память твою, светло празднуем, в песнех и пениих радующеся и Христа славяще, таковую благодать тебе даровавшаго исцелений и граду твоему великое утверждение.

*Ин тропарь, глас д~:*

Апостольских догмат опасна хранителя, церкве российския пастыря и учителя, преблаженнаго алексиа святителя память празднующе, славословим Христа Бога нашего песньми достодолжными, даровавшаго нам угодника своего, яко обильный источник точащь врачевания, граду же москве похвалу и утверждение.

*октовриа з~. Молитвы преподобному сергию нуромскому.*

*Из\ службы со акафистом.*

*МЛ~ТВА а~.*

О великий чудотворче, преподобне отче наш сергие! услыши нас грешных молящихся тебе и имя твое святое на помощь призывающих: не презри нас чтущих тя: моли о нас грешных содетеля нашего Господа Бога, тебе бо дадеся благодать молитися за нас. Не мним бо тя мертва суща: аще бо телом и преставился еси от нас, и рака твоя пред\ очима нашима видима есть, но святая твоя душа со ангельскими лики предстоит у престола вседержителева. о пастырю наш, преподобне отче сергие! потщися сохранити нас от пагубных врагов и от внезапныя смерти и от бесовскаго искушения, умом от малодушия помраченных. Не остави нас, светильниче Христов, плененых быти, но помози нам молитвами твоими от вечныя муки избавитися и наследником царствия небеснаго быти со всеми святыми от века угодившими Господу Богу нашему Иисусу Христу, емуже подобает честь, поклонение, слава и держава, со безначальным его отцем и пресвятым и благим и животворящим его духом, ныне и присно и во веки веков.

*МЛ~ТВА в~.*

О преподобне и достоблаженне отче сергие, добрый наш пастырю и учителю! Ты еще на земли сей раб приискренний Cпаса Христа показался еси, и многия дары благодатныя от него прияти сподобился еси: по блаженнем же твоем успении престолу неприступныя его славы предстоя, велие к нему дерзновение имаши. Сего ради моли и о нас, влающихся в пустыни мира сего и сует его. Огради нас предстательством твоим от всех враг наших видимых и невидимых, от тлетворных ветр, смертоносныя язвы, от глада, труса, потопа, огня, меча, нашествия иноплеменных и от всякаго зла. Наипаче же, святче божий, пролей теплое твое моление ко Господу о богохранимей державе российстей, да в мире, тишине и благоденствии жительствуем: моли, отче священный, царя царствующих и Господа господствующих о благочестивейшем, самодержавнейшем, великом государе нашем, императоре николае александровиче и о всем царствующем доме его, да, силою божиею и всемощным заступлением твоим охраняемь, долготою же дний и крепостию сил исполнен, многая благая во благо людей своих совершит: ограждай же молением твоим, преподобне, церковь Христову православную от ересей и расколов, ризу Христову раздрати тщащихся: испроси пастырем святыню, пастве о спасении ревность, старцем крепость и благое напутствие в жизнь вечную, средним лучшым быти: юныя уцеломудри и послушанию научи. Нам же всем, угодниче божий, время на покаяние испроси, да не во гресех наших умрем, но да молитвами твоими, плоды достойны покаяния принесшым, вечную присноблаженную жизнь и сопребывание со святыми его дарует нам Господи, да прославляем гласы немолчными его неизреченное милосердие в безконечныя веки веков.

*Тропарь, глас и~:*

Желанием духовным разгараяся, преблаженне, слез твоих течением душу твою напоил еси, и яже из\ глубины воздыханьми уязвляя сердце твое, бодренными молитвами и всенощным предстоянием владыце Христу многодобродетелен плод принесл еси сам себе: сего ради, яко божий угодник, светило миру показался еси, сияя чудесы. Сергие преподобне, отче наш, теплый молитвенниче, Бога всегда моли, да спасет душы нашя.

*октовриа з~ и иануариа в~и. Молитвы преподобному мартиниану белоезерскому.*

*МЛ~ТВА а~.*

О преподобне и богоблаженне отче наш мартиниане! Приими ныне нас, к тебе усердно молящихся и припадающих ко всечестному и многоцелебному твоему гробу, идеже святое твое и многотрудное покоится тело. Духом же на небесех предстоя святей Троице, со ангелы и преподобных отец лики, молися о нас чадех твоих, отче, да избавимся от всяких скорбей, болезней, бед и обстояний и благочестно поживем в настоящем житии, ходяще в заповедех и оправданиих господних безпорочно. Испроси нам грехов прощение, телесем здравие и душам вечное спасение, яко да твоим предстательством спасаеми, славу возсылати сподобимся в Троице славимому Богу, отцу и сыну и святому духу, ныне и присно и во веки веков.

*МЛ~ТВА в~.*

О богоблаженне и преподобне отче наш мартиниане! Молимся тебе и от сердца с любовию вопием, да непотребных нас вразумиши, и просветиши, и твоими молитвами укрепиши некая похвальная словеса принести в память твоего преставления: обаче сие не в мудрости словес дерзаем глаголати, но со многою верою и любовию к чадолюбивому отцу сия приносим. Ты убо, о преподобне отче наш мартиниане, наших согрешений прощение испроси, да в дому пречистыя владычцы нашея Богородицы, непреборимыя верным ограды пребывающе, тобою благим предстателем нашим свободни пред\ богом явимся, и необладаеми от всех враг видимых и невидимых пребудем. о пастырю наш по Бозе добрый, истинный строителю винограда Христова, отцем славо и преподобным единонравне, и праведным совсельниче, и общаго жития совершителю изрядный! Ныне на небеси святей Троице предстоя со всеми святыми, молися о нас: о сем бо, ко гробу твоему припадающе, яко чадолюбиваго отца усердно тя молим. Помяни твое стадо, еже собрал еси мудре, и соблюди твоими молитвами богом дарованную ти паству: не презри нас, чтущих пречестную и многорадостную твою память: очисти наша согрешения: отжени от нас облак страстей: просвети наши душевныя очи, и гугнивый язык исправи, смысл очисти и разум освяти. Прииди посреде нас невидимо, и от всех нас моления Богови возсылаемая приими, и донеси сия ходатайственне всех творцу и избавителю, в Троице святей покланяемому истинному Богу нашему, яко да согрешением нашым оставление получим, благодатию и человеколюбием Господа нашего Иисуса Христа: с нимже отцу слава со святым духом, ныне и присно и во веки веков.

*октовриа и~. Молитва преподобному трифону вятскому.*

О пречестная и священная главо, ангеле земный и человече небесный, преподобне и богоносне отче наш трифоне, вятския и пермския страны просветителю и покровителю! К тебе с верою припадаем и с любовию молимся: умоли Господа Бога, емуже во странах сих праведным житием, Христианския веры утверждением и обителей иноческих созиданием благоугодил еси, да сохранит в нас веру православную непоколебиму и от ересей и расколов, суеверия же и неверия невредиму: да укрепит державу благочестивейшаго царя нашего и утвердит в земли нашей мир, тишину и безмятежие: да тако неотступно веру Христову исповедающе, богоучрежденным же властем повинующеся и во всяком благочестии и чистоте живуще, достойни будем надежды спасения и сподобимся любве Христовы, еюже ты преисполнен быв, всякия беды и злострадания претерпел еси и нам благий образ подал еси, еже не унывати в скорбех и болезнех. Предстательствуй убо, отче святый, пред\ престолом Господа вседержителя, да подаст нам вся потребная к вечному спасению и вся благая к настоящему житию нашему, егоже дни прочыя в мире и покаянии скончати помози нам святыми твоими молитвами: да мирную кончину улучивше, сподобимся на страшнем суде услышати милосердный сладчайший глас сына божия, о еже со избранными одесную праведнаго судии предстати и по сих вкупе с тобою причастники жизни вечныя явитися. Ей, отче благий! Не забуди нас чад твоих, прилежно молящихся тебе, но яви нам милость твою в жизни сей привременней и по смерти нашей, да всегда благодарим тя, усерднаго заступника нашего, и величаем неизреченное милосердие и человеколюбие единаго Бога, в Троице славимаго, отца и сына и святаго духа, во веки веков.

*октовриа ф~. Молитва святому апостолу иакову алфеову,*

*чтомая пред\ чудотворною его иконою в московской ризположенской церкви.*

О святый славный и всехвальный апостоле иакове алфеов, Христов учениче, множайшыя люди ко истинней вере наставивый и от них проименованный божественное семя! Собраннии днесь в сем храме твоем и к честным мощем твоим усердно притекающии, святую же память твою светло празднующии, со умилением тебе глаголем: ты, во многоразличных странах семя святыя веры труды апостольскими произрастив, из\ него сотворил еси плод мног, ныне в небесных сокровищих славно хранимый. Моли убо божественнаго сеятеля, Господа Иисуса Христа, да и мы, семя веры нашея в детельныя умноживше плоды, сподобимся на кончине жизни нашея прияти быти руками горних жателей, святых ангел, в житницу небесную, славити тамо и воспевати пречестное и великолепое имя отца и сына и святаго духа во веки веков.

*октовриа д~и. Молитва преподобней параскеве сербской.*

О прекрасная невесто Христова, чистая голубице, позлащенная духом святым, девственная похвало и пустынножительная собеседнице ангелом, на земли мысленный рай твоими добродетельми насадившая, преподобная мати параскево! Что достойное в дар тебе принесем, кроме смиренных и грешных молений наших, яже приимши, очисти я святыми твоими молитвами и принеси к жениху твоему, Христу Богу нашему. ублажаем тя, рода сербскаго красото и наша заступнице и хранительнице, еюже хвалятся царие и князи. Ты, яко храбрый воевода, крепостию, от царя сил тебе данною, лица врагов страны твоея со студом вспять обращала еси: темже и нашу страну российскую силою молитв твоих огради от всех навет видимых и невидимых врагов. Моли Бога о нас, о преподобная мати, да не яростию своею обличит нас Господь, ниже гневом своим накажет нас за премногия грехи нашя, но милостию своею да оградит нас и да дарует нам время на покаяние и исправление. о преподобная параскево! всех собравшихся в сем храме [посвященнем твоему имени] и с любовию чтущих святую память твою твоим заступлением осени, и испроси у царя сил, емуже со ангелы предстоиши, коемуждо благопотребная во временней жизни сей, паче же помози нам небеснаго царства достигнути твоими теплыми молитвами и ходатайством ко Господу нашему Иисусу Христу, емуже подобает всякая слава, честь и поклонение, со отцем и святым духом, ныне и присно и во веки веков.

*Тропарь, глас д~:*

Пустынное и безмолвное житие возлюбивши, и вослед Христа жениха твоего усердно потекши, и того благое иго во юности твоей вземши, крестным знамением к мысленным врагом мужески вооружившися, постническими подвиги, постом и молитвами и слезными каплями, углие страстей угасила еси, достославная параскево: и ныне в небеснем чертозе с мудрыми девами предстоящи Христу, моли о нас, почитающих честную память твою.

*октовриа е~и и иуниа и~. Молитва святителем феодору ростовскому и иоанну суждальскому, суждальским чудотворцем.*

*Из\ акафиста.*

О велицыи угодницы Христовы и чудотворцы, святителие феодоре и иоанне! Се мы недостойнии и грешнии, скорбьми многими угнетаемии, к вам усердно прибегаем и со упованием крепким молимся: о отцы благомилостивии и богопослушливии, милостивно услышите ныне глас наш молебный, и потщитеся на помощь нашу, и якоже в житии вашем всем скорбящым и озлобленным помощницы и утешителие бысте, тако и ныне любовь вашу к нам явите, благодатным действом богоприятных молитв ваших претворяюще скорбь нашу в радость, печаль же во утешение: вся бо можете о укрепляющем вас Христе, егоже вернии служителие явистеся. От негоже приимше вся обетованная благая, низпослите убо и нам великую и богатую милость господню, да воспоем и прославим дивнаго во святых своих, Бога, отца и сына и святаго духа, ныне и присно и во веки веков.

*октовриа к~ и иуниа к~г. Молитвы святому праведному артемию веркольскому.*

*МЛ~ТВА а~,*

*из\ службы со акафистом.*

Святый угодниче божий, артемие праведный, хранителю присный святыя обители, твоим именем украшенныя, и всея северныя страны пред\ богом заступниче! Призри милостивно на усердную молитву нас грешных, и твоим благомощным предстательством прощение согрешений наших у Господа испроси, преспеяние же в вере и благочестии, и от козней диавольских ограждение исходатайствуй нам. Наипаче же моли Господа, да во здравии и непременяемем благополучии сохранит благочестивейшаго, самодержавнейшаго, великаго государя нашего, императора николая александровича, да подаст же и всем людем, державе его врученным, мир, тишину и нелицемерное послушание, да сподобит всех нас по Христианстей кончине небесное царствие получити, идеже вси праведнии купно с тобою славят отца и сына и святаго духа во веки веков.

*МЛ~ТВА в~,*

*из\ акафиста.*

О великий угодниче божий, святый праведный артемие, святыя обители, твоим именем красующияся, покровителю, сильный о нас ко Господу ходатаю, зде живущих иноков твоея обители благодетелю, и всех с верою и любовию притекающих к раце чудотворных мощей твоих добрый слышателю! Призри милостивно на убогую молитву нас грешных и непотребных, и твоим всемощным предстательством испроси нам у Господа прощение грехов, в вере и благочестии преспеяние и от козней супостата, ищущаго нас погубити, ограждение. Даруй братству твоея обители смирение и кротость, любовь и послушание вседушное, служение и житие благоговейное и иноческаго общежития доброе соблюдение, да Господеви непостыдно работающе, духом же горяще, и в непрестанней молитве о благотворителех наших живых и усопших преспевающе, вернии раби Господа явимся. Моли Господа, да церковь православная, яко вертоград благонасажденный, утверждается и множится, и богатны плоды веры и благочестия да сотворит. Моли Господа, да хранит во здравии, душевнем спасении и во всем благопоспешении благочестивейшаго государя нашего, императора николая александровича и весь царствующий дом, нам благодеющий. Моли Господа о милости и благодатных щедротах святейшему правительствующему синоду, и преосвященному нашему [архангелогородскому епископу *имярекъ*
] и всему освященному причту, и всем православным Христианом, да ходатайством и заступлением преблагословенныя владычцы нашея Богородицы мирное и богоугодное житие зде поживем, и по мирней Христианстей кончине в преславнем царствии милости царя небесе и земли сподобимся, славити отца и сына и святаго духа, ныне и присно и во веки веков.

*МЛ~ТВА г~,*

*чтомая в московской параскевиевской, на пятницкой улице, церкви.*

О великославный угодниче божий, о великий чудотворче, святый и праведный артемие, херувиме земный, человече небесный, ангелов собеседниче, небесный жителю! Призри с высоты небесныя светлым оком твоим, и низпосли нам лучы божия благодати. Светильниче боговозжженный, твоими святыми молитвами разжени мрак грехов наших, упроси у отца светов свет благодати душам нашым, всех правоверных скорый быв помощник и заступник. Всяк бо, с верою под\ кров защищения твоего молитвенно притекаяй и заступления твоего у Господа просяй, абие пособствуемь бывает, божию же милость обретает и желания сердца своего не лишается: но просит благодати и приемлет дар на пользу прошения. Ты еси, праведный артемие, вертоград богом насажденный, в немже цвет здравотворный процвете, еже исцелятися многим от зельнаго трясавичнаго недуга. о коль мнози твоею чудесною помощию слепии прозреша, глусии слух прияша, хромии возскочиша и ходиша, немощнии действо рук прияша, безумнии воумишася, разслабленнии в жилах укрепишася, сляченнии исправишася, и имущи вреды исцелеша! Еще же и сквернии демони молитвою твоею отгнашася, и инии неисцельнии недузи разрешишася. Тако, святый и праведный артемие, всем всегда милостив являешися. убо и о нас неисповедимую божию благость умоли, да оставит нам Господь долги нашя, и да хранит царство российское в мире и благоденствии, в крепости и обилии, и веру православную да укрепит, церковныя же расколы да утолит, и вся православныя Христианы да спасет. Мы же твою память святую от рода в род честно праздновати будем, славяще прославльшаго тя Христа Господа, емуже подобает всякая слава, честь и поклонение, со безначальным его отцем, и со пресвятым и благим и животворящим духом, ныне и в безконечныя веки веков.

*Тропарь, глас в~:*

Вышняго повелением тученосным облаком небо помрачившым, и молниям блистающым, грому же возшумевшу с прещением, испустил еси душу твою в руце Господеви, премудре артемие: и ныне предстоиши престолу Владыки всех, всем с верою и любовию приходящым к раце твоей исцеление подая неотложно и моляся Христу Богу спастися душам нашым.

*октовриа к~в и августа д~. Молитва святым седми отроком, иже во ефесе: максимилиану, иамвлиху, мартиниану, иоанну, дионисию, ексакустодиану и антонину.*

*Из\ акафиста.*

О пречуднии святии седмочисленнии отроцы, ефеса града похвало и всея вселенныя упование! Воззрите с высоты небесныя славы на нас, любовию память вашу чтущих, наипаче же на младенцы Христианския, вашему заступлению от родителей своих препорученныя. Низведите на ня благословение Христа Бога, рекшаго: оставите детей приходити ко мне. Болящыя убо в них исцелите, скорбящыя утешите: сердца их в чистоте соблюдите, кротостию исполните я, и в земли сердец их зерно исповедания божия насадите и укрепите, во еже от силы в силу им возрастати. И всех нас, святей иконе вашей предстоящих, мощи же вашя с верою лобызающих и тепле вам молящихся, сподобите царствие небесное улучити и немолчными гласы радования тамо прославляти великолепое имя пресвятыя Троицы, отца и сына и святаго духа, во веки веков.

*Тропарь, глас д~:*

Велия веры чудесе! в пещере яко в чертозе царском святии седмь отроцы пребыша, и умроша без\ тли, и по мнозех временех возсташа яко от сна, во уверение воскресния всех человеков. Тех молитвами, Христе Боже, помилуй нас.

*октовриа к~в. Молитва на паннихидах преподобным отцем феодору и павлу, первостроителем и основателем борисоглебскаго монастыря,*

*чтомая в ростовском борисоглебском монастыре, ярославския епархии.*

О преподобнии отцы, пастырие и учителие наши, блаженнии авво феодоре и авво павле! В лета древняя путем заповедей господних шествовати изволивше, притекли есте в место пустынное, идеже благословением и молитвами началовождя своего, преподобнаго и богоноснаго сергиа, чудотворца радонежскаго, преславную обитель святых страстотерпцев бориса и глеба возградили есте, во устроение благочестия иноческаго жительства, и противу невидимых врагов спасения нашего тамо подвизастеся, и тако угодницы бысте Богови, верою, надеждою и любовию благолепне украшающеся, постом же и бдением и молитвами Богу благоугождающе и во всяком благочестии ко временному житию и вечному спасению образи нам явльшеся. И ныне убо, преподобнии отцы наши, не забудите посещати чада своя, ко еже отразити от нас наветы вражия: наставите же и утвердите нас в подвизех добрых, к жизни вечней душы нашя руководствующе. Молитеся милости подателю и Господу всяческих, да спасет нас, имиже весть судьбами, и наследники сотворит с вами вечнаго наслаждения, да непрестанно славим всесвятое имя отца и сына и святаго духа, в безконечныя веки веков.

*октовриа к~г. Молитвы святому праведному иакову, чудотворцу боровичскому.*

*МЛ~ТВА а~,*

*из\ службы со акафистом.*

Святый великий праведниче и преславный чудотворче, богоблаженный угодниче Христов иакове, дивно на небеси прославленный и на земли от Господа целебник и заступник нам данный! К тебе с верою и любовию благоговейно припадаем и из\ глубины души молимся: помози нам, Господа и создателя нашего зело прогневавшым, покаятися, и испроси нам вся к житию временному и спасению вечному потребная: земли нашей плодоносие, воздуху благорастворение, душам и телесем здравие, во благочестии преспеяние, веры православныя укрепление, суеверия посрамление, неверия искоренение, и всякаго благаго прошения нашего к Богу исполнение. Испроси благоверному императору нашему николаю александровичу на враги победу и одоление, и царству его в мире и благоденствии устроение. услыши, угодниче божий, всяку душу Христианскую, в скорби и обстоянии тя молитвенно призывающую, ускори на помощь, облегчи скорби, уврачуй недуги и всем требующым твоего заступления явися скорый предстатель. Наипаче же в последний час жития нашего не закосни приити на помощь нам, и умоли Господа даровати нам кончину жизни нашея мирну, безмятежну, святых Христовых таин причастну и упования исполнену, да с надеждою спасения безбедно прейдем страшный путь воздушных мытарств и непреткновенно достигнем вожделеннаго онаго царствия, еже уготова Господь любящым его. Ей, святче божий! услыши нас и не презри моления нашего, но сотвори нас соучастники быти блаженства вечнаго, да вкупе с тобою спасеннии милосердием Христа спасителя нашего воспоем и прославим его со отцем и святым духом, во веки веков.

*МЛ~ТВА в~.*

О пречестная главо, небеснаго иерусалима гражданине, святый праведный иакове, благодати святаго духа исполнение, Cпаса со отцем обиталище! Предстоя у престола всех царя, и наслаждаяся света единосущныя Троицы, и херувимски со ангелы возглашая песнь трисвятую, ты великое и неизследимое дерзновение ко Господу имаши. Темже, велие дарование, от Христа данное, в себе храняй, молися всемилостивому владыце спасти благочестивейшаго, самодержавнейшаго, великаго государя нашего, императора николая александровича всея россии и вся люди православныя, и противныя враги под\ нозе их покори. Паче же святую веру нашу в чистоте соблюди, грады нашя утверди, [обитель сию и] весь мир умири, от глада и пагубы избави, и от нападения иноплеменных сохрани: старыя утеши, юныя настави, безумныя умудри, вдовицы помилуй, сироты заступи, младенцы воспитай, и вся люди сохрани от всяких наветов вражиих. В день же страшнаго суда божия, заступниче наш, от шуиих части молитвами твоими нас избави и со десными овцами вожделенный оный глас от Владыки Христа Бога нашего услышати сподоби: приидите, благословеннии отца моего, наследуйте уготованное вам царствие от сложения мира. Идеже да пребудем, непрестанно славяще всесвятую Троицу, отца и сына и святаго духа, в безконечныя веки веков.

*МЛ~ТВА г~.*

О преподобный и богоносный угодниче божий, святый и праведный иакове! услыши нас, в час сей тебе молящихся, и буди нам помощник в скорбех наших, и избави нас от напастей, за множество прегрешений на нас находящих. умоли всеблагаго Бога даровати нам оставление всех согрешений, от юности до настоящаго дне и часа делом, словом и помышлением содеянных нами, и исходатайствуй нам невозбранный вход в небесное царствие, да прославляем от ангел непрестанно славимую всесвятую Троицу, отца и сына и святаго духа, и твое милостивное предстательство, во веки веков.

*Тропарь, глас а~:*

Божественною благодатию просветився, и по смерти даруеши исцеления притекающым к раце мощей твоих, премудре иакове: темже и мы ныне чтим честных мощей твоих пренесение, веселяще вкупе душы и телеса. Тем вси вопием: слава давшему ти крепость: слава венчавшему тя: слава действующему тобою всем исцеления.

*Величание:*

ублажаем тя, святый праведный иакове, и чтем святую память твою: ты бо молиши за нас Христа Бога нашего.

*октовриа к~з. Молитва святому великомученку димитрию мироточивому, солунскому.*

*Из\ акафиста.*

Святый и славный великомученче Христов димитрие, скорый помощниче и теплый заступниче с верою притекающих к тебе! Предстоя со дерзновением небесному царю, испроси у него прощение согрешений наших, и о еже избавитися нам от всегубительныя язвы, труса, потопа, огня, меча и вечныя казни. Моли благость его, еже ущедрити град сей, [обитель сию] и всякую страну Христианскую. Исходатайствуй у царя царствующих на враги победу и одоление благочестивому императору нашему, всей же державе его мир, тишину, твердость в вере и преспеяние во благочестии: нам же, чтущым честную память твою, испроси благодатное укрепление на дела благая, да благоугодное владыце нашему Христу Богу зде творяще, сподобимся молитвами твоими наследовати царствие небесное и тамо прославляти его, со отцем и святым духом, во веки веков.

*Тропарь, глас г~:*

Велика обрете в бедах тя поборника вселенная, страстотерпче, языки побеждающа. Якоже убо лиеву низложил еси гордыню, на подвиг дерзновенна сотворив нестора: тако, святе димитрие, Христу Богу молися, даровати нам велию милость.

*Величание:*

Величаем тя, страстотерпче святый димитрие, и чтем честная страдания твоя, яже за Христа претерпел еси.

*октовриа к~з. Молитвы святому благоверному князю андрею, смоленскому и переяславскому чудотворцу.*

*Из\ службы.*

*МЛ~ТВА а~.*

О преизрядный и дивный в чудесех, прославляемый от Бога в небеси, делателю Христова винограда, жителю вышняго сиона, пред\ъустроеннаго града иерусалима, княже андрее благоверне, святых ангел присная сый радость и человеком дивная благость, пречудных и дивных небесных селений бывый желатель, ныне же со всеми святыми тех сопричастник являяйся! Аще естеством был еси человек, но усердно в подвизех потщався, в нескончаемем веце со ангелы водворился еси. Странен и пришлец на земли был еси, того ради житие в небеси получил еси: оставив отечество земное и тленное, восприял еси нетленное и вечное. Сугубо тя Господь Бог увенча и чудес тебе дар дарова, еже на земли недуги исцеляти и приходящыя к тебе с верою милостивно присещати: яви бо тя нам Господь Бог милосердый предстателя, якоже отец к болящым чадом благосердый. Сего ради усердно молимся тебе, предстояще пред\ твоим многоцелебным гробом, да покрыеши нас грешных твоим предивным покровом, не от злата и сребра истканным, но от Бога ти во благодати поданным. Аще бо во гресе всяком осквернени есмы, но слезы покаяния изливающе, умильно к тебе взываем: помилуй нас, о святый и дивный благоверный княже андрее, подаждь нам руку помощи и избави нас от всякаго навета вражия: буди нам милостивый защититель и от болезней наших скорый целитель: свободи нас от руки чуждаго и от всякаго прилога злаго. Се бо многими бедами есмы обстоими, всеми злыми скорбьми сокрушеннии, ко дверем смертным от скорби снидохом, и Бога грехми прогневахом, и от себе его удалихом. Темже буди нам вождь и заступник пред\ Господем нашим Иисус Христом и его безначальным отцем и святым духом, да получим мы грешнии грехов прощение и от него милость многу. Буди же ходатай и молитвенник теплый о благочестивейшем, самодержавнейшем, великом государе нашем, императоре николае александровиче всея россии, и о всем царствующем доме, и о всем их Христолюбивом воинстве: буди, о святче божий, споборник и заступник всему Христолюбивому воинству на вся неправославныя и крестоненавистныя злочестивыя и иноплеменныя враги и супостаты, да вси покорени будут под\ руку крестоносному императору нашему, и память их злочестивыя веры да потребится: русскую же страну нашу не забуди, но присно на ню призирай, и всякое из\ъобилие плодов земных ей подати Бога умоляй: и всем призывающым тя с верою во всяких скорбех, болезнех и напастех буди помощник и ходатай, благодатию и щедротами и человеколюбием Господа Бога и Cпаса нашего Иисуса Христа, емуже от нас буди слава и поклонение ныне и во вся веки нескончаемых веков.

*МЛ~ТВА в~.*

Владыко человеколюбче, царю небесный, Господи Иисусе Христе, Боже наш, нас ради человек и нашего ради спасения на земли с плотию явивыйся и с человеки поживый! Молим тя, вседержителю Господи, долготерпеливе и многомилостиве, даждь нам всегда пред\ тобою имети мысль благу и тебе благоугодну, да от нощнаго и мрачнаго зла диавола свободившеся, со всяким усердием поработаем тебе в преподобии и правде и истине, со страхом и трепетом во вся дни жизни нашея, и до последняго издыхания воспевати тя будем, ко славословию же твоему всегда бодренно и трезвенно потщимся: вся бо ти возможна суть, и без\ твоея воли ничтоже есть: твориши бо вся, елика хощеши творити и елика твое неизреченное благоволит благосердие. Како убо умолчит язык наш, или киими песньми во хвалении не воспоем о твоем к нам великом милосердии, яко таковыя радости нас грешных и веселия духовнаго исполнил еси; Како же возможем воспети языки нашими или усты восхвалити и возвеличити неизреченную твою к нам благость, еюже показал еси нам такова праведника днесь; о Владыко человеколюбче, Боже наш, Господи Иисусе Христе! услыши нас недостойных, молящихся тебе, и посли в помощь нам праведнаго сего твоего угодника, благовернаго князя андреа, яко да молитвами его свободимся от всяких напастей душевных и телесных: ибо мы, прибегающе ко гробу его, покланяемся и целуем с верою святый его образ: подавает бо молящымся многая чудеса и исцеления. о дивный в чудесех, прославляемый от Бога на небесех, святый благоверный княже андрее! молися о нас грешных ко Христу Богу, яко да помилует нас всех, приходящих ко гробу твоему, и молящихся тебе с верою, и покланяющихся образу святому твоему, и с любовию целующих его, и тя на помощь во всяких скорбех и напастех призывающих: буди теплый вспомогатель и в болезнех скорый целитель: даруй здравие неоскудно и помощь неослабну нам молящымся тебе: буди же помощник и заступник сиротам безпомощным и вдовицам, и всем подаждь вся ко спасению и пользе просимая: и святыми твоими молитвами защити, соблюди и сохрани российския грады и страны от всех зол, болезней, напастей и навет вражиих и от нахождения иноплеменных и междоусобныя брани: и предстоя у престола владычня, молися о нас грешных ко Христу Богу нашему, емуже подобает поклонение и всякая слава, честь, великолепие, купно со отцем и со святым духом, ныне и присно и во веки веков.

*Тропари, глас и~:*

*а~.*
Блаженство евангельское возлюбив, богомудре княже андрее, чистоту сердца девством почтил еси, и суету мира сего презрев, устремился еси зрети Бога, иже тя прослави чудесы во врачевании различне страждущих. Сего ради молим тя: проси нам у Христа Господа от всяких скорбей избавления и получения царства небеснаго.

*в~.*
Град твой смоленск яко чуждь имея, водворился еси во град переяславль, и в дому святителя николаа жестоким житием временную жизнь совершив, востекл еси в горняя предстояти Христу. Того моли о творящих память твою, да вси вопием ти: радуйся, святе княже андрее, ангелом собеседниче и человеком помощниче.

*Величание:*

ублажаем тя, святый благоверный княже андрее, и чтем святую память твою: ты бо молиши за нас Христа Бога нашего.

*октовриа к~и. Молитвы святей мученце параскеве, нареченней пятнице.*

*МЛ~ТВА а~,*

*из\ акафиста.*

Святая невесто Христова, многострадальная мученце параскево! Вемы, яко от юности твоея ты всею душею твоею и всем сердцем твоим возлюбила еси царя славы, Христа спасителя, и ему единому уневестилася еси, неимущым вся имения твоя расточивши. Ты силою благочестия, целомудрием же и праведностию яко лучами солнечными просияла еси, посреде неверных свято поживши и безбоязненно тем Христа Бога проповедавши. Ты от дней юности твоея, от родителей научена бывши, дни искупительных страстей Господа нашего Иисуса Христа благоговейно чествовала еси, егоже ради и сама волею пострадала еси. Ты, десницею ангела божия от неисцельных ран дивно исцелена бывши и восприемши неизреченную светлость, неверныя мучители удивила еси. Ты, именем Господа нашего Иисуса Христа и силою молитвы твоея в капище язычестем вся идолы долу повергши, во прах сокрушила еси. Ты, свещами опаляема сущи, единою молитвою твоею ко всесильному Господу угасила еси огнь естественный, и темже пламенем, чудесне возжженным чрез\ ангела божия, неистовыя беззаконники попалила еси, и мног народ людей к познанию истиннаго Бога привела еси. Ты, во славу Господа мечное усечение во главу приемши, доблественно скончала еси страдальческий твой подвиг, и душею твоею на небеса в чертог вожделеннаго твоего жениха Христа, царя славы, востекла еси, иже тако о тебе возгласити благоволи: радуйтеся, праведнии, яко мученца параскева увенчася! Темже и мы, днесь во храм сей [твой] сошедшеся, поклонение ти радостно приносим, и взирающе на святую твою икону, со умилением вопием ти: о всечестная параскево! вемы, яко велие имаши дерзновение ко Господу: умоли убо его человеколюбца и о нас грешных, да терпение и благодушие в бедах и скорбных обстояниих нам дарует, да подаст же благоденственное и мирное житие, здравие и спасение и во всем благое поспешение благочестивейшему, самодержавнейшему, великому государю нашему, императору николаю александровичу, и всему царствующему дому: отечеству же нашему да низпослет святое свое благословение и мир, и всем православным Христианом да подаст твоими святыми молитвами в вере и благочестии утверждение и в Христианстей любви преспеяние: да очистит нас грешных от всякия скверны и порока: да оградит нас святыми своими ангелы, да заступит, сохранит и помилует всех своею благодатию, и наследники и причастники небеснаго своего царствия вся ны да соделает, яко да твоими святыми молитвами, всеславная невесто Христова параскево, спасение улучивше, прославим вси пресвятое и великолепое имя дивнаго во святых своих истиннаго Бога, отца и сына и святаго духа, всегда, ныне и присно и во веки веков.

*МЛ~ТВА в~,*

*чтомая в московской параскевиевской, на пятницкой улице, церкви.*

О святая и преблаженная мученце Христова параскево, красото девическая, мученков похвало, чистоты образе, великодушных зерцало, премудрых удивление, веры Христианския хранительнице, идольския льсти обличительнице, евангелиа божественнаго поборнице, заповедей господних ревнительнице, сподобльшаяся приити ко пристанищу вечнаго покоя и в чертозе жениха твоего Христа Бога светло веселящаяся, сугубым венцем девства и мученичества украшенная! Молим тя, святая мученце: буди о нас печальница ко Христу Богу, егоже преблаженнейшим зрением присно веселишися: моли всемилостиваго, иже словом очи слепым отверзе, да избавит нас от болезни очес наших, телесных вкупе и душевных: разжени твоими святыми молитвами темный мрак прибывший от грехов наших: испроси у отца светов свет благодати душевным и телесным очесем нашым: просвети нас, омраченных грехми, светом божия благодати, да твоих ради святых молитв дастся без\ъочесным сладкое зрение. о великая угоднице божия! о мужественнейшая дево! о крепкая мученце святая параскево! святыми твоими молитвами буди нам грешным помощница, ходатайствуй и молися о окаянных и зело нерадивых грешницех, ускори на помощь нам, ибо зело немощни есмы. Моли Господа, чистая девице, моли милосердаго, святая мученце, моли жениха твоего, непорочная Христова невесто, да твоими молитвами пособствовани, мрака же греховнаго избывше, во свете истинныя веры и деяний божественных внидем во свет вечный дне невечерняго, во град веселия приснаго, в немже ты ныне светло блистаеши славою и веселием безконечным, славословящи и воспевающи со всеми небесными силами трисиятельное единое божество, отца и сына и святаго духа, ныне и присно и во веки веков.

*Тропарь, глас д~:*

Премудрая и всехвальная Христова мученца параскева, мужескую крепость приемши, женскую же немощь отвергши, диавола победи и мучителя посрами, вопиющи и глаголющи: приидите, тело мое мечем ссецыте и огнем сожгите, аз бо радующися иду ко Христу жениху моему. Тоя молитвами, Христе Боже, спаси душы нашя.

*октовриа к~и, маиа з~ и августа к~и. Молитва преподобному иову, игумену и чудотворцу почаевскому.*

*Из\ службы со акафистом.*

О преподобне отче иове, иноков трудолюбнаго жития богомудрый наставниче, кротости и воздержания, чистоты и целомудрия, братолюбия и нищелюбия, терпения и бдения от ранния юности до поздния старости неутомимый подвижниче, веры православныя великий ревнителю и непреоборимый поборниче, земли волынския и галицкия светило богосветлое и святыя почаевския обители непобедимый защитниче! Призри оком благоутробия твоего на нас недостойных чад твоих, к тебе усердно по вся дни прибегающих, и на боголюбивыя люди сия, пред\ твоими духоносными и многоцелебными мощами собравшыяся и благоговейно к тем припадающыя, и испроси предстательством твоим ко всевышнему владыце им и нам вся, яже к животу и благочестию, полезная и благопотребная: болящыя исцели, малодушныя ободри, скорбящыя утеши, обидимыя заступи, немощныя подкрепи и поверженныя долу возстави, всем вся, благодатию тебе от Бога данною, даруй, по коегождо нужде и потребе, во спасение души и во здравие телу. Вознеси, угодниче божий, всемощную молитву твою и о благочестивейшем государе императоре нашем николае александровиче и о всем царствующем его доме, да будет в его державе всегда мир и тишина, благочестие и благоденствие, в судех правда и милость, в советех мудрость и благое преспеяние, да утверждается же во благих человецех верность, в злых же страх и боязнь, во еже престати им от зла и творити добрая, да тако в державе российстей царство Христово растет и множится и да прославится в нем Бог, дивный во святых своих: емуже единому подобает всякая слава, честь и поклонение, отцу и сыну и святому духу, ныне и присно и во веки веков.

*Тропарь, глас д~:*

Многострадальнаго праотца долготерпение стяжав, крестителеву воздержанию уподобляяся, божественныя же ревности обою приобщаяся, тех имена достойно прияти сподобился еси, и истинныя веры был еси проповедник безбоязнен: темже монахов множества ко Христу привел еси, и вся люди в православии утвердил еси. Иове преподобне отче наш, моли спастися душам нашым.

*октовриа к~ф. Молитва преподобномученце анастасии римляныни.*

*Из\ службы.*

Девственниц похвало и мучениц славо, анастасие преподобная! К тебе во умилении сердец наших припадаем и твоего заступления у Господа о нас молим. Аще во чистоте твоей не поревновахом и безбоязненнаго исповедания твоего не приобщихомся, паче же многими прегрешеньми и лютыми паденьми и отступствы гнев божий привлекохом: но не хощем во гресех наших умрети, и на твоя мужеския подвиги взирающе, паки на одоление страстей наших ополчаемся. Сие же ведуще, яко кроме благодатныя помощи ничтоже благое сотворити возможем, тую нам от Господа подати тебе просим. Ты бо, преподобномученце преславная, велие ко владыце дерзновение стяжала еси, яко прославившая его в чистей души твоей и в телеси твоем страдальчестем, зане вся прельщения и прещения мучителя презревши, искоренение же зубов, и ногтей истерзание, и сосцев и рук и ног отсечение сладце претерпевши, дерзновенно вопияла еси: Христос есть богатство мое и похвала. Темже от того богатства и нашей нищете духовная подаждь дарования, и от безмерных прегрешений жизнь нашу соблюди, мир и безмятежие нам испроси, от нужды и уныния нас предстательством твоим огради, друг ко другу нас в послушании и братолюбии настави, и ко Господу очи сердец наших всегда возводи, во еже присно славити нам отца и сына и святаго духа державу, и твое теплое предстательство во веки веков.

*октовриа к~ф. Молитва преподобному аврамию, ростовскому чудотворцу.*

*Из\ акафиста.*

О преподобне отче наш аврамие! Не забуди нас грешных, но поминай всегда во святых твоих и богоприятных молитвах стадо твое, еже сам собрал еси, и моли за ны, чада твоя, отче священный, яко имеяй дерзновение ко Господу: не мним бо тя мертва суща, аще и преставился еси от нас, пастырю наш добрый. Се мощи твоя святыя очесем нашым предлежат, святая же твоя душа, со ангельскими безплотных лики престолу всех царя предстоящи, достойно веселится. Испроси убо нам время на покаяние, яко да возможем невозбранно прейти от земли на небо, и от вечныя муки избавльшеся, небеснаго царствия наследницы будем со всеми праведными, от века благоугодившими Господу нашему Иисусу Христу, емуже подобает всякая слава, честь и поклонение, со отцем и святым духом, ныне и присно и во веки веков.

*Тропарь, глас а~:*

Просветився божественною благодатию, неверныя люди наставил еси к свету богоразумия: и по смерти сияя светлостию жития твоего, источаеши исцеления притекающым с верою к раце мощей твоих. Аврамие отче наш, Христа Бога моли даровати нам велию милость.

*МЕСЯЦЪ НОЕМВРИЙ.*

*Ноемвриа а~. Молитва святым безсребреником косме и дамиану,*

*чтомая в московской космодамианской, на покровке, церкви.*

О чудотворцы славнии, врачеве безмезднии, космо и дамиане! Вы, от юности Христа Бога возлюбивше, не врачевания токмо искусство, но паче неоскудную благодать исцеления всяких недугов от Бога прияли есте. Темже и нас, пред\ честною иконою вашею припадающих, скоро услышите. Юныя дети, вашея помощи во учении книжнем просящыя, молитвами своими наставите, да вашему житию ревнующе, не земное точию приобрящут, но паче во благочестии и правей вере непрестанно да преспевают. На одре болезни лежащым, в человечестей помощи отчаявшымся, к вам же тепле с верою и усердною молитвою прибегающым, исцеление болезней вашим милостивым чудодейственным посещением даруйте: такожде и от лютых недуг во уныние, малодушие и роптание пришедшыя данною вам от Бога благодатию в терпении утвердите и наставите, да уразумеют волю о них божию святую и совершенную, и причастницы соделаются божия спасительныя благодати. Братию святаго храма сего, вашему святому заступлению от Бога врученную, и всех к вам усердно прибегающих от болезней лютых невредимы сохраните, и от внезапныя смерти оградите, и мощным ходатайством вашим к Богу в правей вере тверды соблюдите, во благочестии же преспеющя, да с вами вкупи сподобятся в будущем веце присно воспевати и славити всесвятое и великолепое имя отца и сына и святаго духа во веки веков.

*Тропарь, глас и~:*

Святии безсребреницы и чудотворцы космо и дамиане, посетите немощи нашя: туне приясте, туне дадите нам.

*Ноемвриа д~ и маиа г~. Молитва блаженному симону, Христа ради юродивому, юрьевецкому чудотворцу,*

*чтомая в богоявленской церкви града юрьевца, костромския епархии.*

О всесвятыя живоначальныя и нераздельныя Троицы истинный угодниче и верный рабе, блаженне и приснопамятне симоне! о избранниче божий, миру яко юрод бывый, но премудрыя житием твоим удивляяй! о преукрашенный добродетельми дивный чудотворче симоне! Се присно ублажаем и ублажати тя будем, пред\ъублаженнаго Господем нашим Иисус Христом. Ты бо, поревновав всех праведных блаженству, оставил еси вся мира сего преходящая, и вослед вечныя нашея радости и воскресния, всесладчайшаго Иисуса, потекл еси, и всесильною того помощию даже горняго сиона достигл еси, идеже есть веселящихся жилище. ублажающе убо тя, прилежно молим, праведный человече божий: призри на ны, во многая искушения впадающыя: моли о нас неизреченную всех человек радость и упование, собезначальнаго отцу и духу, единороднаго сына и слово божие, да и нас, того непамятозлобное милосердие прогневляющих, не оставит, и вся на пользу нам да устроит: паче же да утвердит ны во своей православней, истинней и непорочней вере непоколебимы, и праведными своими судьбами да спасет нас, ниже да попустит ны искуситися паче, неже можем, от бед же и печалей, присно на ны зде грех ради наших бывающих, милостивно нас да избавит. Ей, молим тя, рабе Христов: якоже в жизни твоей на требующыя помощи призирал еси, тако и ныне нас тебе молящихся не отврати, но предстани о нас ко Господу, и от лютых падений молитвами твоими изьми нас: умоли его, да град твой сей, в немже добродетельно пожив, Богу угодил еси, сохранит от всех навет вражиих, и люди в нем живущыя вечныя жизни достойны да покажет. Паки молим тя, блаженне симоне: посещай нас тебе молящихся в нуждах наших, да тобою заступаеми, непрестанно прославляем Христа Бога нашего, теплаго предстателя нам тя даровавшаго. Яко тому подобает всякая слава, честь и поклонение, со отцем и святым духом, ныне и присно и во веки веков.

*Ноемвриа е~. Молитва святителю ионе, архиепископу новгородскому, отенскому чудотворцу,*

*чтомая в новгородском отенском монастыре.*

О великий угодниче божий, преславный чудотворче и скорый помощниче в бедах сущым, святителю отче ионо! Предстоя со ангелы небесному престолу великаго царя, Господа нашего Иисуса Христа, велие дерзновение к нему, яко верный тому подражатель и таинник божий, имаши. К тебе убо, яко многомощному предстателю нашему и усердному о нас молитвеннику, мы грешнии и недостойнии прибегаем. Моли благость его, яко да отвратит от нас гнев свой, праведно по делом нашым на ны движимый, и презрев безчисленная прегрешения наша, обратит нас на путь покаяния, и на стези заповедей своих десницею своею да утвердит нас. Огради, святителю Христов, молитвами твоими жизнь нашу, и во всем благом благое поспешение испроси нам у великодаровитаго Бога нашего, вся к житию и благочестию потребная нам даруя. И якоже в земнем житии твоем ближним благодетельствовал еси, нищыя питая, вдовицы и сироты заступая и от губительства смертнаго паству твою молитвами твоими избавляя: тако и нас и обитель твою святую от всяких напастей и бед и смертоносных недугов предстательством твоим избави, и от всех враг видимых и невидимых молитвенным покровом твоим защити. Сохрани, угодниче божий, в мире, здравии и долгоденствии благочестивейшаго государя нашего, императора николая александровича, и державе его и всему царству российскому буди покровитель и заступник крепкий, яко да тихое и безмолвное житие поживем во всяком благочестии и чистоте и тако в мире временное сие житие прешедше, в вечный достигнем покой, идеже сподобимся небеснаго царствия Христа Бога нашего, славяще его, со безначальным его отцем и пресвятым духом, во веки веков.

*Тропарь, глас д~:*

Исправление веры и образе кротости, якоже сад посреде рая, преподобными делы твоими мир просвещаеши. Сего ради к честней раце твоей любовию прикасаемся, и верно вопием: предстани в помощь воспевающым память твою светоносную, отче ионо, и моли спастися душам нашым.

*Ноемвриа з~. Молитвы преподобному варлааму хутынскому.*

*МЛ~ТВА а~,*

*из\ акафиста.*

О преподобне и богоносне отче наш варлааме! услыши нас молящихся тебе, и буди нам помощник в скорбех наших, и избави нас от напастей, за множество прегрешений находящих на ны. умоли, угодниче Христов, всеблагаго Бога даровати нам оставление всех от юности нашея до настоящаго дне и часа делом, словом, помышлением и всеми чувствы содеянных нами согрешений, и исходатайствуй нам невозбранный вход в небесное царствие, да прославляем непрестанно славимую от ангел всесвятую Троицу, отца и сына и святаго духа, и твое милостивное предстательство, в безконечныя веки веков.

*МЛ~ТВА в~.*

О священная главо, преподобне и преблаженне отче наш варлааме великий! Не забуди нас грешных, но поминай нас всегда во святых твоих и благоприятных молитвах к Богу, яко имеяй к нему дерзновение, и не премолчи молитися о нас, верою и любовию чтущих тя: тебе бо дадеся благодать молитися о нас. Не мним бо тя мертва быти, но и по смерти ведуще тя жива суща, тебе молимся: духом твоим не отступай от нас, но сохраняй нас от стрел вражиих и всякия прелести бесовския и козней диавольских. Пастырю наш добрый и светило российское! Се образ твой пред\ очима нашима предстоит всегда, святая же твоя душа со безплотными небесными лики у престола вседержителя предстоит веселящися. Тебе припадаем, отче святый варлааме, и со слезами молимся: моли всесильнаго Бога о нас и о пользе душ наших, испроси нам время покаяния и невозбранно проити от всех воздушных князей и избавитися от вечныя муки, и царствия Христова причастником быти, да спасени твоим ходатайством, прославим Господа нашего Иисуса Христа, со безначальным его отцем и пресвятым духом, ныне и присно и во веки веков.

*Тропарь, глас г~:*

На земли леганием, пощением же и бдением тело твое изнуряя, преподобне, вся плотская мудрования умертвил еси, и исцелений струя независтная явился еси верою притекающым к раце мощей твоих: варлааме отче наш, моли Христа Бога спастися душам нашым.

*Ноемвриа з~. Молитвы святителю герману, архиепископу казанскому и свияжскому.*

*Из\ службы со акафистом.*

*МЛ~ТВА а~.*

О святителю Христов германе, богомудрый обители сея основателю, духовный иночествующих вождю, образом Христоподражательнаго жития твоего вся верныя научаяй! К тебе прибегаем и тебе усердно молим: сотвори святыми твоими молитвами, да и мы благодатию божиею созиждемся во обитель духа святаго, последованием же житию твоему во образ преподобия и правды Христовы преобразимся, и силою богоприятных молитв твоих осеняеми, плоды благих дел приносити непрестанно потщимся, Господу благоугождающе. Помози нам во свете лица его ходити и исполняти святую волю его, во благо ближним нашым служити и всемерно спасение свое соделовати, в терпении же всякия тесноты, скорбей и лишений преспевати и Господа своего всем сердцем любити. Моли, святче божий, о укреплении немощи нашея помощию свыше, да избавит нас Господь от враг видимых и невидимых, от огненнаго и воднаго потребления, от неблагорастворения воздуха и тлетворных ветр, а паче от душепагубнаго пламене страстей наших, да под\ кровом благости и милосердия божия тихое и безмолвное житие поживем, ждуще блаженнаго явления Господа и Cпаса нашего Иисуса Христа, емуже со отцем и святым его духом честь и слава во веки веков.

*МЛ~ТВА в~.*

О святителю германе, великий угодниче Христов, обители сея богомудрый основателю, монашествующих наставниче и града сего неусыпный блюстителю, святою душею твоею на небеси престолу святыя Троицы предстояй, нетленным же телом зде во обители твоей почиваяй и многоразличная чудеса молитвами твоими совершаяй! Призри на ны и на вся люди, к цельбоносному твоему гробу притекающыя и твоего ко Господу ходатайства во обдержащих нуждах просящыя. Се вси мы, по множеству грехов наших, не точию недостойни есмы принести со дерзновением молебный глас, но ниже возвести очес наших на небо: ты же, яко стяжавый дерзновение, принеси за всех, к честней раце твоей приходящих, теплыя молитвы ко Господу, еже избавитися нам от глада, потопа, труса, огня, меча, брани, от людей и диавола бывающия, и от всякия душевныя и телесныя болезни: да избавльшеся от сих и работающе Господу, емуже предстоиши, внидем в некончаемый покой и вкупе с тобою прославим всех благих подателя Бога, всегда, ныне и присно и во веки веков.

*МЛ~ТВА г~.*

О великий угодниче Христов германе, теплый о нас ко Господу молитвенниче, всем притекающым к тебе в скорбех предстателю! Испроси нам помощь в немощех, утешение в скорбех, здравие в недузех душевных и телесных: умоли Господа даровати нам оставление всех, елика согрешихом от юности нашея в житии сем делом, словом, помышлением и всеми нашими чувствы: и при кончине нашей испроси нам время покаяния, да искренним исповеданием грехов сию предваривше, безбедно прейдем воздушная мытарства, и избавимся от осуждения и муки, милостию безначальнаго отца, благодатию собезначальнаго сына и освящением присносущнаго духа, во веки веков.

*Ноемвриа з~, декемвриа з~и и иануариа е~и. Молитва преподобному варлааму керетскому,*

*чтомая в церкви села керети, архангелогородския епархии.*

О преподобне отче наш варлааме! Яко имеяй дерзновение ко творцу, истинному Богу нашему, помяни нас в молитвах твоих, и всех нас моления Богу возсылаемая приими, и принеси я ходатайственне. Молим тя, избави нас от всяких напастей, и на мори от зельнаго обуревания и от потопления морскаго невредимы сохрани, и от всех видимых и невидимых враг ненаветны соблюди, яко да твоими, святе, молитвами согрешений наших оставление получим и вечных благ сподобимся, благодатию и человеколюбием Господа нашего Иисуса Христа емуже слава, со отцем и святым духом, ныне и присно и во веки веков.

*Ноемвриа и~. Молитвы святым архангелом: михаилу, гавриилу и рафаилу.*

*МЛ~ТВА а~,*

*святому архангелу михаилу.*

*Из\ службы со акафистом.*

Святый и великий архангеле божий михаиле, неисповедимыя и пресущественныя Троицы первый во ангелех предстоятелю, рода же человеческаго приставниче и хранителю, сокрушивый с воинствы своими главу прегордаго денницы на небеси и всегда посрамляяй злобу и коварства его на земли! К тебе с верою прибегаем и тебе с любовию молимся: буди щит несокрушимь и забрало твердо святей церкви и православному отечествию нашему, ограждая их молниеносным мечем твоим от всех враг видимых и невидимых. Буди наставник премудр и споспешник благочестивейшему императору нашему, износя ему от престола царя царствующих просвещение и силу, радость, мир и утешение. Буди вождь и соратай непобедимь Христолюбивому воинству нашему, венчая его славою и победами над\ супостаты, да познают вси противаяющиися нам, яко с нами Бог и святии ангели его. Не остави же, о архангеле божий, помощию и заступлением твоим и нас, прославляющих днесь святое имя твое: се бо, аще и многогрешни есмы, обаче не хощем в беззакониих наших погибнути, но еже обратитися ко Господу и оживленным быти от него на дела благая. Озари убо ум наш светом божиим, да возможем разумети, что есть воля божия о нас благая и совершенная, и ведети вся, яже подобает нам творити и яже презирати и оставляти. укрепи благодатию господнею слабую волю и немощное произволение наше, да утвердившеся в законе господни, престанем прочее влаятися земными помыслы и похотьми плоти и ради тленнаго и земнаго вечная и небесная безумне забывати. Над\ всеми же сими испроси нам свыше дух истиннаго покаяния, нелицемерную печаль по Бозе и сокрушение о гресех наших, да остающее нам число дней временнаго жития нашего во изглаждении зол содеянных нами совершим. Егда же приближится час скончания нашего и свобождения от уз бреннаго сего телесе, не остави нас, архангеле божий, беззащитных противу духов злобы поднебесных, обыкших преграждати души человечестей восход в горняя: да охраняеми тобою, безпреткновенне достигнем оных преславных селений райских, идеже несть печаль, ни воздыхание, но жизнь безконечная, и сподобимся узрети пресветлое лице всеблагаго Господа и Владыки нашего и тому воздати славу, со отцем и святым духом, во веки веков.

*МЛ~ТВА в~,*

*томуже архангелу.*

О святый михаиле архангеле, светлообразный и грозный небеснаго царя воеводо! Прежде страшнаго суда ослаби ми покаятися от грехов моих, от сети ловящих избави душу мою и приведи ю к сотворшему ю Богу, седящему на херувимех, и молися о ней прилежно, да твоим ходатайством послет ю в место покойное. о грозный воеводо небесных сил, предстателю всех у престола Владыки Христа, хранителю твердый всем человеком и мудрый оружниче, крепкий воеводо небеснаго царя! помилуй мя грешнаго, требующаго твоего заступления, сохрани мя от всех видимых и невидимых враг, паче же подкрепи от ужаса смертнаго и от смущения диавольскаго, и сподоби мя непостыдно предстати создателю нашему в час страшнаго и праведнаго суда его. о всесвятый великий михаиле архистратиже! не презри мене грешнаго, молящагося тебе о помощи и заступлении твоем в веце сем и в будущем, но сподоби мя тамо купно с тобою славити отца и сына и святаго духа во веки веков.

*МЛ~ТВА г~,*

*святому архангелу гавриилу.*

О святый великий архангеле гаврииле, божию престолу предстояй и озарением от божественнаго света осиянный, ведением же непостижимых таин о превечней премудрости его просвещенный! Всеусердно молю тя, настави мя к покаянию от злых дел и ко утверждению в вере моей, укрепи и огради душу мою от искушений прельстительных, и умоли создателя нашего о отпущении грехов моих. о святый великий гаврииле архангеле! не презри мене грешнаго, молящагося тебе о помощи и заступлении твоем в веце сем и в будущем, но присно помощник мне явися, да непрестанно славлю отца и сына и святаго духа державу и твое предстательство во веки веков.

*МЛ~ТВА д~,*

*святому архангелу рафаилу.*

О святый великий архангеле рафаиле, престолу божию предстояй! Ты благодатию, от всемогущаго врача душ и телес наших тебе данною, праведнаго мужа товита от слепоты телесныя исцелил еси, и сына его товию, спутешествуя ему. от злаго духа сохранил еси. Всеусердно молю тя, буди мне путеводитель в жизни моей, сохрани от всех видимых и невидимых враг, исцели душевныя и телесныя болезни моя, управи жизнь мою к покаянию во гресех и ко творению добрых дел. о святый великий рафаиле архангеле! услыши мене грешнаго молящагося тебе, и сподоби в здешней и будущей жизни благодарити и славити общаго создателя нашего в безконечныя веки веков.

*[Молитвы в~-я, г~-я и д~-я из\ древния рукописи.]*

*Тропарь, глас д~:*

Небесных воинств архистратизи, молим вас присно мы недостойнии, да вашими молитвами оградите нас кровом крил невещественныя вашея славы, сохраняюще ны припадающыя прилежно и вопиющыя: от бед избавите ны, яко чиноначальницы вышних сил.

*Ноемвриа а~и и августа г~и. Молитва блаженному максиму, Христа ради юродивому, московскому чудотворцу.*

угодниче божий, молитвенниче наш теплый и скорый помощниче, блаженне максиме! Припадающе к раце мощей твоих, прославляем многотрудныя подвиги юродства твоего Христа ради. Возлюбив бо единаго Бога от всея души твоея, мирскими красотами наслаждатися не восхотел еси, любве сродников, богатства и славы временныя отреклся еси, и безприютное житие возлюбил еси. Прилежав же о спасении души, плоть твою, наготою телесною, мразом и зноем, постом и бдением и на земли лежанием изнурил еси, и вся страсти ея духови покорил еси, на земли небесно, во плоти же духовно пожив. Таже умом весь ко премирным вземся, плотскую мудрость отринул еси, и быв мудр о Христе, юрод мирови показался еси, от неразумных многия обиды и биения благодушно претерпевая и многи нечестивыя на путь спасения наставляя. Темже по скончании твоих подвигов всеправедный судия нетлением честных твоих мощей и многими чудесы тя прослави, душу же твою святую в небесныя обители всели, идеже предстоя престолу неприступнаго божественнаго света, в нем, якоже в зерцале, нашя нужды зриши, прошения слышиши, и якоже друг Христов, имаши велие к нему дерзновение молитися о нас. Сего ради усердно просим тя: помолися Господу Богу о нас к земли приверженных, да и мы, в подражание твоему ангелоподобному на земли житию, в суетных житейских попечениих и в земных наслаждениих никакоже погрязнем и душею ко тленным мира сего благом прилеплятися не дерзнем. Молися, угодниче Христов, да обратит Господь нашя мысли и желания к небесным и да укрепит будущих нетленных сокровищ желати, да подаст нам силу к побеждению страстей, мыслей и желаний греховных, да пленит наш ум в послушание веры, да избавит от высокоумия, суемудрия, ложных пагубных учений, и мудрость духовную нам дарует: таже окамененная сердца наша слезами умиления и о гресех сокрушения да растворит, и да согреет я к нашему создателю любовию и братолюбием ко ближним нашым. Молимся тебе, максиме блаженне: испроси всем, во всякой нужде сущым и ко твоему заступлению прибегающым, всякий дар коемуждо благопотребен: больным исцеление, печальным утешение, бедствующым помощь, обиженным защищение. Принеси ко Господу святую молитву и о всех нас многогрешных, яко да не по грехом нашым воздаст нам, ниже по беззаконием нашым накажет нас, но да отвратит всякий гнев, праведно движимый на ны, и да пробавит милость свою на нас, от всяких нужд, бед, напастей, скорбей и болезней избавляя, и имиже весть судьбами да наставит нас на путь спасения, и прочее время жития нашего в покаянии и благочестии преити нам да поможет, и да сподобит нас Христианскую кончину неболезнену, непостыдну и мирну прияти и небеснаго царствия наследие получити со всеми святыми во веки веков.

*Тропарь, глас е~:*

Наготою телесною и терпением обнажил еси вражия коварствия, обличая неподобное его деяние: зельне стражда солнечный вар и нуждныя великия студени, мраза и огня не чул еси, божиею помощию покрываемь, максиме премудре. О верою творящих память твою честно, и усердно притекающих к раце мощей твоих, моли избавитися от бед и падения избежати.

*Ноемвриа а~и и марта а~. Молитва преподобному мартирию, зеленецкому чудотворцу.*

*Из\ службы.*

О пастырю добрый, наставниче наш, преподобне отче мартирие! услыши ныне к тебе приносимое моление наше: вемы бо, яко духом с нами пребываеши. Ты убо, преподобне, яко имеяй дерзновение ко владыце Иисусу Христу, Богу нашему, и ко пречистей Богоматри, буди ходатай и молитвенник теплый о обители сей, юже возградил еси, и о нас недостойных рабех, живущих в ней, еяже ты просветитель еси и начальник, богособранному же твоему братству помощник и заступник присно являешися: яко да твоим предстательством и молитвами невредими на месте сем пребудем, от бесов же и злых человек не наветовани и от всех бед и напастей свободни сохранимся. Всем же отвсюду приходящым во святую обитель твою и молящымся тебе с верою и покланяющымся раце мощей твоих, ко еже избавитися от всякия скорби, болезни и напасти, милостивне поспеши, даровати же православным мир, тишину, благоденствие и из\ъобилие плодов земных: и о всех нас теплый предстатель ко Господу и помощник душам нашым буди, еже отпуститися нам согрешением нашым и молитвами твоими, святе, избавитися нам от вечнаго мучения и сподобитися небеснаго царствия со всеми святыми, да славу, благодарение и поклонение возсылаем единому Богу, в Троице славимому, отцу и сыну и святому духу, ныне и присно и во веки веков.

*Тропарь, глас в~:*

*От*
юности, богоблаженне, Христа возлюбив, отечество оставил еси, и всех мирских мятежей уклонився, в тихое пристанище пречестныя обители Богоматрни достигл еси: отнюдуже уведев непроходную пустыню, крестовидною зарею показанную, желательне ю обрел еси, и в ней вселився, иночествующих собрал еси, и сих ученьми своими, яко лествицею восходною на небо, трудолюбно тщался еси возводити к Богу. Емуже молися, богомудре мартирие, даровати благочестивейшему императору нашему николаю александровичу на враги победы и душам нашым велию милость.

*Ноемвриа в~и. Молитвы святителю иоанну милостивому, патриарху александрийскому.*

*МЛ~ТВА а~,*

*чтомая в церкви исидоровскаго дома убогих во граде святаго петра.*

Святителю божий иоанне, милостивый защитниче сирых и сущих в напастех! К тебе прибегаем и тебе молимся, яко скорому покровителю всех ищущих от Бога утешения в бедах и скорбех: не престай моляся ко Господу о всех с верою притекающих к тебе! Ты, преисполнен быв Христовы любве и благости, явился еси яко чудный чертог добродетели милосердия и стяжал еси себе имя милостивый: ты был еси яко река, непрестанно текущая щедрыми милостьми и всех жаждущих обильно напаяющая. Веруем, яко, по преселении от земли на небо, усугубися в тебе дар благодати сея и яко соделался еси неисчерпаемый сосуд всякия благостыни. Сотвори убо твоим ходатайством и заступлением пред\ богом всякия утехи, да вси прибегающии к тебе обретают мир и безмятежие: даруй им утешение в печалех временных и пособие в нуждах житейских, всели в них надежду вечнаго упокоения во царствии небеснем. В житии твоем на земли ты был еси пристанище всем сущым во всякой беде и нужде, обидимым и недугующым, и ни един от притекавших к тебе и просивших у тебе милости лишен бысть твоея благостыни: тожде и ныне, царствуя со Христом богом на небеси, яви всем покланяющымся пред\ честною твоею иконою и молящымся о помощи и заступлении. Не точию сам ты творил еси милость безпомощным, но и сердца других воздвигал еси ко утешению немощных и ко призрению убогих: подвигни убо и ныне сердца верных к заступлению сирых, ко утешению скорбящих и успокоению неимущих, да не оскудевают в них дары милости, паче же да вселится в них и в дому сем, призревающем страждущих, мир и радость о дусе святе, во славу Господа и Cпаса нашего Иисуса Христа, во веки веков.

*МЛ~ТВА в~,*

*чтомая в угличском богоявленском монастыре.*

О святителю Христов иоанне милостиве, великий молитвенниче, сирых покровителю, в нуждах сущым помощниче, немощных целебниче и сущих в напастех защитниче! К тебе, яко скорому помощнику и великому ходатаю, с верою и любовию притекаем, и пред\ святыми твоими цельбоносными мощами и святою иконою тебе смиренно молимся. Ты на земли Христовы любве и благости ко страждущым исполнен пребывал еси, и яко чудная сокровищница милосердия, имя милостивый себе стяжал еси. Ты, преиз\ъобилуя щедротами милостей твоих, яко непрестанно текущая многоводная река явился еси, всех жаждущих обильно напаяющая. Ты, преисполнен сый любве и благости, яко преиз\ъобильная житница чистыя питательныя пшеницы был еси, всех алчущих обильно насыщающая. Ты, богатство твое нищым и убогим расточив, неистощимое сокровище злата и сребра показался еси, всех сущих в нищете снабдевая и обидимых от немилосердых заимодавцев заступая: и тако ни един от требующих твоих милостей и щедрот лишен бысть твоея благостыни и снабдения. Ты был еси скорое вразумление, сердечное утешение и всемощное заступление всем человеком во всякой скорби и обиде, от злых людей по навету диаволю бываемым, и во всяком злоключении и испытании, по божию попущению насылаемым, яко ни един же от притекавших к тебе лишен бысть твоего утешения и заступления. Ты, непрестанно в молитвах пребывая, стяжал еси богатство цельбоносныя молитвы, еюже не точию сам ты всем милость творил еси, но и сердца злых человек ко утешению скорбящих и озлобленных, ко призрению немощных и убогих согревал еси. Темже веруем, благий святителю Христов, яко по преселении твоем в небесныя обители великую мзду твоих молитв, подвигов и благотворения приял еси, паче же усугубися в тебе благодатный дар милосердия, и оттоле сосуд неисчерпаемь всякия благостыни соделался еси. Сотвори убо, угодниче божий и милостивый помощниче, твоим ходатайством и заступлением пред\ Господем богом, да вси в молитвах прибегающии к тебе и пред\ святыми твоими мощами и благодатною твоею иконою покланяющиися мирное и безмятежное житие обрящут, здравие же и спасение, любовь и единомыслие, во временных скорбех и печалех утешение, в житейских нуждах и лишениих помощь: всели в нас надежду вечных благ и во царствии небеснем упокоения, яко да вси, по твоему всемощному ходатайству всякия дары милосердия приемлюще, и сами любовию друг ко другу исполнятся, и да вселится в нас и во граде сем, во святей обители сей и во всех призывающих имя твое мир и радость о дусе святе, емуже подобает всякая слава, честь и поклонение, со безначальным отцем и единородным его сыном, всегда, ныне и присно и во веки веков.

*Тропарь, глас и~:*

В терпении твоем стяжал еси мзду твою, отче преподобне, в молитвах непрестанно терпевый, нищыя возлюбивый и сия удовливый: но молися Христу Богу, иоанне милостиве блаженне, спастися душам нашым.

*Ноемвриа г~и и иануариа к~з. Молитвы святителю Христову иоанну златоустому.*

*МЛ~ТВА а~,*

*из\ акафиста.*

О святителю великий иоанне златоусте! Ты многая и различная дарования от Господа приял еси, и яко раб благий и верный, вся данныя тебе таланты добре умножил еси: сего ради воистину вселенский учитель был еси, яко всяк возраст и всяко звание от тебе поучается. Се бо отроком послушания образ явился еси, юным <-> целомудрия светило, мужем <-> трудолюбия наставник, старым <-> незлобия учитель, иноком <-> воздержания правило, молящымся <-> вождь от Бога вдохновенный, мудрости ищущым <-> ума просветитель, витиям доброглаголивым <-> слова живаго источник неисчерпаемый, благотворящым <-> милосердия звезда, начальствующым <-> правления мудраго образ, правды ревнителем <-> дерзновения вдохновитель, правды ради гонимым <-> терпения наставник: всем вся был еси, да всяко некия спасеши. Над\ всеми же сими стяжал еси любовь, яже есть соуз совершенства, и тою, яко силою божественною, вся дарования в души твоей во едино совокупил еси, и туюжде любовь, разделенная примиряющую, в толковании словес апостольских всем верным проповедал еси. Мы же грешнии, по единому кийждо свое дарование имуще, единения духа в союзе мира не имамы, но бываем тщеславни, друг друга раздражающе, друг другу завидяще: сего ради дарования наша разделенная не в мир и спасение, но во вражду и осуждение нам преложишася. Темже к тебе святителю божий, припадаем, раздором обуреваеми, и в сокрушении сердца просим: молитвами твоими отжени от сердец наших всяку гордость и зависть, нас разделяющыя, да во мнозех удех едино тело церковное невозбранно пребудем, да по словеси твоему молитвенному возлюбим друг друга и единомыслием исповемы отца и сына и святаго духа, Троицу единосущную и нераздельную, ныне и присно и во веки веков.

*МЛ~ТВА в~,*

*чтомая в успенской церкви града углича, ярославския епархии.*

О всесвятый и великий угодниче Христов, иоанне златослове, началопастыря и архиереа великаго, небеса прошедшаго, Господа нашего Иисуса Христа учениче, риторе благоискусный и премудрый, обидимым великий заступниче и предстателю, больных немздоприемный целебниче, грешников ко спасению и покаянию истинный наставниче, нищих питателю, вдовам и сирым. помощниче и о всех теплый молитвенниче! Молим тя ныне, грешнии и недостойнии: моли о нас щедролюбиваго Бога, да подаст нам благодать святаго духа ко укреплению немощей наших, яко зело преогорчихом безмерную его благость безчисленными нашими грехи, завистию, гордостию, гневом, братоненавидением и иными грехи, ихже и исчести несть возможно: и уже не смеем на небо возвести очеса наша и призвати имя святое его. Темже к тебе припадаем, молящеся со слезами: тебе бо дадеся благодать от Бога молитися за ны. Подаждь убо ми, паче всех грешнейшему, руку твоея помощи, понеже изнеможе во мне крепость моя, и живот мой даже до ада приближися, и весь сокрушихся, яко скудель, о камень отчаяния. ускори, о архиерею великий, на помощь мою, и расторгни узы печали моея святыми твоими молитвами, и подаждь ми лечьбу покаяния: разжени облак темный страстей моих, посети мя милостию твоею, и неплодную душу мою благоплодну сотвори. Ты веси, о архиерею божии, святе иоанне златоусте, горесть сердца моего: темже по благодати, тебе данней от Бога, потщися преложити ю на сладость всесильным твоим к Богу ходатайством: можеши бо, аще восхощеши, помощи мне окаянному, грешному, хульнику, распинателем общнику: несть бо грех, побеждаяй человеколюбие божие, яко хотением не хощет смерти грешника, но милостивно ожидает его покаяния и обращения. Буди убо подобник владыце Христу, иже и блудницы слез не презре: сице и ты, о трубо благогласная, и моего воздыхания не презри, но возгреми ко мне гласом радования, и исполни недостаточество мое и скудость от неоскудных твоих сокровищ: буди ми пастырь добрый, далече отгоняя от мене мысленныя волки жезлом святых твоих молитв: направи стопы моя тещи непреткновенно путем заповедей господних: да достигну и аз пажити райския, идеже есть источник жизни и непрестанное веселие, и радость, и сладкий глас ангельскаго пения: еже да сподобимся вси мы получити, благодатию и человеколюбием Господа и Бога и Cпаса нашего Иисуса Христа, емуже да будет от нас всякая слава, честь и поклонение, со отцем и святым духом, ныне и присно и во веки веков.

*Тропарь, глас и~:*

уст твоих, якоже светлость огня, возсиявши благодать, вселенную просвети: не сребролюбия мирови сокровища сниска, высоту нам смиренномудрия показа. Но твоими словесы наказуя, отче иоанне златоусте, моли слова Христа Бога спастися душам нашым.

*Ноемвриа д~и. Молитвы преподобному филиппу, ирапскому чудотворцу,*

*чтомыя в филиппо-ирапской пустыни, новгородския епархии.*

*МЛ~ТВА а~.*

Преподобне и богоблаженне отче наш филиппе! Приими ныне нас молящихся и припадающих ко всечестному и многоцелебному твоему гробу, идеже святое твое и многотрудное покоится тело: зане духом твоим святей Троице предстоиши присно. Молися убо о нас чадех твоих, отче преподобне, да избавимся от всяких скорбей и болезней душевных и телесных, и благочестно в настоящем житии поживше, в будущем веце молитвами твоими со всеми святыми покланятися сподобимся в Троице славимому Богу, отцу и сыну и святому духу, ныне и присно и во веки веков.

*МЛ~ТВА в~.*

О богоблаженне и преподобне отче наш филиппе, святыя Троицы верный угодниче, пустынный жителю, святых ангелов равностоятелю, чудотворче милостивый! услыши нас молящихся тебе днесь, и ко гробу твоему припадающих от твоея помощи не отрини. Вемы бо, яко аще пречестное тело твое и земная недра сокрыша, но богоугодная и чистая душа твоя у престола владычня с лики святых предстоит дерзновенно. Якоже убо в жизни твоей многим руку помощи подал еси, блаженне, тако и ныне подаждь нам свыше твою помощь, отче преподобне, и буди помощник комуждо: в мори плавающым буди управитель, в бедах страждущым скорый предстатель, сущым в болезнех и недузех, печалех же и скорбех утешитель и избавитель, и безпомощным помощь: спаси и ны чада твоя, от искушении лукаваго и от всякаго зла, присно на ны находящаго. о заступниче наш и предстателю теплый филиппе блаженне! не забуди наследия твоего в конец, ниже разори завета, егоже обещал еси нам рабом твоим, и по преставлении твоем посещати ны. Аще убо в скудоверии нашем и согрешихом пред\ богом, обаче тя имамы отца себе и наставника, и ходатая о спасении нашем. Сего ради ко гробу твоему припадающе молимся: подаждь нам благодать в нуждах и спасение вечное, да купно с тобою славити будем пречестное и великолепое имя отца и сына и святаго духа, ныне и присно и во веки веков.

*Ноемвриа е~и. Молитвы святым мученком и исповедником гурию, самону и авиву.*

*МЛ~ТВА а~,*

*из\ акафиста.*

О преславнии мученцы гурие, самоне и авиве! К вам, яко скорым помощником и теплым молитвенником, мы немощнии и недостойнии прибегаем, усердно моляще: не презрите ны, во многая беззакония впадшыя и по вся дни и часы согрешающыя: наставите на путь правый заблуждшыя, исцелите страждущыя и скорбящыя: соблюдите ны в непорочнем и целомудреннем житии: и якоже древле, тако и ныне покровителие супружеств пребудите, в любви и единомыслии сия утверждающе и от всех злых и бедственных обстояний избавляюще. Защитите, о многомощнии исповедницы, вся православныя Христианы от напастей, злых человек и козней демонских: оградите я от нечаянныя смерти, умоляюще всеблагаго Господа, да великия и богатыя милости нам смиренным рабом своим пробавит. Несмы бо достойни нечистыми устнами призывати великолепое имя создателя нашего, аще не вы, святии мученцы, за ны ходатаи будете: сего ради к вам прибегаем и предстательства вашего пред\ Господем о нас просим. Такожде избавите нас от глада, потопа, огня, меча, нашествия иноплеменных, междоусобныя брани, смертоносныя язвы и всякаго душепагубнаго обстояния. Ей, страстотерпцы Христовы, устройте нам молитвами вашими вся благая и полезная, да благочестно житие временное прешедше и кончину непостыдну стяжавше, удостоимся теплым заступлением вашим со всеми святыми одесную правосуднаго Бога судии стати и того непрестанно славити со отцем и святым духом во веки веков.

*МЛ~ТВА в~.*

О всеблаженнии и многострадальнии святии страстотерпцы, тричисленнии мученцы гурие, самоне и авиве, веры православныя поборницы, безбожия идольскаго обличители, врагов прогонители, обидимых заступницы и всех Христиан теплии предстателие! о велицыи страдальцы и угодницы Христовы, исповедницы всесветлии! Помилуйте нас грешных и недостойных, в бедах, скорбех и печалех и во всякой злой напасти пребывающих: избавите нас от обидящих и ненавидящих нас, от враг видимых и невидимых и от всякаго злаго человека: и якоже избависте отроковицу от горькия смерти, во гробе от злаго воина готфина живу затворенную, тако и ныне по данней вам от Бога благодати, в супружестве убо живущыя в любви и единомыслии соблюдите, всех же нас в вере и благочестии утвердите и от находящих на ны зол во временней сей жизни избавите. о велицыи поборницы гурие, самоне и авиве, воини небеснаго царя! не забудите нас, всегда вам молящихся и помощи вашея просящих, по предстояще у престола вседержителева, молитеся о нас грешных и недостойных, подати нам оставление грехов, да от вечнаго мучения избавльшеся, получим от Бога неизреченная благая, яже уготова Господь любящым его. Яко подобает ему всякая слава, честь и поклонение, отцу и сыну и святому духу, ныне и присно и во веки веков.

*Тропарь, глас е~:*

Чудеса святых твоих мученк стену необориму нам даровавый Христе Боже, тех молитвами советы языков разори, царства скиптры укрепи, яко един благ и человеколюбец.

*Ноемвриа е~и. Молитва преподобному гурию, шалочскому чудотворцу,*

*чтомая в николаевском моденском монастыре, новгородския епархии.*

О преподобне и богоносне отче гурие! услыши ныне нас, к тебе усердно молящихся и припадающих ко всечестному и многоцелебному твоему гробу, идеже святое твое и многотрудное положися тело. Ты же, духом на небесех пресвятей Троице предстоя со ангелы и преподобных отец лики, молися о нас чадех твоих, да избавимся от всяких скорбей, болезней, бед и обстояний, и благочестно поживем в настоящем житии, ходяще в заповедех и оправданиих господних безпорочно, и да явимся святаго твоего жития подражатели. Испроси нам же и всем к тебе притекающым грехов прощение, телесем здравие, жития исправление и вечное спасение, яко да твоим теплым предстательством спасаеми, славу возсылати сподобимся в Троице славимому Богу нашему, отцу и сыну и святому духу, ныне и присно и во веки веков.

*Ноемвриа к~. Молитвы преподобному диодору, юрьегорскому чудотворцу,*

*чтомыя в троицкой на юрьевой горе церкви, архангелогородския епархии.*

*МЛ~ТВА а~.*

О преподобне и достоблаженне диодоре, отче наш, постниче терпеливодушный, безмолвия рачителю предоблий, учителю духовный спастися хотящым, разрешителю тлетворных страстей незлобивый, молитвенниче о биющих тя безвинно Христоподобный, прозорливства пророческаго исполненный, предвозгласная о будущих благих цевнице, адаманте веры во Христа несекомый, столпе терпения незыблемый, заповедей творца своего благопослушливый совершителю, плотоносный ангеле и духа святаго вместилище благоуханное, жителю пустынный несумнительный, смиренномудрый небесный человече и сожителю горним чиноначалием! Ты кротостию духа кротких землю наследовал еси, друг же и угодник в Троице славимому Богу нашему явился еси, иже и раку цельбоносных мощей твоих во храме своем покрыти благоизволи. Вемы бо, преподобне, како Бог из\ъобильно от раки твоея чудесному дождю верным кропити повеле. К ней убо припадающе, любезно молим тя, угодниче досточудный: не престай моляся пресвятей и живоначальней Троице, да низпослет царю нашему здравие, тишину и долгоденствие, на враги победу и одоление, церквам же согласие и всем людем смиренномудрие и из\ъобилие благих. угаси, блаженне, молитвами твоими парящыя на ны разжженныя бесовския стрелы, да не прикоснется нам злоба греховная, и всем всегда милостивное даруй. Призри и на мя недостойнаго: связан бо есмь люте пленицами прегрешений моих и в пучину страстнаго моря влекомь [ увы мне!] неодержанно. Сего ради прилежно молю святыню твою, пребогате, и припадаю к раце мощей твоих со слезами, глаголя: предстани ми на пути напасти моея, расторгни узы, отжени страсти, ослаби от греховных вериг, избави мя от належащия скорби и от всякаго зла, да не сведен буду по делом моим в снедь лютому миродержцу врагу: разреши мя от болезненных соуз и спасение даруй ми, яко да спасаемь молитвами твоими, воспою и прославлю от всея видимыя и невидимыя твари в Троице славимаго Бога, отца и сына и святаго духа, ныне и в безконечныя веки веков.

*МЛ~ТВА в~.*

О преславный, богоукрашенный, пресветлый светильниче, небеснаго царствия наследниче, безмолвия рачителю всеизрядный, трудоположниче терпеливодушный! Ты древле неплодную, ныне же тобою новопросвещенную юрьеву гору светом Христовым озарил еси, на нейже и святую обитель воздвигл еси, и богоугодными твоими труды и подвиги, различными добротами и благолепием сию украсил еси: и честным твоим и чудотворным и цельбоносным мощем внутрь церкве живоначальныя Троицы покровенным положитися изволил еси, и теми страну сию освятил еси, и бесовския полки из\ нея изгнал еси. Помози мне грешному, о всеблаженне, духа святаго благодатию, путь жития спасительно шествовати: просвети омраченную душу мою зарею богодарованныя ти благодати: даруй ми богатно неболезненным жительством пожити: покажи вход невозбранен во ограду вечнаго пребывания: сохрани блуждающаго в пустыни житейстей: отжени от сердца моего душетлительную похоть: очисти скверну греховную молитвами твоими, язвы исцели и спасение даруй, да весело зову ти спасаемь: радуйся, преподобне диодоре отче наш, светило незаходимаго света, светло сияющая звездо пресветлая, в сия последняя времена в северных странах возсиявшая: радуйся, благоверному царю нашему российскому великое на супостаты поможение и заступление, во бранех крепкое одоление: радуйся, непоколебимый благочестия столпе, иноческих преданий твердый хранителю и иноком наставниче духовный: радуйся, крепкий адаманте и страшный бесом прогонителю и победителю: радуйся, граду нашему и богозданней твоей обители светлая доброто и отечеству твоему похвало вечная и непрестанная. Сподоби убо и мене всякия радости и небеснаго царствия быти причастника, ныне и присно и во веки веков.

*Ноемвриа к~в. Молитва святому благоверному великому князю михаилу ярославичу тферскому.*

*Из\ акафиста.*

О дивный во страдальцех, святый, благоверный, великий княже михаиле! Велии подвизи и труды твои, яже за правоверие, за церковь божию и за отечество твое, град тферь, положил еси. Ты, возжелав вышних, оставил еси тленную славу земную, и подвижником Христовым ревнуя, доблественно противустал еси ярости царя нечестиваго и прещению зломышленнаго его воеводы. Ты, прием неправедное осуждение и заколение, восприял еси небесное царствие, и кровными каплями, яко пречудным каменем, украсив на главе твоей венец, ныне на небесех престолу всех Владыки с лики ангел и со всеми святыми его предстоиши. Сего ради, к раце мощей твоих притекающе, сия сердцем и усты лобызаем, и умильно к тебе взываем: о тезоимените небесному воеводе вышних сил, великий княже михаиле! молися непрестанно Христу Богу за град твой и люди и за вся православныя Христианы. Буди споборник крепок на враги православия благочестивейшему, самодержавнейшему, великому государю нашему, императору николаю александровичу всея россии и всему царствующему дому: испроси им предстательством твоим мир, здравие, долгоденствие и во всем благоспешество. Буди и нам помощник вся, яже ко спасению и пользе нашей, восприяти: охраняй нас от искушений и напастей, во временней жизни приходящих, и не лиши нас ходатайства твоего ко Христу Богу, во еже получити нам прегрешений прощение и сподобитися небеснаго селения со избранными его, яко да и в сем славится пречистное и великолепое имя его во веки веков.

*Тропарь, глас и~:*

Возвысив ум твой к Богу, и жития со ангелы возжелел еси, тленную славу земную оставил еси, блаженне, и положил еси душу твою за люди твоя, восприял еси венец противу трудов твоих, богомудре михаиле. Моли Христа Бога о чтущих любовию святую память твою.

*Ноемвриа к~г. Молитва святому благоверному великому князю александру невскому, во иноцех алексию.*

*Из\ службы со акафистом.*

Скорый помощниче всех усердно к тебе прибегающих и теплый наш пред\ Господем предстателю, святый благоверный великий княже александре! Призри милостивно на ны недостойныя, многими беззаконии непотребны себе сотворшыя, к раце мощей твоих [или ко святей иконе твоей] ныне притекающыя и из\ глубины сердца к тебе взывающыя. Ты в житии твоем ревнитель и защитник православныя веры был еси: и нас в ней теплыми твоими к Богу молитвами непоколебимы утверди. Ты великое возложенное на тя служение тщательно проходил еси: и нас твоею помощию пребывати коегождо, в неже призван есть, настави. Ты, победив полки супостатов, от пределов российских отгнал еси: и на нас ополчающихся всех видимых и невидимых врагов низложи. Ты, оставив тленный венец царства земнаго, избрал еси безмолвное житие, и ныне праведно венцем нетленным увенчанный на небесех царствуеши: исходатаиствуй и нам, смиренно молим тя, житие тихое и безмятежное, и к вечному царствию шествие неуклонное твоим предстательством устрой нам. Предстоя же со всеми святыми престолу божию, молися о всех православных Христианех, наипаче же о благочестивейшем, самодержавнейшем, великом государе нашем, императоре николае александровиче всея россии, да сохранит их Господь Бог своею благодатию в мире, здравии, долгоденствии и всяком благополучии в должайшая лета, да присно славим и благословим Бога в Троице святей славимаго, отца и сына и святаго духа, ныне и присно и во веки веков.

*Тропарь, глас д~:*

Яко благочестиваго корене пречестная отрасль был еси, блаженне александре: яви бо тя Христос, яко некое божественное сокровище российстей земли, новаго чудотворца, преславна и богоприятна. И днесь сошедшеся в память твою верою и любовию, во псалмех и пениих радующеся славим Господа, давшаго тебе благодать исцелений: егоже моли спасти град сей, и державе сродник твоих богоугодней быти и сыновом российским спастися.

*Величание:*

Величаем тя, святый благоверный княже александре, и чтем святую память твою: ты бо молиши о нас Христа Бога нашего.

*Ноемвриа к~г. Молитвы святителю митрофану, епископу воронежскому.*

*Из\ службы со акафистом.*

*МЛ~ТВА а~.*

О святителю отче митрофане! Се мы грешнии, нетлением честных мощей твоих и многими благодеяньми, чудесно содеянными и содеваемыми тобою, уверившеся, исповедуем, яко имаши велию благодать у Господа Бога нашего, и всесмиренно ко твоему благосердию припадающе, тебе молимся сице: моли о нас Христа Бога нашего, да низпослет всем чтущым святую память твою и усердно к тебе прибегающым богатыя милости своя: да утвердит во святей своей православней церкви живый дух правыя веры и благочестия, дух ведения и любве, дух мира и радости о дусе святе, да вся чада ея, чиста суща от мирских искушений и плотских похотей и злаго действия злых духов, духом и истиною покланяются ему, и усердно о соблюдении заповедей его ко спасению душ своих да потщатся. Пастырем ея да даст Господь святую ревность попечения о спасении людей, во еже неверующыя просветити, неведущыя наставити, сомнящыяся вразумити, отпадшыя от православныя церкве к ней возвратити, верующыя в вере соблюсти, грешныя на покаяние подвигнути, кающыяся утешити и во исправлении жизни утвердити, и тако вся люди ко уготованному вечному царству святых его привести. умоли Господа, угодниче Христов, благочестивейшему, самодержавнейшему, великому государю нашему, императору николаю александровичу мужество, мудрость, одоление на вся враги даровати, благопоспешение же во устроении царства его низпослати, и всему царствующему дому долгоденствие и спасение подати: избранным же от царя начальником да низпослет Господь усердие, прозорливость, мудрость и верность: всем же в державе его людем да дарует благий Бог наш мир, тишину, безмятежие и из\ъобилие плодов земных, паче же ко исполнению заповедей его тщание неленостное: и да избавит царствующыя грады, град сей, и вся иныя грады царства его, и веси, от глада, труса, потопа, огня, меча, нашествия иноплеменных, междоусобныя брани, смертоносныя язвы и от всякаго зла. Ей, святителю божий, да устроиши молитвами твоими вся благая душам и телесем нашым: да и мы прославим в душах и телесех наших Господа и Бога нашего, Иисуса Христа, емуже со отцем и святым духом слава и держава во веки веков.

*МЛ~ТВА в~.*

О всехвальный святителю Христов и чудотворче митрофане! Приими сие малое моление от нас грешных к тебе прибегающих, и теплым твоим предстательством умоли Господа и Бога нашего, Иисуса Христа, яко да призрев на ны милостивно, подаст нам согрешений наших вольных и невольных прощение, и по велицей своей милости избавит нас от бед, печалей, скорби и болезней душевных и телесных, обдержащих нас: да подаст земли плодоносие, и вся на пользу настоящаго жития нашего потребная: да дарует нам скончати житие сие привременное в покаянии, и да сподобит нас, грешных и недостойных, небеснаго царствия своего, во еже со всеми святыми славити его безконечное милосердие, со безначальным его отцем, и святым и животворящим его духом, во веки веков.

*Тропарь, глас д~:*

Правило веры и образ кротости, словом и житием, пастве твоей, отче смиренномудре митрофане, был еси: темже и во светлостех святых солнца светлейше возсиял еси, венцем нетления и славы украшаемь. Моли Христа Бога, благочестивейшему императору нашему николаю александровичу, всей державе его и граду твоему в мире спастися.

*Ноемвриа к~д. Молитвы святей великомученце екатерине.*

*МЛ~ТВА а~,*

*из\ акафиста.*

О святая екатерино, дево и мученце, истинная Христова невесто! Молим тя, яко нарочитую благодать, еюже предвари тя жених твой, сладчайшии Иисус, приимшую: якоже, посрамивши прельщения мучителя мудростию твоею, пятдесят витий победила еси, и напоивши их небесным учением, ко свету истинныя веры наставила еси, тако испроси и нам оную божию мудрость, да и мы, вся козни адскаго мучителя расторгше, мира же и плоти соблазны презревше, достойни явимся божественныя славы, и к разширению святыя нашея православныя веры сосуди достойни соделаемся, и с тобою в небесней скинии Господа и Владыку нашего Иисуса Христа, со отцем и святым духом, восхвалим и прославим во вся веки веков.

*МЛ~ТВА в~,*

*из\ инаго акафиста.*

О святая великомученце екатерино, избранный чистоты сосуде, столпе православия, предстательнице наша благонадежная, подвижнице законная, святая на святей горе свято почивающая! Зане сама явила еси Христианом вину к тебе молитися, прилежно молим тя: приникши свыше, вонми гласу моления нашего, призри на бедствия нас грешных, просвети омрачение ума нашего, сотвори нас горняя мудрствовати, а не земная. Поспеши нам молитвами твоими побеждати плотская похотения, к миру пристрастие и козни злых духов, на нас злобно воюющих: да твоим предстательством во дни жития сего свободни явимся от враждебных их нападений и по исходе от воздушных их истязаний. о премудрая дево! даруй нам вся яже к пользе прошения: можеши бо многая испросити у возлюбленнаго жениха твоего, Христа Бога нашего. Мы вемы, яко много может молитва праведнаго, поспешествуемая благостию милосердаго Бога, емуже слава, честь и благодарение всегда, ныне и присно и во веки веков.

*Тропарь, глас д~:*

Добродетельми яко лучами солнечными просветила еси неверныя мудрецы, и якоже пресветлая луна ходящым в нощи, неверия тьму отгнала еси, и царицу уверила еси, вкупе же и мучителя обличила еси, богозванная невесто, блаженная екатерино: желанием востекла еси в небесный чертог ко прекрасному жениху Христу, и от него царским венцем венчалася еси: емуже со ангелы предстоящи, за ны молися, творящыя пречестную память твою.

*Ноемвриа к~е. Молитва священномученку клименту, папе римскому,*

*чтомая в инкерманском святаго климента монастыре, таврическия епархии.*

О великий чудотворче, священномученче клименте! Ты ревностным проповеданием святыя Троицы и тайны воскресния Господа Иисуса Христа, яко муж равноангельный, еще жив сый, сердца неведущих истиннаго Бога чудодейственно просвещал еси, и по блаженнем преставлении твоем благодатию от Бога тебе данною чудеса неоскудно источал еси: приклонися убо и ныне к моим воздыханием сердечным, и твоею милостию и теплым заступлением пред\ всемогущим и человеколюбивым богом нашим, просвещение развращеннаго ума и сердца моего испроси, и помози ми во временнем житии сем творити вся в законе божии предложенная, всякаго же греха отметатися. Ты, великий подвижниче, от юности твоея клеветы претерпевый, многия же болезни душевныя и труды понесый, помолися ко Господу Богу о мне грешнем и недостойнем, да твоим предстательством и заступлением подаст всеблагий и мне грешному силу и крепость во благодушии претерпевати клеветы человеческия и яже на земли скорби и сохранити заповеди его. Ты, о великий чудотворче, на коеждо лето предивное чудо в мори являл еси: и на мне грешнем и недостойнем чудо божественныя помощи яви, да отступят волны страстей от души моея. Да очищуся покаянием, да прииму молитвами твоими здравие души и тела, и прославлю пречестное и великолепое имя Господа Бога и его благодать, данную тебе, во веки веков.

*Ноемвриа к~з. Молитвы святому великомученку георгию победоносцу.*

*Из\ молебнаго пения со акафистом.*

*МЛ~ТВА а~.*

Святый, славный и всехвальный великомученче Христов георгие! Собраннии во храме твоем и пред\ иконою твоею святою покланяющиися людие молим тя, известный желания нашего ходатаю: моли с нами и о нас умоляемаго от своего благосердия Бога, да милостивно услышит нас просящих его благостыню, и не оставит вся наша ко спасению и житию нуждная прошения, и дарует благочестивейшему императору нашему победу на сопротивныя, да укрепит же данною тебе благодатию во бранех православное воинство, и силы возстающих враг наших да низложит, да постыдятся и посрамятся, и дерзость их да сокрушится, и да уведят, яко мы имамы божественную помощь: и всем в скорби и обстоянии сущым многомощное яви твое заступление. умоли Господа Бога, всея твари создателя, избавити нас от вечнаго мучения, да всегда прославляем отца и сына и святаго духа, и твое исповедуем предстательство, ныне и присно и во веки веков.

*МЛ~ТВА в~.*

О всехвальный, святый великомученче и чудотворче георгие! Призри на ны скорою твоею помощию, и умоли человеколюбца Бога, да не осудит нас грешных по беззаконием нашым, но да сотворит с нами по велицей своей милости. Не презри моления нашего, но испроси нам у Христа Бога нашего тихое и богоугодное житие, здравие же душевное и телесное, земли плодородие и во всем из\ъобилие, и да не во зло обратим благая, даруемая нам тобою от всещедраго Бога, но во славу святаго имене его и в прославление крепкаго твоего заступления, да подаст он православному императору нашему и всему боголюбивому воинству на супостаты одоление, и да укрепит царство его непременяемым миром и благословением: изряднее же да оградит нас святых ангел своих ополчением, во еже избавитися нам, по исходе нашем из\ жития сего, от козней лукаваго и тяжких воздушных мытарств его, и неосужденным предстати престолу Господа славы. услыши нас, страстотерпче Христов георгие, и моли за ны непрестанно триипостаснаго Владыку всех Бога, да благодатию его и человеколюбием, твоею же помощию и заступлением, обрящем милость, со ангелы и архангелы и всеми святыми одесную правосуднаго судии стати, и того непрестанно славити со отцем и святым духом, ныне и присно и во веки веков.

*Тропарь, глас д~:*

Днесь блажат тя мира концы, божественных чудес исполньшеся, и земля радуется, напившися крове твоея: Христоименитии же людие града киева, освящением божественнаго храма твоего, радостию возвеселишася, страстотерпче георгие, сосуде избранный святаго духа, угодниче Христов. Егоже моли, с верою и мольбою приходящым во святый твой храм дати очищение грехов, умирити мир и спасти душы нашя.

*Ноемвриа к~з. Молитвы святителю иннокентию, епископу иркутскому.*

*МЛ~ТВА а~,*

*из\ службы.*

Святче божий, пастырю добрый, делателю верный винограда Христова, святителю отче иннокентие! Призри на град сей и на люди сия, моли Христа Бога, да сохранит паству твою от волков губящих ю, да низпослет нам духа своего святаго дар, во еже умудрити нас ходити пред\ ним во всяком благочестии и чистоте во вся дни жизни нашея: да славословяще имя его всесвятое во дни и в нощи, сподобимся быти наследницы и жизни вечныя, и прославим отца и сына и святаго духа, ныне и присно и во веки веков.

*МЛ~ТВА в~,*

*скорбнаго и сокрушеннаго сердца, из\ акафиста.*

К тебе, святче божий, яко к скорому помощнику и молитвеннику о спасении моем, аз недостойный и грешный припадая молюся: не презри мене унылаго, немощнаго, во многия беззакония впадшаго и по вся дни и часы согрешающаго, но вонми души моей, яко скорблю, и умоли Господа Бога, всея твари содетеля, емуже ныне предстоиши в радости святых и с лики ангел, помиловати мя и извести из\ темницы греховныя душу мою, прежде даже не отиду отсюду и ктому не готов явлюся на суд его. Ей, отче! не посрами мене, к тебе с верою притекающаго: аще бо и недостоин есмь твоего ходатайства и заступления, но ты, быв подражатель человеколюбия божия, сотвори мя достойна чрез\ обращение от злых дел ко благому житию, да тако душею и телом здрав быв, славлю и пою дивнаго во святых своих Бога нашего, и твое теплое заступление, всегда, ныне и присно и во веки веков.

*МЛ~ТВА г~,*

*из\ инаго акафиста.*

О великий Христов угодниче, святителю отче иннокентие! услыши нас, тебе молящихся. Ты веси нашя скорби и недуги, слышиши воздыхания множества к тебе притекающих: сего ради к тебе, яко отцу нашему, скорому помощнику и теплому молитвеннику, зовем: не остави нас твоим у Бога ходатайством. Мы присно заблуждаем от пути спасения: руководи нас, милостивый наш наставниче. Мы немощни есмы в вере: утверди нас, правоверия учителю. Мы зело убози сотворихомся добрых дел: обогати нас, благосердия сокровище. Мы присно наветуеми есмы от враг видимых и невидимых и озлобляеми: помози нам, безпомощных заступниче. Гнев божий, праведно движимый на ны за беззакония наша, отврати от нас твоим ходатайством у престола судии Бога, емуже ты предстоиши на небеси, отче иерарше, архиереев похвало. услыши, молим тя, великий Христов угодниче, и зде с молением тебе предстоящыя, и вся, на всяком месте, тебе с верою призывающыя: и испроси молитвами твоими у отца небеснаго всем нам прощение грехов наших и от бед избавление. Ты бо еси свидетельствованный безчисленными чудесы помощник, заступник и молитвенник, и о тебе славу возсылаем отцу и сыну и святому духу, ныне и присно и во веки веков.

*Тропарь, глас г~:*

Светильниче церкве пресветлый, озаривый лучами доброт твоих страну сию, и исцеленьми многими притекающих к раце твоей с верою Бога прославивый, молим тя, святителю отче иннокентие, ограждай молитвами твоими град сей от всех бед и печали.

*Ноемвриа к~з. Молитва святителю иакову, епископу ростовскому.*

О пречудне и преблаженне отче, святителю Христов иакове! С верою и любовию к тебе припадающе, молим тя: огради нас святыми твоими молитвами от всякия беды, скорби и болезни и от всякаго гнева божия, праведно на ны движимаго: испроси нам тихое и безмятежное житие, во всяком благочестии и чистоте: помози нам спасение получити и царствия небеснаго достигнути. Ей, угодниче божий и заступниче наш! не презри усерднаго моления сего нашего, но призри на ны милостивно и умоли о нас всещедраго человеколюбца Бога, да не погибнем люте со беззаконии нашими, но да сподобимся с тобою и со всеми святыми славити и воспевати всесвятое имя его во веки веков.

*Тропарь, глас д~:*

Избран от юности Богови быв, святителю иакове, и сего ради архиерейства саном почтен, упасл еси люди тебе богом врученныя: темже и по преставлении чудес дарования от Бога приял еси, исцеляти различныя недуги. Моли о нас совершающих честную память твою, да тебе непрестанно величаем.

*Ноемвриа к~з, февруариа а~и и априлиа к~в. Молитва святому благоверному князю всеволоду, во святем крещении гавриилу, псковскому чудотворцу.*

*Из\ акафиста.*

О великий угодниче божий и преславный чудотворче, святый благоверный княже всеволоде гаврииле, града пскова и всея державы российския небесный заступниче и покровителю, и всех нас усердный пред\ богом предстателю и защитителю! Предстоя престолу великаго царя и Бога нашего, в Троице святей славимаго и покланяемаго, велие дерзновение к нему имаши, яко верный раб его и угодник. К тебе убо, яко сродному нам и многомощному пред\ Господем ходатаю, прибегаем мы грешнии и недостойнии, и умиленно просим тя: моли всеблагаго Бога, да отвратит от нас гнев свой, праведно по делом нашым на ны движимый, и презрев безчисленная прегрешения наша, обратит нас на путь покаяния и спасения. Огради молитвами твоими в мире жизнь нашу, и во всем благое поспешение и вся к животу и благочестию потребная нам даровати испроси. И якоже древле град твой псков от пленения и разорения ратнаго избавил еси, тако и ныне нас и вся грады и веси страны нашея от всяких напастей и бед и внезапныя смерти предстательством твоим избави, и от всех враг видимых и невидимых покровом твоим защити. Сохрани молитвами твоими в мире, здравии и долгоденствии благочестивейшаго государя нашего, императора николая александровича, и державе его и всему царству российскому буди крепкое ограждение, да тихое и безмолвное житие поживем во всяком благочестии и чистоте, и тако в мире временное сие житие прешедше, в вечный достигнем покой, и сподобимся небеснаго царствия, славяще отца и сына и святаго духа, и твое святое заступление, во веки веков.

*Тропарь, глас д~:*

Измлада явился еси, богомудре княже гаврииле, божественный сосуд, избран Богови, благочестием воспитан, веру непорочну соблюд, и многи святыя церкви устроив, изгнание претерпел еси от своих, якоже и целомудрии прародители твои от брата убиение: с нимиже предстоя святей Троице, молися, державы росския начальником сохраненым быти и всем нам спастися.

*Ноемвриа л~. Молитва святому апостолу андрею первозванному.*

*Из\ акафиста.*

Первозванне апостоле Бога и Cпаса нашего Иисуса Христа, церкве последователю верховный, всехвальне андрее! Славим и величаем апостольския труды твоя, сладце поминаем твое благословенное к нам пришествие, ублажаем честная страдания твоя, яже за Христа претерпел еси, лобызаем священныя мощи твоя, чтим святую память твою и веруем, яко жив Господь, жива же и душа твоя, и с ним во веки на небеси пребываеши, идеже и нас любовию твоею не оставляеши, якоже возлюбил еси отцы нашя, егда духом святым прозрел еси земли нашея ко Христу обращение. Веруем же, яко и молиши о нас Бога, зря во свете его вся нужды нашя. Тако сию веру нашу во храме твоем исповедуем и Господа и Бога и Cпаса нашего Иисуса Христа молим, да молитвами твоими подаст нам вся потребная ко спасению нас грешных: да якоже ты абие по гласу Господа, оставль мрежи твоя, неуклонно тому последовал еси, сице и кийждо от нас не своих си да ищет, но еже к созиданию ближняго, и о горнем звании да помышляет. Имуще же тя предстателя и молитвенника о нас, уповаем, яко молитва твоя много может пред\ Господем и спасителем нашим Иисусом Христом, емуже подобает всякая слава, честь и поклонение, со отцем и святым духом, во веки веков.

*Тропарь, глас д~:*

Яко апостолов первозванный и верховнаго сущий брат, владыце всех, андрее, молися, мир вселенней даровати и душам нашым велию милость.

*МЕСЯЦЪ ДЕКЕМВРИЙ.*

*Декемвриа г~ и иануариа ф~и. Молитвы преподобному савве, игумену сторожевскому, звенигородскому чудотворцу.*

*МЛ~ТВА а~,*

*из\ службы.*

О пречестная и священная главо, небеснаго иерусалима гражданине, пресвятыя Троицы обиталище, преподобне отче савво! Велие имея дерзновение ко всемилостивому владыце, молися о стаде ограды твоея и о всех по духу чадех твоих: не премолчи вопия за ны ко Господу, и не презри верою и любовию чтущих тя. Испроси предстательством твоим у царя царствующих мир церкви, под\ знамением креста воинствующей: благоденствие в мире и поможение во бранех благочестивейшему императору нашему николаю александровичу: архиереом святительства благолепие: монашествующым доброе в подвизех течение: царствующым градом, святей обители сей, граду сему и всем градом и странам охранение, миру безмятежие и мир, от глада и пагубы избавление: старым и немощным утешение и подкрепление: юным и младенцем благое в вере возрастание, во евангельстем учении твердое обучение и в чистоте и целомудрии пребывание: вдовицам и сиротам милость и заступление: плененным отраду и возвращение: болящым исцеление, малодушным утверждение: заблуждшым исправление: согрешающым дух сокрушения: бедствующым и всем, благодатныя помощи требующым, благовременную помощь. Не посрами нас, с верою к тебе притекающих: споспешествуй, яко чадолюбивый отец чадом, и нам понести иго Христово во благодушии и терпении: и всех управи в мире и покаянии скончати житие свое непостыдно и преселитися со упованием во обители небесныя, идеже ты, по трудех и подвизех, ныне водворяешися со ангелы и святыми, видя и прославляя Бога, в Троице славимаго, отца и сына и святаго духа.

*МЛ~ТВА в~,*

*чтомая в звенигородском саввине-сторожевском монастыре, московския епархии.*

О честная главо, преподобне и богоблаженне отче наш савво! Не престай молитву творя к человеколюбцу Богу о стаде твоем, еже от души возлюбил еси и о немже труды многи и поты и болезни претерпел еси. Ты веси отвсюду належащий нам страх, веси и непременную бесовскую на ны рать, веси телесное стужение и злолютство, веси усердия нашего неможение. Сего ради молим тя: якоже в труднем сем и многоболезненнем житии твоем братию зело возлюбил еси и наставник неусыпен ей был еси ко спасению, тако и ныне престолу божию предстоя, поминай ны чада твоя, яко да избавит нас Господь от тьмы страстей и всякаго обдержания лукавых бесов и злых человек. Помяни, преподобне отче, и мене убогаго раба твоего *имярекъ*
, да молитвами твоими в день страшнаго прещения милостиваго судию обрящу, Господа нашего Иисуса Христа, емуже слава и держава, со отцем и с пресвятым духом, ныне и присно и во веки веков.

*Тропарь, глас и~:*

Пустыни явился еси доброе прозябение, преподобне: от юности бо изволил еси чистое житие, духовному твоему учителю последуя, и того учением ум к небесным вперив, стаду твоему премудр наставник показался еси: темже и Христос, яко пресветла тя светильника, чудесы обогати. Савво отче наш, моли спастися душам нашым.

*Декемвриа д~. Молитвы святей великомученце варваре.*

*Из\ службы со акафистом.*

*МЛ~ТВА а~.*

Святая славная и всехвальная великомученце Христова варваро! Собраннии днесь во храме твоем божественнем людие, раце мощей твоих покланяющеся и любовию целующе, страдания твоя мученическая и в них самаго страстоположника Христа похвалами ублажаем, и тебе, известная желания нашего ходатаице, молим: моли с нами и о нас умоляемаго от своего милосердия Бога, да милостивно услышит нас, просящих его благостыню, и не отставит от нас вся ко спасению и житию нужная прошения, Христианскую же кончину жития нашего безболезненну, непостыдну, мирну и божественных таин причастну да дарует, и всем на всяком месте, во всякой скорби и обстоянии, требующым его человеколюбия и помощи, великую свою подаст милость, да благодатию божиею и твоим теплым предстательством, душею и телом всегда здрави пребывающе, славим дивнаго во святых своих Бога Исраилева, не удаляющаго помощи своея от нас, всегда, ныне и присно и во веки веков.

*МЛ~ТВА в~.*

Премудрая и всекрасная святая великомученце Христова варваро! Блаженна еси, яко премирная мудрости божия плоть и кровь не яви тебе, но сам Бог отец небесный, иже тебе, веры ради от невернаго отца оставленную, изгнанную и умерщвленную, в дщерь себе возлюбленную прият: за тленное земнаго имения наследие, плоти нетление дарова: труды мученическия упокоением во царствии небеснем увенча: временное твое житие, смертию его ради пресеченное, сицевою возпрослави почестию, яко душу с лики небесных вчини духов, тело же, на земли во храме их ангельском положенное, ангелом заповеда сохранити цело, честно и многочудесно. Блаженна еси, Христу сыну божию, жениху небесному, уневещенная дево, егоже доброты твоея рачителя имети желающи, всю себе страданием, ранами, удов резанием и самыя главы усечением, аки утварьми. дражайшими потщалася еси украсити: да тако, яко жена верна, главе своей, мужу Христу, духом и телом соединишися неразлучно, глаголющи: обретох, егоже возлюби душа моя, удержах его, и не оставих его. Блаженна еси, яко святый дух на тебе почил есть, имже духовными духовная разсуждати научена бывши, вся духи лукавствия во идолех яко пагубныя отринула еси, и единаго Бога духа познавши, яко истинная поклонница, духом и истиною кланятися изволила еси, проповеднически глаголющи: Троицу чту, едино божество. Сию убо святую Троицу, юже в житии и смерти исповеданием и страданием твоим прославила еси, умоли о мне, предстательнице моя, яко да и аз всегда тройственною, веры, любве и надежды, туюжде святую Троицу почитаю добродетелию. Имам светильник веры, но празден благих дел елеа: ты, мудрая дево, страдальческую плоть твою, крове исполнену и ранами преливающуся, аки светильник имущая, даждь от елеа твоего, да тем душевную мою свещу украсив, сподоблюся по тебе внити в чертог небесный. Пресельник аз есмь на земли и пришлец, якоже вси отцы мои: ты убо, благ вечных наследнице и блаженная обеда во царствии небеснем причастнице, яко в странствии жития, трапезы божественныя угощения, сице и во исходе от мира, желаемаго сподоби мя напутствования: и егда в конец сном смерти начну усыпати, сотвори, яко да благодатию божественных тела и крове таин укреплен, прейду в крепости яди тоя далекий путь смерти, даже до горы небесныя: и тамо, егоже ты чрез\ три окна банныя прежде верою Бога Троицу узрела еси, сего купно с тобою лицем к лицу да удостоюся видети и славити его в нескончаемыя веки.

*МЛ~ТВА г~.*

К тебе, яко ко истинному скораго исцеления и многочуднаго врачевания источнику, святая дево варваро великомученце, аз немощный прибегаю, и ко твоим святым мощем усердно припадая, молюся: виждь раны греховныя и всетелесную язву, виждь неможение души моея, и сие, обычным твоим милосердием и благостию понуждаема, исцелити потщися. Вонми гласу моления моего, не презри от окаяннаго моего сердца приносимое стенание, и вопль мой услыши, яко ты еси мое прибежище. Святую, единосущную и неразделимую Троицу, юже треми окны в бани отечестей созданными из\ъобразила еси, о мне грешнем и нетерпеливем моли, да помилует мя ныне и в день смерти моея. Помолися же отцу небесному, да мя, всеми грехми приклоненнаго и низу поверженнаго, воздвигнет на славословие свое, и устроит мя всегда горе имети сердце, горняя мудрствовати, а не земная. умоли Христа сына божия, иже молитву твою страдальческую в темнице услыша, да мя, лениваго к молитвам и во унынии мнозе аки в темнице седяща, к скорому течению путем заповедей божиих наставит, и да подаст мне о еже непрестанно молитися усердное хотение. Призови и духа святаго, чистоты неизнуряемаго источника, в подвизе страдальчестем тя чистую деву укрепившаго и от студа наготы крилома своима защитившаго, яко да и мне студному и нечистому сердце чисто созиждет, и дух прав обновит во утробе моей: паче же да подаст мне усердно подвизатися в житии чистем, и укрепит мя на творение благих дел. Верую, яко вся сия можеши мне, о святая великомученце варваро, у пресвятыя Троицы исходатайствовати: и аще восхощеши, сильна еси помощи мне, яко прославившая Бога во удесех твоих страдальческих. И вем, дево святая, яко ничтоже тебе невозможно, токмо аще не презриши слез и воздыхания моего: сего ради к честней святых мощей твоих чудотворных раце припадаю, и тебе на небеси душею пребывающей покланяяся, дерзаю молитвенно глаголати: да будут уши твои внемлюще гласу молитвы моея, и твое святое предстательство да не даст ми без\ исповедания и покаяния умрети: ибо, аще в коем благодетельстве прославляема еси, но в сем наипаче, яко всяк, имеяй надежду на тя и всегда в помощь призываяй тя, от внезапныя избежит смерти, от неяже и мене окаяннаго избави, дево чистая, великомученце варваро, и всемощными твоими молитвами удостой мя одесную Христа сына божия стати и слышати глас глаголющий: благий рабе и верный, вниди в радость Господа твоего.

*Тропарь, глас и~:*

Варвару святую почтим: вражия бо сети сокруши, и яко птица избавися от них помощию и оружием креста, всечестная.

*Ин тропарь, глас д~:*

Агнице преблаженная варваро, божественне озарившися светом святыя Троицы трисолнечным и в купели крещения утвердившися, в побеждение лести отеческия, веру исповедала еси Христову. Темже, всечестная, свыше благодать тебе дарова Бог, исцеляти недуги и болезни вся: егоже моли, великомученце, да спасет душы нашя.

*Декемвриа е~. Молитва преподобному савве освященному, иерусалимскому.*

*Из\ акафиста.*

О предивный и всехвальный угодниче божий, преподобне отче савво! Днесь во святем храме твоем, благоговейно предстояще пред\ святою иконою твоею и радостно совершающе пресветлую память твою, ублажаем тя заступника нашего. Почитающе же твое велие дерзновение пред\ Господем, смиренно молим тя, преблаженне: приими милостивно от нас хвалебное пение сие, от любве и усердия тебе приносимое. И, яко имеяй велие дерзновение ко Господу, потщися богоприятным твоим ходатайством испросити у царя царствующих и Господа господствующих, яко да пробавит великия и богатыя милости своя на нас грешных, да подаст нам дух правыя веры, дух ведения и любве, дух мира и радости о дусе святе, да избавит от бед и напастей, да низпослет вся полезная ко спасению душ наших. Благочестивейшему же, самодержавнейшему, великому государю нашему, императору николаю александровичу всея россии да дарует долгоденствие и душевное спасение, на супостаты одоление, во устроении царства благопоспешение и на вся благая начинания благословение, и всему царствующему дому премногую милость свою и благоволение. Святейшему же правительствующему синоду да низпослет благодать свою, право правити слово Христовы истины: начальником и судиям да подаст мудрость и нелицеприятие. Всем же православным да низпослет мир, тишину, безмятежие, усердие ко исполнению заповедей его, из\ъобилие плодов земных: и да избавит всю российскую страну от глада, труса, потопа, огня, меча, нашествия иноплеменных и междоусобныя брани, смертоносныя язвы и от всякаго зла. Ей, угодниче божий! не презри молений наших, но услыши нас молящихся тебе, и под\ кровом заступления твоего сохрани нас [и обитель сию] ненаветны от враг видимых и невидимых, да сподобимся скончати житие наше в покаянии и восприимем вечная благая во царствии Христа Бога нашего, идеже восхвалим с тобою и всеми святыми достопокланяемое имя пресвятыя Троицы, отца и сына и святаго духа, во веки веков.

*Тропарь, глас и~:*

Слез твоих теченьми, пустыни безплодное возделал еси, и яже из\ глубины воздыханьми, во сто трудов уплодоносил еси, и был еси светильник вселенней, сияя чудесы, преподобне савво, отче наш: моли Христа Бога спастися душам нашым.

*Декемвриа е~. Молитвы святителю гурию, архиепископу казанскому.*

*Зри выше, октовриа в д~ день, лист ч~з.*

*Тропарь, глас д~,*

*творение святителя димитриа ростовскаго:*

Правило веры и образ целомудрия, учителя добрых дел и наставника спасения, даде тя Господь новопросвещенному граду казани, в немже приобрел еси новыя от язык люди, и привел еси я Христови. Сего ради в память твою радостно сошедшеся, честне празднуем святое твое успение: ты же, отче наш, святителю Христов гурие, моли Христа Бога спастися душам нашым.

*Декемвриа з~. Молитвы святителю николаю, архиепископу мирликийскому.*

*МЛ~ТВА а~,*

*из\ службы со акафистом.*

О всехвальный и всечестный архиерею, великий чудотворче, святителю Христов, отче николае, человече божий и верный рабе, мужу желаний, сосуде избранный, крепкий столпе церковный, светильниче пресветлый, звездо осиявающая и освещающая всю вселенную! Ты еси праведник, яко финикс процветый, насажденный во дворех Господа своего: живый в мирех, миром облагоухал еси, и миро приснотекущее благодати божия источаеши: твоим шествием, пресвятый отче, море освятися, егда многочудесныя твоя мощи шествоваху во град барский, от востока до запада хвалити имя господне. о преизящный и предивный чудотворче, скорый помощниче, теплый заступниче, пастырю предобрый, спасаяй словесное стадо от всяких бед! тебе прославляем и тебе величаем, яко надежду всех Христиан, источника чудес, защитителя верных, премудраго учителя, алчущих кормителя, плачущих веселие, нагих одеяние, болящих врача, по морю плавающих управителя, пленников свободителя, вдов и сирот питателя и заступника, целомудрия хранителя, младенцев кроткаго наказателя, старых укрепление, постников наставника, труждающихся упокоение, нищих и убогих из\ъобильное богатство. услыши нас молящихся тебе и прибегающих под\ кров твой, яви предстательство твое о нас к вышнему, и исходатайствуй твоими богоприятными молитвами вся полезная ко спасению душ и телес наших: сохрани святую обитель сию [или храм сей] всякий град и весь, и всякую страну Христианскую, и люди живущыя, от всякаго озлобления помощию твоею. Вемы бо, вемы, яко много может молитва праведнаго, поспешествующая во благое: тебе же праведнаго, по преблагословенней Деве Марии, предстателя ко всемилостивому Богу имамы, и ко твоему, преблагий отче, теплому ходатайству и заступлению смиренно притекаем. Ты нас соблюди, яко бодрый и добрый пастырь, от всяких врагов, губительства, труса, града, глада, потопа, огня, меча, нашествия иноплеменников, и во всех бедах и скорбех наших подавай нам руку помощи, и отверзи двери милосердия божия: понеже недостойни есмы зрети высоту небесную, от множества неправд наших: связани есмы узами греховными, и николиже воли создателя нашего сотворихом, ни сохранихом повелений его. Темже преклоняем колена сокрушеннаго и смиреннаго сердца нашего к зиждителю своему, и твоего отеческаго заступления к нему просим: помози нам, угодниче божий, да не погибнем со беззаконии нашими: избави нас от всякаго зла и от всякия вещи сопротивныя, управи ум наш, и укрепи сердце наше в правой вере, в нейже твоим предстательством и ходатайством, ни ранами, ни прещением, ни мором, ни коим гневом от создателя своего умалени будем, но мирное зде поживем житие, и да сподобимся видети благая на земли живых, славяще отца и сына и святаго духа, единаго в Троице славимаго и покланяемаго Бога, ныне и присно и во веки веков.

*МЛ~ТВА в~,*

*из\ тояже книги.*

О всесвятый николае, угодниче преизрядный Господень, теплый наш заступниче и везде в скорбех скорый помощниче! Помози мне, грешному и унылому, в настоящем сем житии: умоли Господа Бога даровати ми оставление всех моих грехов, елико согреших от юности моея, во всем житии моем, делом, словом, помышлением и всеми моими чувствы: и во исходе души моея помози ми окаянному, умоли Господа Бога, всея твари содетеля, избавити мя от воздушных мытарств и вечнаго мучения: да всегда прославляю отца и сына и святаго духа, и твое милостивное предстательство, ныне и присно и во веки веков.

*МЛ~ТВА г~,*

*из\ тояже книги.*

О всеблагий отче николае, пастырю и учителю всех, верою притекающих ко твоему заступлению и теплою молитвою тебе призывающих! Скоро потщися и избави Христово стадо от волков губящих е: и всяку страну Христианскую огради и сохрани святыми твоими молитвами от мирскаго мятежа, труса, нашествия иноплеменников и междоусобныя брани, от глада, потопа, огня, меча и внезапныя смерти. И якоже помиловал еси триех мужей в темнице седящих, и избавил еси их от царева гнева и посечения мечнаго: тако помилуй и мене, умом, словом и делом во тьме грехов суща, и избави мя от гнева божия и вечныя казни: яко да твоим ходатайством и помощию, своим же милосердием и благодатию, Христос Бог тихое и безгрешное житие даст ми пожити в веце сем, и избавит мя от шуияго стояния, сподобит же деснаго со всеми святыми во веки веков.

*МЛ~ТВА д~.*

О пастырю добрый, учителю и наставниче наш, святителю отче николае! Ты, ангельски пожив на земли, по преставлении твоем яко ангел благий просиял еси, молящымся тебе присный помощник являяся. Веруем от всея души и помышления, яко твоими неложными ходатайствы и благодатию, обильно дарованною тебе от Господа Cпаса нашего, нашему спасению присно способствуеши. убо и в час сей наша недостойная приими моления: свободи нас твоим заступлением от облежащаго нас суесловия и суемудрия, неправоверия и зловерия человеческаго: молися мир всем дающему низпослати мир церквам, расточенная же во едино собрати, и державу благочестивейшаго, самодержавнейшаго императора нашего николая александровича в мире и тишине сохранити: моли милостиваго Господа, да, имиже весть судьбами, спасет нас от прегрешений наших: моли благость его, о еже милостивно подати нам и всему миру потребная, да непрестанно славим, хвалим, поем и величаем пречестное и великолепое имя отца и сына и святаго духа, ныне и присно и во веки веков.

*МЛ~ТВА е~,*

*чтомая пред\ чудотворною иконою святителя николаа в селе промзине, симбирския епархии.*

О всехвальный, великий чудотворче, святителю Христов, отче николае! Молим тя, буди надежда всех Христиан, верных защититель, алчущих кормитель, плачущих веселие, болящих врачь, по морю плавающих управитель, убогих и сирых питатель и всем скорый помощник и покровитель, да мирное зде поживем житие и да сподобимся видети славу избранных божиих на небеси и с ними непрестанно воспевати единаго в Троице покланяемаго Бога во веки веков.

*МЛ~ТВА з~,*

*чтомая в покровском медведевском единоверческом монастыре, нижегородския епархии.*

О великий заступниче, архиерею божий, николае треблаженне, иже подсолнечную осиявый чудесы, призывающым же тя скорый услышатель являяйся, ихже присно предваряеши и спасаеши, и избавляеши, и от бед всяческих из\ъимаеши, от Бога данною ти чудес и даров благодатию! услыши мя недостойнаго, с верою тя призывающа и молебное тебе приносяща пение: тебе бо ходатая на умоление ко Христу предлагаю. о пресловущий в чудесех, святителем высото! яко имеяй дерзновение, скоро владыце предстани, и преподобнии свои руце молебне к нему простри о мне грешнем, и от него щедроты благости подаждь ми, и приими мя в свое заступление, и от всех бед и зол мя избави, от нашествия врагов видимых и невидимых свобождая, и тех всех наветы и злохитрства погубляя, и борющих мя во всей жизни моей отражая: прегрешением же моим прощение испроси, и спасена мя Христу представи, и царствия небеснаго сподоби улучити за множество того человеколюбия, емуже подобает всяка слава, честь и поклонение, со безначальным его отцем, и с пресвятым и благим и животворящим духом, ныне и присно и во веки веков.

*МЛ~ТВА з~,*

*чтомая в николаевской единоверческой церкви села сомовки, нижегородския епархии.*

О добрый наш пастырю и богомудрый наставниче, святителю Христов николае! услыши нас грешных, молящихся тебе и призывающих в помощь скорое предстательство твое: виждь нас немощных, отвсюду уловляемых, всякаго блага лишенных и умом от малодушия помраченных: потщися, угодниче божий, не оставити нас в греховнем плену быти, да не будем в радость врагом нашым и не умрем в лукавых деяниих наших. Моли о нас недостойных содетеля нашего и Владыку, емуже ты со безплотными лики предстоиши: милостива к нам сотвори Бога нашего в нынешнем житии и в будущем веце, да не воздаст нам по делом нашым и по нечистоте сердец наших, но по своей благости воздаст нам. На твое бо ходатайство уповающе, твоим предстательством хвалимся, твое заступление на помощь призываем, и ко пресвятому образу твоему припадающе, помощи просим: избави нас, угодниче Христов, от зол находящих на нас, и укроти волны страстей и бед возстающих на нас, да ради святых твоих молитв не обымет нас напасть и не погрязнем в пучине греховней и в тине страстей наших. Моли, святителю Христов николае, Христа Бога нашего, да подаст нам мирное житие и оставление грехов, душам же нашым спасение и велию милость, ныне и присно и во веки веков.

*Тропарь, глас д~:*

Правило веры и образ кротости, воздержания учителя яви тя стаду твоему яже вещей истина: сего ради стяжал еси смирением высокая, нищетою богатая. отче священноначальниче николае, моли Христа Бога спастися душам нашым.

*Декемвриа з~. Молитвы преподобному антонию сийскому.*

*Из\ акафиста.*

*МЛ~ТВА а~.*

О предивный чудотворче и великий угодниче божий, преподобне отче антоние, пастырю наш добрый, теплый заступниче и скорый помощниче! Предстоя престолу пресвятыя Троицы, призри милостивым оком на ны и на вся люди, благоговейне притекающыя к честному гробу твоему, в немже лежащыя святыя мощи твоя, от дней древних нетлением цветущыя и благодатию животворящаго пресвятаго духа благоухающыя, исцеления от всяких недугов душевных и телесных неоскудно источают: услыши нас молящихся тебе и чтущих святую память твою. Простри руце твои ко владыце небесе и земли, и в твоих богоприятных молитвах поминай благочестивейшаго, самодержавнейшаго, великаго государя нашего, императора николая александровича всея россии и весь царствующий дом, святейший правительствующий синод, святейшыя вселенския патриархи, преосвященныя митрополиты, архиепископы и епископы, и весь священнический и монашеский чин, и весь причет церковный, и благоверных правительствующий сигклит, военачальники, градоначальники, Христолюбивое воинство и вся православныя Христианы, и испроси нам оставление прегрешений наших. Моли милостиваго Бога отвратити от нас всякий гнев его, праведно на ны движимый, и сохранити не точию обитель нашу, но и вся грады и веси, и вся страны Христианския, и люди живущыя в них, от града и глада, от труса и потопа, от огня и меча, от нашествия иноплеменных и междоусобныя брани, от смертоносныя язвы и всякия пагубы и всякаго зла, даровати же нам вся к жизни временней благопотребная и к вечному спасению полезная. Помози нам, святче божий, избежати пагубных сетей диавольских, препобедити соблазны мира и умертвити уды нашя сущыя на земли: отврати очи наши от суетных и прелестных вещей земных, направи же умы и мысли нашя ко зрению красоты божественныя, пренебесныя и нетленныя: сердца наша, недугующая страстьми греховными, исцели, да не прильпнут сластем привременным и безместным: согрей же я божественною любовию, да вожделеют истиннаго и непреходящаго блаженства, еже в Бозе. укрепи нас ко исполнению заповедей господних, даждь нам покаяние сердечное и умиление слезное, молитву непрестанную и трудолюбие неослабное, бодренное трезвение ума и хранение сердца, мир помыслов, чистоту желаний, правоту деяний, да избавльшеся тобою от всех враг видимых и невидимых, от всяких зол душевных и телесных, и соблюдше веру правую, надежду неотложную и любовь нелицемерную, богоугодне скончаем житие наше на земли, и прешедше в жизнь вечную, сподобимся зрети трисветлую зарю трисияющаго вечнаго солнца, и в невечернем дни небеснаго царствия, купно с тобою и со всеми святыми, благодарне воспевати и благословляти пресвятую Троицу, отца и сына и святаго духа, во веки веков.

*МЛ~ТВА в~.*

О богоблаженне и приснопамятне отче наш антоние! Не мним тя мертва суща: аще телом и преставился еси от нас, но жив в соборе ангелов водворяешися. Моли за ны, избранниче Христов, и не презри нас, верою и любовию чтущих тя: поминай нас недостойных у престола царя небеснаго, тебе бо дадеся благодать молитися за ны. о заступниче и молитвенниче наш добрый! се святых мощей твоих рака пред\ очима нашима видима есть. Сохраняй убо нас всегда от сетей вражиих: молися ко Господу о спасении душ наших, и испроси нам покаяния время и Христианскую кончину безболезнену, непостыдну, мирну, да невозбранно прейдем мытарства воздушных князей и сподобимся небеснаго царствия со всеми угодившими владыце небесе и земли, Господу нашему Иисусу Христу, емуже подобает всякая слава, честь и поклонение, всегда, ныне и присно и во веки веков.

*Тропарь, глас а~:*

Желанием духовным распалився и мятежи мирския отринув, ко единому Богу любовию прилепился еси, и того вседушне взыскуя, во внутреннюю пустыню отшел еси, при водах вселився: идеже во слезах и трудех пребывая многолетное время, в терпении мнозем житие ангельское проходил еси, в наставлении божественнаго разума: и множество монахов собрал еси, мудре, ихже посещая не остави, антоние преподобне отче наш, пресвятей Троице моляся от зол всяческих избавити и спасти душы нашя.

*Декемвриа з~ и маиа к~з. Молитвы преподобному нилу, столобенскому чудотворцу.*

*МЛ~ТВА а~,*

*из\ службы.*

О великий угодниче, преславный чудотворче, собраннаго зде о тебе стада Христова бодрый пастырю и обители сея богом данный начальниче, ниле преблаженне! Душею на небеси престолу божию предстояй и троичныя славы наслаждаяйся, телом же на земли в божественнем храме почиваяй и от него данною ти свыше благодатию различная источаяй чудеса, призри милостивым оком на предстоящыя честней раце твоей люди и просящыя сильныя твоея помощи. Се бо мы, в безмерных согрешениих осквернившиися и в тине страстей присно валяющиися, праведный гнев божий на себе наведохом, и всякия милости недостойни сотворихомся: темже и не смеюще возвести очес наших к высоте небесней, ниже вознести молебный глас, сердцем сокрушенным и духом смиренным тебе в ходатайство и пособие призываем. Ты убо, яко стяжавый дерзновение, воздвигни горе преподобнии твои руце, якоже древле чудный оный моисей боговидец, амалика побеждаяй, и испроси скиптродержавному благочестивейшему императору нашему николаю александровичу, самодержцу всея россии, и всему царствующему дому, непреоборимую на невидимыя и видимыя враги победу, здравие нерушимое, лет долготу, мир во днех его, церкви благостояние, воздуха благорастворение, земли плодоносие. Избави же всех, верою несумненною к Богу приходящих и многоцелебныя мощи твоя благоговейно почитающих, от всяких бед душевных и телесных, от всех томлений и прилогов диавольских. Буди печальным утешитель, недугующым врачь, напаствуемым помощник, нагим покровитель, вдовицам заступник, сирым защитник, младенцем питатель, старым укрепитель, странствующым путевождь, плавающым кормчий, и исходатайствуй всем, крепкия помощи твоея усердне требующым, вся ко спасению полезная. Яко да твоими молитвами наставляеми, путь маловременнаго жития нашего на земли безбедно совершим, и некончаемый покой на небеси улучивше, прославим купно с тобою всех благих подателя, единаго в Троице славимаго Бога, отца и сына и святаго духа, ныне и присно и во веки веков.

*МЛ~ТВА в~,*

*чтомая в ниловой пустыни, тферския епархии.*

О преподобне и богоблаженне, пастырю и начальниче, отче ниле! Яко имеяй дерзновение ко владыце Христу и ко пречистей его матери, пресвятей Богородице, буди молитвенник и помощник и ходатай о нас недостойных, живущих во святей обители сей, еяже богоизбранней дружине ты начальник являешися, и о приходящих с верою к цельбоносным мощем твоим. Буди помогая и заступая от злаго нашего сопротивника, яко да твоими молитвами, пребывающии на месте сем, и приходящии с верою к раце мощей твоих, и на всяком месте призывающии тя на помощь невредими будем от бесов и злых человек, славу и благодарение возсылающе отцу и сыну и святому духу, ныне и присно и во веки веков.

*Тропарь, глас д~:*

Яко светильник всесветел явился еси во острове селигера езера, преподобне отче ниле: ты бо, крест Христов от юности твоея на рамо взем, усердно тому последовал еси, чистотою Богови приближився, отонудуже и чудес дарованием обогатился еси. Темже и мы, притекающе к раце мощей твоих, умильно глаголем: отче преподобне, моли Христа Бога спастися душам нашым.

*Декемвриа и~. Молитва преподобному кириллу, челмогорскому чудотворцу,*

*чтомая в кирилло-челмогорской пустыни, олонецкия епархии.*

О пречестная и благодати святаго духа исполненная главо, сосуде избранный святыя Троицы, преподобне отче наш кирилле! услыши нас грешных, предстоящих ныне пред\ честною ракою твоею и умильно молящихся тебе. Помолися о нас ко всемилостивому владыце Иисусу Христу, Богу нашему, и рождшей его матери, владычце нашей Богородице и приснодеве Марии, о еже отпустити нам согрешения наша, яже содеяхом. Вемы бо, отче наш, яко, аще плотию и в персти почиваеши, но духом зде с нами неотступно невидимо пребываеши, назирая святую обитель твою сию, и по твоему неложному обещанию сию назидая, от всяких обстояний сохраняеши ю. И якоже многое дерзновение ко Господу постническими твоими подвиги стяжавый, умоли его святыми твоими молитвами, подати мирови мир, церкви его святей единомыслие, благочестивейшему же государю нашему, императору николаю александровичу, на враги победу, служащым же зде друг ко другу любовь и согласие: и всем людем, с верою к тебе притекающым, вся к пользе душевней и телесней потребная у Господа испроси, во еже избавитися нам всем в день судный от страшныя шуия части, стати же одесную со избранными его в наследие царствия небеснаго. Яко тому подобает всякая слава, честь и поклонение, со безначальным его отцем, и со пресвятым и благим и животворящим его духом, ныне и присно и во веки веков.

*Декемвриа в~и. Молитвы святителю спиридону, тримифунтскому чудотворцу.*

*МЛ~ТВА а~,*

*из\ акафиста.*

О великий и пречудный святителю Христов и чудотворче спиридоне, керкирская похвало, всея вселенныя светильниче пресветлый, теплый к Богу молитвенниче и всем к тебе прибегающым и с верою молящымся скоропредстательный заступниче! Ты веру православную на никейстем соборе посреде отцев преславно из\ъяснил еси, ты единство святыя Троицы чудесною силою показал еси и еретики до конца посрамил еси. услыши убо, святителю Христов, нас грешных молящихся тебе, и сильным твоим предстательством у Господа избави нас от всякаго злаго обстояния: от глада, потопа, огня и смертоносныя язвы. Ты бо во временней жизни твоей от всех сих бедствий избавлял еси люди твоя: от нашествия агарян и от глада страну твою сохранил еси, царя от неисцельнаго недуга избавил еси, и многия грешники к покаянию привел еси, за святость же жития твоего ангелы невидимо в церкви поющыя и сослужащыя тебе имел еси. Сице убо прослави тебе, вернаго раба своего, Владыка Христос, яко и вся тайная человеческая деяния дарова тебе разумети, живущыя же неправедно обличати. Многим в скудости и недостаточестве живущым ты усердно помогал еси, люди убогия из\ъобильно во время глада напитал еси, и иная многая знамения силою в тебе живущаго духа божия сотворил еси. Сице и нас не остави, святителю Христов: поминай нас, чад твоих, у престола вседержителя, и умоли Господа, да подаст многих наших грехов прощение, безбедное и мирное житие да дарует нам, кончины же живота непостыдныя и мирныя и блаженства вечнаго в будущем веце сподобит нас, да непрестанно возсылаем славу и благодарение отцу и сыну и духу святому, ныне и присно и во веки веков.

*МЛ~ТВА в~,*

*чтомая в петроградском адмиралтейском соборе.*

О преблаженне святителю спиридоне, великий угодниче Христов и преславный чудотворче! Предстоя на небеси престолу божию с лики ангел, призри милостивым оком на предстоящыя зде люди и просящыя сильныя твоея помощи. умоли благосердие человеколюбца Бога, да не осудит нас по беззаконием нашым, но да сотворит с нами по милости своей. Испроси нам у Христа и Бога нашего мирное и безмятежное житие, здравие душевное и телесное, земли благоплодие и во всем всякое из\ъобилие и благоденствие, и да не во зло обратим благая даруемая нам от щедраго Бога, но во славу его и в прославление твоего заступления. Избави всех, верою несумненною к Богу приходящих, от всяких бед душевных и телесных, от всех томлений и диавольских наветов. Буди печальным утешитель, недугующым врачь, в напастех помощник, нагим покровитель, вдовицам заступник, сирым защитник, младенцем питатель, старым укрепитель, странствующым путевождь, плавающым кормчий, и исходатайствуй всем, крепкия помощи твоея требующым, вся ко спасению полезная, яко да твоими молитвами наставляеми и соблюдаеми, достигнем вечнаго покоя и купно с тобою прославим Бога, в Троице святей славимаго, отца и сына и святаго духа, ныне и присно и во веки веков.

*Тропарь, глас а~:*

Собора перваго показался еси поборник и чудотворец, богоносе спиридоне отче наш: темже мертвей ты во гробе возглашаеши, и змию в злато претворил еси: и внегда пети тебе святыя молитвы, ангелы сослужащыя тебе имел еси, священнейший. Слава давшему тебе крепость: слава венчавшему тя: слава действующему тобою всем исцеления.

*Декемвриа в~и и маиа к~з. Молитва преподобному ферапонту, монзенскому чудотворцу.*

О преподобне отче, великий заступниче, скорый услышателю, угодниче божий и чудотворче ферапонте! Не забуди ны, якоже обещался еси, посещай чада твоя: аще бо и отшел еси от нас телом, но духом присно с нами пребываеши. Молим убо тя, о преподобне отче: избави ны от огня и меча, от нашествия иноплеменных и междоусобныя брани и от тлетворных ветров и от внезапныя смерти и от всех прилог вражиих, находящих на ны. услыши ны грешныя, приими молитву и моление наше, еже к тебе, яко кадило благовонное и яко жертву благоприятную, приносим. умерщвленныя злыми делы, словесы и помышленьми душы нашя, преподобне отче, оживи и возстави. И якоже многи приходящыя к цельбоносному твоему гробу с верою, всякими скорбьми и болезньми люте страждущыя исцелил еси, тако и нас исцели от недугов душевных и телесных. Исторгни нас из\ глубины согрешений и на путь покаяния настави, милостивым твоим предстательством от видимых и невидимых враг избавляя. Помози нам в житии сем и во исходе душ наших и в будущей жизни, во веки веков.

*Тропарь, глас д~:*

ЛюбоВию Христовою, богомудре, просветився, добродетельми василию блаженному подражал еси, всякое же наслаждение плотское возненавидев и в пустыню вселився, тамо вельми подвизался еси в пении, во бдении и в пощении: темже и Христос даром чудес обогати тебе. Поминай убо нас, чтущих пресветлую память твою, преподобне отче ферапонте, и моли Христа Бога спастися душам нашым.

*Декемвриа г~и и августа д~и. Молитва преподобному аркадию новоторжскому,*

*чтомая в новоторжском борисоглебском монастыре, тферския епархии.*

О преподобне и богоносне отче наш аркадие! услыши нас молящихся тебе, и буди нам помощник в скорбех наших: *И прочая молитвы сея, зри выше, ноемвриа з~, лист р~и.*

*Тропарь, глас д~:*

*От*
духовнаго наставника преподобнаго ефрема наставляемь, послушания добрый рачителю, отче аркадие, от мирскаго мятежа удалился еси, и инок быв изрядный, добрым подвигом ревнуяй, от Христа Бога венец славы небесныя приял еси: и ныне вкупе со преподобным отцем ефремом у престола вышняго предстоя, о нас молися, избавитися нам от всех бед и скорбей и спастися душам нашым.

*Декемвриа е~и. Молитва святителю стефану исповеднику, архиепископу сурожскому.*

*Из\ акафиста.*

О священная главо, крепкий наш молитвенниче и заступниче, святителю отче стефане! услыши нас, с верою и любовию призывающих тя. Поминай нас у престола вседержителева и не престай молитися за нас. Испроси предстательством твоим у всемилостивейшаго Cпаса нашего мир церкви его, пастырем божиим ревность и силу, благочестивейшему царю нашему мудрость и благопоспешество, православней стране нашей мир и спасение. умоли небеснаго отца всем подати коемуждо благопотребен дар: веру истинную, надежду твердую, любовь неоскудную, градов наших утверждение, мира умирение, от глада и губительства избавление, от нашествия иноплеменных сохранение, юным благое в вере возрастание, старым и немощным утешение и укрепление, болящым исцеление, сирым и вдовицам милость и заступление, бедствующым помощь. Не посрами нас во уповании нашем, споспешествуй, яко отец чадолюбивый, и нам понести благое иго Христово во благодушии и терпении, и всех нас управи в мире и покаянии непостыдно живот свой скончати и царствия божия наследники быти, идеже ты ныне водворяешися со ангелы и всеми святыми, хваля Бога, в Троице славимаго, отца и сына и святаго духа, во веки веков.

*Тропарь, глас д~:*

Яко святитель со безплотными единожитель был еси, священномученче стефане: восприем бо крест яко оружие, и став крепко сопротив иконоукорителя и духоборцев, не покланяющихся пречистому образу Христа Бога нашего, отсекл еси всяку ересь лукавых: того ради прием мучения венец, избавил еси град твой сурож от всякия неприязни. И ныне молим тя, святе, да избавиши нас от всяких злых искушений и бед и вечныя муки.

*Декемвриа е~и. Молитва преподобному трифону печенгскому.*

*Из\ акафиста.*

О всесвятыя Троицы угодниче, о блаженнейший и равноапостольный пастырю, преподобне отче наш трифоне! Не забуди паствы твоея, но поминай нас во святых твоих и богоприятных молитвах: стадо же твое, еже сам, по благовестию от ангела, пришествием твоим собрал и упасл еси, сохрани и защити. Вемы бо, угодниче божий, како в сродстве твоего мирскаго жилища, во святей церкви поющыя слышал еси: пустынным живот сокровен есть, божественным рачением воскриляющымся. И того ради божественною любовию восперився, дом и сродство оставил еси, и пришед вскрай северныя страны, просветил еси святым крещением неведущий творца лопарский род, за еже, во утверждении Христианския веры, многа изгнания и злоключения под\ъял еси: и близ\ реки печенги в пустыню вселився, братию же из\ многих градов и весей собрав, велию обитель воздвигл еси, и, при отшествии к небесным селением, о посещении твоея обители пророчествия дар от Бога восприял еси, по смерти же многа чудеса и цельбы с верою просящым на мори и на суши сотворил еси и ныне твориши. Темже молим тя, не забуди присещати чад твоих: моли за ны, преподобне отче, приходящыя к тебе с верою, и за вся Христианы, яко имеяй дерзновение к безсмертному царю Христу, всех Богу: не премолчи за ны ко Господу, и не презри нас, верою и любовию чтущих тя и поминающих святую память твою. Аще бо телом и преставился еси от нас, но и по смерти, живый духом, всегда чудодействуеши. Молитвами твоими сохраняй нас от стрел и козней вражиих, и всякия прелести бесовския, и от враг видимых и невидимых. о пастырю наш добрый! понеже всегда в Троице славимому Богу, при престоле его непостижимаго величествия, неотступно в молитвах предстоиши, усердно к тебе прибегаем и просим: умоли и испроси нам время к покаянию, да в час исхода души прейдем от земных к небесным, от мытарств же воздушных и вечныя муки избавимся, и небесному царствию наследницы будем со всеми от века угодившими. о преблаженне и преподобне отче наш трифоне! не презри и ныне нас притекающих к тебе, яко да молитвами твоими и помощию спасаеми, славу и благодарение, хвалу и поклонение за вся в Троице единому Богу, всех создателю возсылаем, отцу и сыну и святому духу, ныне и присно и во веки веков.

*Декемвриа и~и и февруариа к~з. Молитва преподобному севастиану пошехонскому,*

*чтомая в пошехонском преображенском севастиановском монастыре, ярославския епархии.*

О святый преподобне отче, преблаженне севастиане, первейший пустыни сея просветителю, и иноческаго в ней жития законоположителю, и сея обители основателю! Ты убо телом человек был еси, житием же яко ангел явился еси: уста бо твоя, якоже серафимская, Бога день и нощь хваленьми прославляху, пресветлое же житие твое бысть чистоты и целомудрия зерцало. Се аз раб недостойный дерзаю припадати к честным и цельбоносным мощем твоим: не отрини мене, с верою и любовию тебе покланяющагося и тебе, угодниче Христов севастиане, сице молящагося: буди ми учитель и просветитель, душевныя страсти утишая, и телесныя болезни исцеляя, и на путь спасения наставляя. о преблаженне отче севастиане! милостив буди скорбней и грешней души моей, и представи ю ко Господу спасену, под\ кров твой притекающую, да твоим, отче, ходатайством сохранен буду от враг видимых и невидимых, и восхвалю Бога, в Троице святей прославляемаго, отца и сына и святаго духа, ныне и присно и во веки веков.

*Декемвриа ф~и. Молитва святому мученку вонифатию,*

*чтомая в богоявленской церкви града ярославля.*

О святый страстотерпче Христов, воине царя небеснаго, земная сладострастия презревый и к горнему иерусалиму страданием возшедый, мученче вонифатие! услыши мя грешнаго, приносящаго от сердца молебная пения, и умоли Господа нашего Иисуса Христа простити вся моя согрешения, в ведении и в неведении мною содеянная. Ей, мученче Христов, образ покаяния собою показавый грешным! буди ми на злаго сопротивника диавола твоими молитвами к Богу помощник и заступник: много бо поревахся избегнути сетей его лукавых, но удицею греховною уловлен и крепко влачимь от него, не могу избавитися, аще не ты предстанеши ми, во обстояниих горькая терпящему: и колико покушахся покаятися, но ложь пред\ богом бых. Сего ради к тебе прибегаю и молюся: спаси мя, святче божий, от всех зол твоим предстательством, благодатию же всесильнаго Бога, в Троице святей славимаго и покланяемаго, отца и сына и святаго духа, ныне и присно и во веки веков.

*Декемвриа к~ и иануариа к~ф. Молитва святому священномученку игнатию богоносцу.*

*Из\ акафиста.*

О великий святителю, богоносне игнатие! К тебе припадаем и молим тя: призри на ны грешныя, прибегающыя ко твоему заступлению: умоли Господа, да простит нам вся согрешения наша. Ты мученически душу твою за веру положил еси: даруй и нам мужество во всем подражати тебе. Ничтоже в жизни возможе отлучити тя от любве ко Господу, ни лестная обещания, ни прещения, ниже самыя муки: ты пред\ зверьми на смерть лютую с радостию предстал еси, и яко ангел во обители отца нашего небеснаго возлетел еси: и того ради молитва твоя много может пред\ Господем. Буди убо нам, святый угодниче, предстатель у Господа: испроси благоденственное и мирное житие, здравие и спасение и во всем благопоспешение, на враги же победу и одоление благочестивейшему государю нашему, императору николаю александровичу и всему царствующему дому, да осенит я Господь своею благодатию и да охранит царя нашего на всех путех его святыми своими ангелы. Помогай и всем православным Христианом святыми твоими молитвами ко всемогущему Богу, да избавит ны от глада, труса, града, бездождия и смертоносных болезней, и да дарует нам здравие и спасение. Буди нам помощник скорый во всякой скорби, наипаче же в час кончины нашея явися нам светлый защитник и ходатай, и умоли Господа сподобитися всем нам, тебе ныне тепле молящымся, получити по Христианстей кончине небесное царствие, идеже вси святии вкупе с тобою славят отца и сына и святаго духа во веки веков.

*Декемвриа к~а. Молитва святителю петру, митрополиту киевскому и всея россии.*

*Из\ акафиста.*

О великий святителю, преславный чудотворче, российския церкве первопрестольниче, града москвы хранителю и о всех нас усердный молитвенниче, отче наш петре! К тебе смиренно припадаем и молимся: простри руце твои ко Господу Богу и помолися за ны грешныя и недостойныя рабы его, да пробавит нам милость свою и низпослет нам вся благопотребныя ко временному житию и вечному спасению нашему дары благости его, наипаче же да оградит нас миром, братолюбием и благочестием от всех искушений врага диавола, и дарует нам быти верным чадом твоим не по имени токмо, но и всем житием нашим. Молим тя, святителю Христов, сохрани предстательством твоим небесным благочестивейшаго, самодержавнейшаго, великаго государя нашего, императора николая александровича всея россии, во здравии и благоденствии на многая лета, покоряя под\ нозе его вся враги и супостаты его, и да почиет на нем благословение твое, древле предку его, великому князю иоанну, тобою данное. Ей, угодниче божий! услыши нас благосердно, и буди всем нам помощник и заступник во всяких бедах и напастех, не забуди нас и в час кончины нашея, егда наипаче твоего заступления потребуем: да молитвами твоими святыми сподобимся и мы грешнии кончину благую получити и царствие небесное унаследити, славяще дивнаго во святых своих Бога нашего, отца и сына и святаго духа, во веки веков.

*Тропарь, глас д~:*

Яже прежде безплодная земле, ныне веселися: се бо Христос светильника в тебе показа, яве сияюща в мире и исцелевающа недуги и болезни нашя. Сего ради ликуй и веселися со дерзновением: святитель бо есть вышняго сия соделоваяй.

*Ин тропарь, глас и~:*

Ликуй светло, богославнейший граде москва, имеяй в себе архиереа петра яко зарю солнца, всю россию чудодеянии озаряюща: той бо немощи врачует и недуги яко тьму прогоняет от вопиющих ему: радуйся, иерарше Бога вышняго, тобою сия пастве твоей соделовающаго.

*Декемвриа к~а и иуниа в~. Молитва святей благоверней княгине иулиании вяземской,*

*чтомая в новоторжском преображенском соборе, тферския епархии.*

О блаженная госпоже, преславная Христова мученице, Небесных ангелов сожительнице, благоверная княгине иулиание, добре за чистоту подвизавшаяся, еяже ради и божественными дары обогатившися, во временней жизни люте от злокозненнаго врага пострадала еси, утешение же нескончаемое на небеси от Христа Бога получила еси, яко благими делы и кротостию украсившаяся, и сего ради кротких землю наследовала еси, благочестно в законе пожившая и ныне чудесы вельми просиявшая! Ты, чистоты ради твоея сердечныя, свет святаго духа прияла еси, и всех благих дел сокровище на земли явилася еси, и сего ради благий конец мученичества улучивши, неизреченнаго света в вечных кровех небеснаго селения сподобилася еси, и ныне со святыми соборы водворяешися и с мученик лики веселишися. Помяни убо и нас, добродетельное твое житие и страдания твоя мученическая похваляющих и с духовною радостию память твою почитающих. Призри на ны, волнами житейскими обуреваемыя, да твоими молитвами, добре поживше, диавольских избежим сетей, и с тобою вечных благ сподоблени будем. о преблаженная страстотерпице, всех владыце и Богу благая и верная раба явившаяся! Днесь собраннии во храме твоем, к раце мощей твоих припадающе, умиленно вопием и молим тя: моли с нами и о нас умоляемаго от своего благосердия Бога, да милостивно услышит нас, просящих его благостыню, и подаст нам вся ко спасению и житию потребная прошения, и всем, на всяком месте, во всякой скорби и обстоянии требующым его человеколюбия и помощи, великую свою да низпослет милость: да благодатию божиею и твоим теплым ходатайством здрави всегда душею и телом пребывающе, славим дивнаго во святых своих Бога Исраилева, не удаляющаго помощи своея от нас, всегда, ныне и присно и во веки веков.

*Тропарь, глас в~:*

Благочестно в законе поживши и благими делы украсившися, яко крепкий адамант явилася еси целомудренная, святая благоверная княгине иулиание: тленную бо славу и добротство телесное презревши, злокозненнаго врага победила еси, и целомудрия ради мученическую смерть прияла еси. Сего ради от Христа Бога нетленным и вечным венцем венчавшися, ныне с лики мученик ликуеши, и нам велия чудеса, приходящым ко гробу твоему, обильно источаеши. Темже ти вопием: молися Христу Богу о всех нас, с верою и любовию страдания твоя почитающих.

*Декемвриа к~в. Молитва святей великомученце анастасии, именуемей узорешительнице.*

*Из\ акафиста.*

О многострадальная и премудрая великомученце Христова анастасие! Ты душею на небеси. у престола господня предстоиши, на земли же, данною тебе благодатию, различная совершаеши исцеления. Призри убо милостивно на предстоящыя люди и молящыяся пред\ мощами твоими, просящыя твоея помощи: Простри ко Господу святыя молитвы твоя о нас, и испроси нам оставление согрешений наших, недужным исцеление, скорбящым и бедствующым скорую помощь: умоли Господа, да подаст всем нам Христианскую кончину и добрый ответ на страшнем суде своем, да сподобимся и мы купно с тобою славити отца и сына и святаго духа во веки веков.

*Декемвриа к~г и иануариа к~г. Молитва святителю феоктисту, архиепископу новгородскому,*

*чтомая в новгородском юрьеве монастыре.*

О святителю феоктисте, угодниче Господень преизрядный, теплый наш заступниче и молитвенниче! Буди в скорбех и болезнех нам послушатель и помощник: помози нам грешным и унылым, семо приходящым и раце мощей твоих покланяющымся. В настоящем убо житии умоли Господа Бога даровати нам оставление всех наших грехов, елика согрешихом от юности нашея делом, словом, помышлением и всеми нашими чувствы: и во исходе душ наших помози нам окаянным. умоли Господа Бога, всея твари содетеля, избавити нас от воздушных мытарств и вечнаго мучения, да всегда прославляем отца и сына и святаго духа, и твое милостивное предстательство, ныне и присно и во веки веков.

*Декемвриа к~з. Молитва святому апостолу, первомученку и архидиакону стефану,*

*чтомая в стефановской церкви града ростова, ярославския епархии.*

Первый во диаконех, первый и в мученцех показался еси, святый стефане апостоле. Исполнь бо веры и силы во учении и в знамениих велик явился еси, и никтоже возможе противустати премудрости и духу, имиже глаголал еси, лице же твое на сонмищи видено бысть, яко лице ангела. Темже исполнен святаго духа быв, видел еси отверстое небо и славу божию и сына человеча, Господа нашего Иисуса Христа, одесную стояща Бога отца. Таже и от жестоковыйных и убийц иудеев камением, пред\ лицем преблагословенныя и молящияся о тебе Девы матере его, побиваемь, преклонь колена возопил еси гласом велиим: Господи, не постави им греха сего! и тако дух твой Господу Иисусу радостно предал еси. Сего ради молитвенника и предстателя тя стяжахом, и колена души и сердца нашего преклоньше, тя молим: воздежи руце твои ко Господу, и сподвижи всему роду человеческому предстательницу и ходатаицу к сыну своему, пресвятую матерь Деву, и о нас, присно прогневляющих грехом и леностию, моли благаго Cпаса нашего, да подаст нам благодать во благовременную помощь к покаянию, и твоим предстательством и заступлением пресвятыя матере своея, в день он страшный и праведный, да не поставит пред\ нами грехи нашя, но по щедротам своим, тобою умолен быв, да речет души нашей: спасение ваше есмь аз во веки веков.

*Тропарь, глас д~:*

Подвигом добрым подвизался еси, первомученче Христов и апостоле, и мучителей обличил еси нечестие: камением бо побиен от рук беззаконных, венец от яже свыше десницы приял еси, и к Богу взывал еси, вопия: Господи, не постави им греха сего.

*Декемвриа к~и. Молитва преподобному игнатию, спасо- ломскому чудотворцу,*

*чтомая в спасо-ломской церкви, ярославския епархии.*

О святый преподобне отче игнатие, первейший веси сея просветителю, иноческаго зде жития законоположителю! Ты убо телом человек был еси: И прочая молитвы сея, зри выше, декемвриа и~и, лист рк~ф на об.

*В неделю по рождестве Христове. Молитва святому праведному иосифу, обручнику пресвятыя Девы Марии.*

*Из\ акафиста.*

О святый праведный иосифе! Ты, еще на земли сый, велие имел еси дерзновение к сыну божию, иже благоизволи именовати тя отца своего, яко обрученика своея матере, и послушати тя: веруем, яко ныне, с лики праведных во обителех небесных водворяяся, услышан будеши во всяком твоем прошении к Богу и спасителю нашему. Темже, ко твоему покрову и заступлению прибегающе, смиренно молим тя: якоже сам от бури сомнительных помышлений избавлен был еси, сице избави и нас, волнами смущений и страстей обуреваемых: якоже ограждал еси всенепорочную Деву от клеветы человеческия, огради и нас такожде от всякия клеветы напрасныя: якоже хранил еси от всякаго вреда и озлобления воплотившагося Господа, сице сохраняй твоим заступлением церковь его православную и всех нас от всякаго озлобления и вреда. Веси, святче божий, яко и сын божий во днех плоти своея в телесных потребах нужду имеяше, и ты послужил еси им: того ради молим тя, и нашым временным нуждам благопоспеши твоим ходатайством, подая нам вся благая, в житии сем потребная. Изряднее же просим тя, исходатайствуй нам оставление грехов прияти от нареченнаго ти сына, единороднаго же сына божия, Господа нашего Иисуса Христа, и достойны быти наследия царства небеснаго нас предстательством твоим сотвори, да и мы, в горних селениих с тобою водворяющеся, прославим единаго триипостаснаго Бога, отца и сына и святаго духа, ныне и во веки веков.

*Тропарь, глас в~:*

Благовествуй, иосифе, давиду чудеса богоотцу: Деву видел еси рождшую, с пастырьми славословил еси, с волхвы поклонился еси, ангелом весть прием. Моли Христа Бога спасти душы нашя.

