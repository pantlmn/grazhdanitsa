<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

*МЕСЯЦЪ ИАНуАРИЙ.*

*Иануариа а~. Молитвы святителю василию великому, архиепископу кесарии каппадокийския.*

*МЛ~ТВА а~,*

*из\ акафиста.*

О великий во иерарсех, вселенныя учителю богомудрый, преблаженне отче василие! Велии подвизи и труды твои, яже во славу святыя церкве совершил еси. Ты исповедник твердый и светильник веры Христовы на земли был еси, светом боговедения верныя озаряяй, ложная учения попаляяй и всему миру слово спасительныя истины возвещаяй. Ныне же, велие на небесех имея дерзновение ко святей Троице, помози нам, со смирением к тебе припадающым, твердо и неизменно святую православную веру до конца жития нашего сохранити, от маловерия же, сомнений и колебания в вере соблюди, да не прельщени будем богопротивных и душепагубных учений словесы. Дух ревности святыя, еюже ты пламенел еси, о преславный церкве Христовы пастырю, возгрей предстательством твоим и в нас, ихже Христос постави быти пастыри, да всеусердно просвещаем и утверждаем в правей вере словесное стадо Христово. умоли царя царствующих, да возвысится десница покровителя веры святыя, благочестивейшаго государя нашего, императора николая александровича, и да дарует ему, и супруге его, матери его, наследнику цесаревичу и всему царствующему дому здравие, долгоденствие и во всем благое поспешение, Испроси, о милосердый святителю, от отца светов и всем всякий дар, коемуждо благопотребен: младенцем благое во страсе божии возрастание, юным целомудрие, старым и немощным укрепление, скорбящым утешение, недугующым исцеление, заблуждшым вразумление и исправление, обидимым заступление, сиротам и вдовицам защищение, искушаемым благодатное поможение, отшедшым от сего временнаго жития отцем и братиям нашым блаженное упокоение. Ей, святче божий, призри милостивно от обителей горних на нас смиренных, многими соблазны и напастьми обуреваемых, и к земли приверженных возведи к высоте небесней. Преподаждь нам, преблагий отче, твое архипастырское и святое благословение, да оным осеняемии, в сие новое лето и во все прочее время жития нашего в мире, покаянии и послушании святей православней церкви поживем, заповеди Христовы усердно творяще, подвигом добрым веры подвизающеся, и тако царствия небеснаго достигнем, идеже с тобою и всеми святыми сподоби Троицу святую, единосущную и нераздельную, пети и славити во веки веков.

*МЛ~ТВА в~,*

*из\ тояже книги.*

О великий и пресвятый святителю отче василие, преславный вселенския церкве учителю, славы пресвятыя Троицы всеусердный поборниче, матере божия и ея пренепорочнаго девства пред\ъизбранный исповедниче, пресветлый чистоты, смирения и терпения образе! Се аз многогрешный и недостойный на высоту небесную взирати смиренно молю тя, о премудрый церкве Христовы учителю: научи мя тако богобоязненно житие свое проводити, да никогдаже на путь, божиим повелением противен, уклонюся или совращен буду. Соблюди и избави мя твоим многомощным предстательством от соблазнов мира и козней диавольских, якоже избавил еси от них юношу, от сладчайшаго спасителя нашего отступивша и во власть сатаны впадша. Даруй мне силу душевную, во еже быти ми усердному подражателю добродетелем твоим высоким: соделай мя в вере правей тверда и непоколебима, укрепи мя малодушнаго в терпении и уповании на Господа, возгрей в сердце моем истинную Христову любовь, да небесных благ паче всех желаю и ими услаждаюся. Испроси мне у Господа искреннее о гресех сокрушение, да прочее время жития моего в мире, покаянии и исполнении заповедей Христовых провождати буду. Егда же час моего скончания приближится, ты, о преблагий отче, с преблагословенною Девою Мариею, тогда ускори на помощь, защити мя от злобных наветов вражиих, и сподоби мя наследника быти райских селений, да купно с тобою и со всеми святыми неприступнаго божия величества престолу предстану, и живоначальную, единосущную же и нераздельную Троицу прославляю и воспеваю, присно и в безконечныя веки.

*МЛ~ТВА г~,*

*из\ тояже книги.*

О великий и преславный святителю Христов, всея вселенския церкве учителю богомудрый, православия твердый исповедниче и поборниче, преблаженне отче василие! Призри от высот небесных на нас, смиренно к тебе припадающих, и умоли Господа вседержителя, егоже верный на земли служитель был еси, да дарует нам веры правыя твердое и неизменное сохранение, церкви святей послушание, жития нашего исправление, и во всех нуждах, скорбех и искушениих скорое поможение, терпение же и укрепление. Подаждь нам твое святое благословение, да оным осеняемии, в сие новое лето и во вся дни богоугодно, в мире и покаянии поживем, и во царствии небеснем сподобимся купно с тобою и со всеми святыми живоначальную Троицу, отца и сына и святаго духа, воспевати и славити во веки веков.

*МЛ~ТВА д~,*

*из\ службы.*

О пречистная и священная главо и благодати святаго духа исполненная: *Зри выше,*
молитва общая святителю единому, лист о~з на об.

*Тропарь, глас а~:*

Во всю землю изыде вещание твое, яко приемшую слово твое, имже боголепно научил еси: естество сущих уяснил еси, человеческия обычаи украсил еси. Царское священие, отче преподобне, моли Христа Бога спастися душам нашым.

*Иануариа в~ и иулиа ф~и. Молитвы преподобному серафиму саровскому.*

*МЛ~ТВА а~,*

*из\ акафиста.*

О пречудный отче серафиме, великий саровский чудотворче, всем прибегающым к тебе скоропослушный помощниче! Во дни земнаго жития твоего никтоже от тебе тощь и неутешен отиде, но всем в сладость бысть видение лика твоего и благоуветливый глас словес твоих. К сим же и дар исцелений, дар прозрения, дар немощных душ врачевания, обилен в тебе явися, Егда же призва тя Бог от земных трудов к небесному упокоению, николиже любы твоя преста от нас, и невозможно есть исчислити чудеса твоя, умножившаяся яко звезды небесныя: се бо по всем концем земли нашея людем божиим являешися и даруеши им исцеления. Темже и мы вопием ти: о претихий и кроткий угодниче божий, дерзновенный к нему молитвенниче, николиже призывающыя тя отреваяй! вознеси о нас благомощную твою молитву ко Господу сил, да укрепит державу благовернаго царя нашего, да дарует нам вся благопотребная в жизни сей и вся к душевному спасению полезная, да оградит нас от падений греховных и истинному покаянию да научит нас, во еже безпреткновенно внити нам в вечное небесное царство, идеже ты ныне в незаходимей сияеши славе, и тамо воспевати со всеми святыми живоначальную Троицу во веки веков.

*МЛ~ТВА в~,*

*из\ акафиста.*

О великий угодниче божий, преподобне и богоносне отче наш серафиме! Призри от горния славы на нас смиренных и немощных, обремененных грехми многими, твоея помощи и утешения просящих. Приникни к нам благосердием твоим и помози нам заповеди господни непорочно сохраняти, веру православную крепко содержати, покаяние во гресех наших усердно Богу приносити, во благочестии Христианстем благодатно преуспевати и достойным быти твоего о нас молитвеннаго к Богу предстательства. Ей, святче божий, услыши нас, молящихся тебе с верою и любовию, и не презри нас, требующих твоего заступления: ныне и в час кончины нашея помози нам, и заступи нас молитвами твоими от злобных наветов диавольских, да не обладает нами тех сила, но да сподобимся помощию твоею наследовати блаженство обители райския. На тя бо упование наше ныне возлагаем, отче благосердый: буди нам воистину ко спасению путевождь, и приведи нас к невечернему свету жизни вечныя богоприятным предстательством твоим у престола пресвятыя Троицы, да славим и поем со всеми святыми достопокланяемое имя отца и сына и святаго духа во веки веков.

*МЛ~ТВА г~.*

О преподобне отче серафиме, Бога истиннаго усердный ревнителю, церкве православныя новое украшение, Христианскаго благочестия дивный подвижниче! К тебе прибегаем, тебе просим, тебе скорбных душ наших помышления отверзаем. Моли Бога о людех, страстьми и суетою мира сего обуреваемых: не престай молитися ему о всех к тебе притекающих и помощи твоея просящих. Не презри малаго усердия нашего, умножи сие молитвою твоею. Даруй нам благодатию божиею от скорбей избавление и от болезней исцеление, уврачуй нашя недуги душевныя и телесныя, разум наш к познанию православныя веры направи, и заповеди божия вся соблюдати нам помози. ум православных людей от омрачения и неверия сохрани, всем же Христову любовь друг ко другу имети сотвори, да тако во благочестии Христове преспевающе, в радости сердца восклицаем тебе: радуйся, помощниче наш: радуйся, исцеление наше: радуйся, утешение наше: радуйся, радосте наша, преподобне отче серафиме, и нас твоея радости сподоби во веки веков.

*Тропарь, глас д~:*

*От*
юности Христа возлюбил еси, блаженне, и тому единому работати пламенне вожделев, непрестанною молитвою и трудом в пустыни подвизался еси, умиленным же сердцем любовь Христову стяжав, избранник возлюблен божия матере явился еси. Сего ради вопием ти: спасай нас молитвами твоими, серафиме, преподобне отче наш.

*Иануариа з~. Молитвы святому пророку, предтечи и крестителю господню иоанну.*

*Зри выше, септемвриа к~г, лист п~ф на об.*

*Тропарь, глас в~:*

Память праведнаго с похвалами, тебе же довлеет свидетельство господне, предтече: показал бо ся еси воистину и пророков честнейший, яко и в струях крестити сподобился еси проповеданнаго. Темже за истину пострадав радуяся, благовестил еси и сущым во аде Бога явльшагося плотию, вземлющаго грех мира и подающаго нам велию милость.

*Иануариа ф~. Молитва святителю филиппу, митрополиту московскому и всея россии.*

О пречестная и священная главо и благодати святаго духа исполненная: *И прочая, зри выше, молитва общая святителю единому, лист о~з на об.*

*Тропарь, глас и~:*

Первопрестольников преемниче, столпе православия, истины поборниче, новый исповедниче, святителю филиппе, положивый душу за паству твою: темже яко имея дерзновение ко Христу, моли за императора православнаго, за град же и люди, чтущыя достойно святую память твою.

*Иануариа и~. Молитва преподобному павлу обнорскому.*

*Из\ акафиста.*

О добрый наш пастырю и богомудрый наставниче, преподобне отче павле! услыши нас молящихся тебе: *И прочая, зри выше,*
септемвриа а~, лист ч~е.

*Тропарь, глас а~:*

Божественною любовию от юности распаляемь, павле преподобне, вся яже в мире красная возненавидев, Христа единаго возлюбил еси, и сего ради во внутреннюю пустыню вселился еси, со зверьми жити, весь Христу: отонудуже и всевидящее око, твоя труды видев, даром чудес и по преставлении обогати тя. Темже вопием ти: моли непрестанно о всех нас, честную память твою присно в песнех почитающих.

*Иануариа и~. Молитва преподобному макарию писемскому,*

*чтомая в преображенской церкви погоста макариевы пустыни, костромския епархии.*

О священная главо, преподобне, преблаженне отче макарие! Не забуди убогих твоих: *И прочая, зри выше, молитва общая преподобному единому, лист о~з.*

*Иануариа а~и. Молитва преподобному михаилу клопскому.*

*Из\ службы.*

О преподобне и преблаженне отче наш михаиле! Ты, возжелев усердно шествовати вослед Господа нашего Иисуса Христа, вся плотская мудрования отринул еси: ты, отечество твое, род и временное благородствие и земнаго царствия наследие оставив, монашества и юродства путь ко спасению и к наследию царствия небеснаго пред\ъизбрал еси: пришед же дивне во обитель сию пресвятыя Троицы, в ней трудолюбно и богоугодно подвизаяся, по премногу ко устроению ея споспешествовал еси: и от всех бед, от глада, вражия нахождения и огненнаго запаления и всякаго зла оную сохраняя, и защищая живущыя в ней и к ней притекающыя, пути господню поучал еси. Ты и ныне, пресвятей Троице со всеми святыми предстоя и непрестанно насыщаяся зрения божества трисветлаго, поминай чтущыя святую память твою: не премолчи, угодниче Христов, ко Господу моляся, да благодатию своею святую обитель сию, в ней живущыя и труждающыяся, купно же и им благодеющыя присно приосеняет, такожде и вся притекающыя ко священней раце твоей и мощи твоя усты и сердцем лобызающыя здравы и невредимы сохраняет и от всякия напасти свобождает, путешествующым в пути благопоспешество подавая, болящым же здравие и печальным утешение, сирым и вдовицам и всем напаствуемым скорое заступление и вспоможение, и от вражиих наветов твердое ограждение и защищение: не престай же моляся и о Христоименитей державе благочестивейшаго, самодержавнейшаго, великаго государя нашего, императора николая александровича, яко да твоим предстательством и молитвами сохраняеми, возможем подвиг течения неблазненно совершити, славяще святую Троицу, отца и сына и святаго духа, и твое заступление, ныне и присно и во веки веков.

*Тропарь, глас и~:*

Иже на земли Христа ради волею в буйство преложився, мира сего красоты отнюд возненавидел еси, и плотская играния увядив постом и жаждею и на земли леганием, от зноя же и студени, от дождя и снега, и от прочия воздушныя тягости никогдаже уклонился еси: душу же очистил еси добродетельми яко злато в горниле, отче преподобне богоносне михаиле, и ныне на небесех предстоиши престолу пресвятыя Троицы. Но яко имеяй дерзновение многое, моли Христа Бога спастися душам нашым.

*Иануариа в~и. Молитвы святителю савве, архиепископу сербскому.*

*Из\ акафиста.*

*МЛ~ТВА а~.*

О священная главо, преславный чудотворче, святителю Христов савво, сербския земли первопрестольниче, хранителю и просветителю, всех же Христиан благонадежный пред\ Господем предстателю! Тебе припадаем и молимся: даждь нам быти причастником любве твоея к Богу и ближнему, еюже при жизни святая душа твоя преисполнена бысть. Просвети ум и сердце наше светом божественнаго учения, тебе же подражати верно нас научи, во еже Бога и ближняго нашего любити и заповеди господни неленостно совершати, да не по имени токмо, но всем житием нашим чада твоя явимся. Паче же молися, святителю божий, о святей православней церкви и отечестве твоем земнем, присно тя любовию чтущем. Призри благосердно на всяку душу верных твоих чтителей, милости и помощи твоея ищущих: буди всем нам в болезнех целитель, в скорбех утешитель, в печалех посетитель, в бедах и нуждах помощник, в час же смертный милостивый покровитель и защититель, да молитвами твоими потщимся спасение вечное получити и царствие Христово унаследовати да сподобимся. Ей, святче божий, не посрами упования нашего, еже на тя крепко возлагаем, но яви нам твое многомощное заступление, да славим и поем дивнаго во святых своих Бога, отца и сына и святаго духа, всегда, ныне и присно и во веки веков.

*МЛ~ТВА в~.*

Во святителех великое украшение, богомудре отче савво! усердно молимся и припадающе вопием ти: не остави твоих чад, отче, но буди всегда с нами, якоже обещался еси, да и мы по долгу воспоем тя, ублажим тя и прославим величие и силу твою, и достойную песнь принесем ти, вопиюще и глаголюще: тебе ублажаем, святителю! тебе воспеваем, светильниче! тебе покланяемся, отче савво! Моли, молимся тебе, спастися поющым святую твою память.

*Тропарь, глас г~:*

Пути, вводящаго в жизнь, наставник и первопрестольник и учитель был еси: первее бо пришед, святителю савво, отечество твое просветил еси. и породив тое духом святым, яко древа маслинная в мысленнем раи насадил еси всеосвященная твоя чада. Тем, яко апостолом и святителем сопрестольна, чтуще тя молим: моли Христа Бога даровати нам велию милость.

*Иануариа г~и. Молитвы преподобному иринарху, затворнику ростовскому.*

*МЛ~ТВА а~,*

*из\ службы преподобному.*

О великий угодниче божий и преславный чудотворче, преподобне отче наш иринарше! Призри на ны грешныя, в скорбех и обстояниих наших усердно к тебе вопиющыя и на тя по Бозе все упование наше возлагающыя. Просим тя со умилением многим: твоим предстательством ко Господу Богу испроси нам мир, долгоденствие, братолюбие, земли плодоносие, воздуха благорастворение, дожди благовременны, и свыше благословение на вся начинания наша благая низведи. Избави же всех нас святыми твоими молитвами от всяких бед: глада, града, потопа, огня, меча, вредоноснаго червия, тлетворных ветров, смертоносныя язвы и внезапныя смерти, и во всяких скорбех наших буди нам утешитель и помощник, сохраняя ны от падении греховных и сподобляя наследники быти царствия небеснаго, да прославляем вкупе с тобою всех благих подателя, триединаго Бога, отца и сына и святаго духа, во веки веков.

*МЛ~ТВА в~,*

*из\ тояже книги.*

О преподобне отче иринарше! Се мы, священней раце мощей твоих многоцелебных предстояще, молим тя усердно: буди ходатай наш присный, испроси нам от Христа Бога мир, тишину, благоденствие, здравие и спасение, и от всех врагов видимых и невидимых ограждение, покрый же нас ходатайством твоим от нахождения всяких бед и скорбей, паче же от искушений врага темнаго, да вси мы с тобою прославляем всесвятое имя отца и сына и святаго духа, ныне и присно и во веки веков.

*МЛ~ТВА г~,*

*из\ тояже книги.*

О великий угодниче Христов, добропроизвольный страдальче, новопросиявый чудесы отче наш иринарше, российстей земли удобрение, граду ростову похвало, обители сей велие украшение и утверждение! Кто не удивится твоему самопроизвольному и долголетнему страдальческому терпению; Тридесять бо лет в тесней и хладней хижине себе заключил еси, хлад, алчбу и изнурение плоти царствия ради небеснаго понесл еси, к сему же и изгнание из\ обители, по наваждению вражию, безропотпо претерпел еси. Вемы же, яко последи умолен быв от братии, яко незлобивый агнец, паки во обитель твою возвратился еси, и в туюжде тесную хижину вселился еси, яко адамант твердый, на невидимая бесовская полчища и видимыя враги твоя терпением себе вооружив. Егда же попущением божиим наидоша на обитель сию польстии ратницы, сих не убоялся еси смертнаго прещения, но уцеломудрив я словом, во своя си возвратитися сотворил еси. Сего ради всеблагий Бог, видя твою веру и страдальческое долготерпение, дар прозорливства и исцеления тебе дарова: бесным бо исцеление, хромым доброхождение, слепым прозрение подавал еси, и иная многая с верою к тебе приходящым во благо даже доднесь чудодействуеши. Мы же недостойнии, таковая чудеса видяще и радости исполняющеся, взываем к тебе сице: радуйся, доблественный страдальче и бесов победителю: радуйся, скорый наш помощниче и теплый к Богу молитвенниче. услыши убо и нас грешных, молящихся тебе и прибегающих под\ кров твой: яви милостивное предстательство твое о нас ко всевышнему, и исходатайствуй твоими богоприятными молитвами вся полезная ко спасению душ и телес наших: сохрани святую обитель сию, всякий град и весь и всякую страну Христианскую от всех навет вражиих: в скорбех же и болезнех наших подавай нам руку помощи, да твоим ходатайством и заступлением, благодатию же и милосердием Христа Бога нашего, избавимся и мы недостойнии, по отшествии от жития сего, шуияго стояния, и да сподобимся деснаго со всеми святыми во веки веков.

*МЛ~ТВА д~,*

*чтомая в ростовском борисоглебском монастыре, ярославския епархии.*

О великий угодниче Христов, добропроизвольный страдальче, предивный затворниче, преславный чудотворче, преподобне отче наш иринарше! С верою и любовию к тебе припадаем и молимся прилежно: яви нам смиренным и грешным молитвенное твое заступление. Се бо, грех ради наших, не имамы свободы чад божиих просити о потребах наших Господа и создателя нашего, но тебе предстателя благоприятнаго к нему предлагаем, и просим тя со усердием многим. Испроси нам у благости его вся благопотребныя дары душам и телесем нашым: веру праву, надежду спасения несомненну, любовь ко всем нелицемерну, благочестие непоколебимое, во искушениих мужество, в злостраданиих терпение, в молитвах постоянство, душам и телесем здравие, земли плодоносие, воздуху благорастворение, дожди благовременны и благословение свыше на вся благая дела и начинания наша. Испроси, угодниче божий, у царя небесе и земли верному императору нашему николаю александровичу, самодержцу всея россии, здравие, спасение и на враги одоление, и всему богохранимому царству его мир, тишину и благостроение. Сохрани, чудотворче святый, обитель твою честную, в нейже подвизался еси люботрудно, и вся живущыя в ней и на поклонение в ню приходящыя невредимы от искушений диавольских и всякаго зла и всем подаждь вся к житию нужная, и кончину Христианскую, и добрый ответ на страшнем суде Христове: и молитвами твоими всех нас приведи во пристанище спасения, и наследники яви быти всесветлаго царствия Христова, да поем и славим человеколюбие и милость в Троице покланяемаго Бога, отца и сына и святаго духа, и твое святое заступление, во веки веков.

*Иануариа г~и. Молитва преподобному елеазару анзерскому.*

*Из\ службы и акафиста преподобному.*

О преподобне отче наш елеазаре, безмолвнаго иноческаго жития в пустыни сей богоизбранный начальниче и основателю! Молим тя мы смиреннии и недостойнии, обстояще священный гроб твой во храме пресвятыя Троицы, имже место сие освятися и сущия ради в тебе благодати пророческия прославися: испроси, угодниче божий, у вседержителя Бога, в Троице покланяемаго, емуже в дерзновении с лики святых предстоиши, да дарует благоверному императору нашему здравие и долгоденствие, на враги победу и одоление, державе его мир и утверждение, церквам благостояние, и всем людем тишину и благоденствие и из\ъобилие плодов земных. угаси молитвами твоими разжженныя на ны стрелы диавольския, да не прикоснется нам злоба греховная, да благочестно скончавше временное житие, сподобимся наследовати царствие небесное и купно с тобою славити отца и сына и святаго духа во веки веков.

*Тропарь, глас г~:*

Отверг плоти тленная, нетленных потщался еси достигнути, и мира удалився, вселился еси в морский остров, и на нем усердно многа лета Господеви поработал еси: сего ради и дары прозрения и чудес обогатился еси, отче преподобне елеазаре. Христа Бога моли даровати нам мир и велию милость.

*Иануариа д~и. Молитва святей равноапостольней нине, просветительнице грузии.*

*Из\ акафиста.*

О всехвальная и предивная равноапостольная нино, воистину великое церкве православныя украшение и изрядная людем иверским похвало, всю страну грузинскую божественным учением просветившая и подвиги апостольства врага нашего спасения победившая, трудом и молитвами вертоград Христов зде насадившая и во плод мног его возрастившая! Празднующе днесь святую память твою, умильно тебе, яко присную предстательницу нашу, просим: нас убо от всяких зол и скорбей огради, враги же святыя церкве Христовы и благочестия противники посрами и вразуми, стадо твое, тобою упасенное, добре сохраняющи: и умоли всеблагаго Бога спасителя нашего, емуже ты ныне предстоиши, да дарует благочестивейшему императору нашему мир, долгоденствие и во всем благое поспешение, да и вся люди в небесное царствие приведет Господь, идеже вси святии славословят всесвятое его имя ныне и присно и во веки веков.

*Тропарь, глас д~:*

Слова божия служительнице, во апостольстей проповеди первозванному андрею и прочым апостолом подражавшая, просветительница иверии, и духа святаго цевнице, святая равноапостольная нино, моли Христа Бога спастися душам нашым.

*Иануариа з~и. Молитва на поклонение честным веригам святаго апостола петра.*

*Из\ рукописи.*

О святый петре, великий апостоле, самовидче и сотаинниче божий, всемощною десницею учителя твоего из\ вод волнующихся приятый и от конечнаго потопления свободивыйся! Не забуди и нас убогих, в тине греховней погрязших и волнами житейскаго моря обуреваемых: подаждь нам твою руку крепкую, помози нам и удержи нас от потопления во страстех, похотех, лжах и клеветах. Сотвори и ты с нами милость, тебе от Господа явленную, да не в сомнении и маловерии изгибнем. Научи нас, учителю наш, пролияти слезы покаяния, да плачем горько о деяниих наших в веце сем. И аще твоя слезы, в покаяние излиянныя, милостию своею покры Господь и учитель твой, испроси и нам, со дерзновением апостольским, прощения во гресе ежечаснаго от Христа отречения злыми помыслы и делы нашими. Царствующий град сей, ко святым стопам твоим поверженный, сохрани, и от прилучающихся козней лукавых врага спасения нашего огради: воздвигни твои преподобнии руце ко Господу за царя нашего, да тихое и безмолвное житие поживем в веце сем до часа, воньже имать призвати нас Владыка Господь, наш судия нелицеприятный. Ты же, о всехвальный апостоле, не отвержи вопля нашего и стенаний к тебе, но заступи нас пред\ Христом твоим учителем, да непрестанно славим его милосердие к нам, со отцем и святым духом, во веки веков.

*Тропарь, глас д~:*

Рима не оставль, к нам пришел еси честными веригами, яже носил еси, апостолов первопрестольне: имже верою покланяющеся, молимся: твоими к Богу молитвами даруй нам велию милость.

*Иануариа з~и и иуниа к~д. Молитва преподобному антонию дымскому.*

*Из\ службы со акафистом.*

О пастырю добрый, наставниче наш и святыя сея обители дымския начальниче, преподобне отче антоние! Яко имеяй дерзновение ко владыце Христу и ко пречистей его матери, буди о нас недостойных, во святей твоей обители живущих, и о всех с верою к раце мощей твоих отвсюду притекающих, молитвенник теплый, заступая нас от всяких бед и напастей, да твоими молитвами невредими от враг видимых и невидимых пребудем. Моли милосердие божие, да спасет нас от прегрешений наших, имиже весть судьбами. Моли благость его, еже милостивно обители сей и всему миру потребная подавати, церквам мир низпослати и расточенныя во едино собрати, державу же благочестивейшаго императора нашего и николая александровича в мире и тишине сохранити, и всякому верному в доме и на пути и повсюду дни благи и безмятежны даровати, жизнь нашу умирити, и вся люди помиловати, якоже убо зде предстоящыя, тако и благословною виною отшедшыя отцы и братию нашу, и спасти душы нашя, да непрестанно славим, хвалим, поем и величаем пречестное и великолепое имя отца и сына и святаго духа, ныне и присно и во веки веков.

*Тропарь, глас д~:*

Добродетелей ревнителю, пустынный жителю, подвижниче веры Христа Бога нашего, пощением и труды умертвивый плотская вожделения, тезоимените великому антонию, егоже житию поревновал еси и во егоже имя божественный храм воздвигл еси! купно с ним, преподобне антоние, моли спасителя всех, да и нас сотворит победители плотских похотей и храмы духа святаго, по велицей его милости.

*Иануариа и~и. Молитва святителем афанасию и кириллу, архиепископом александрийским,*

*чтомая в новгородском мало-кириллове монастыре.*

О всесвятии отцы афанасие и кирилле, теплии наши заступницы, ересей потребителие, благочестия защитителие, недужным врачеве, в бедах помощницы и всем притекающым ко святым мощем вашым теплии предстателие! Помозите нам грешным в сем житии, и умолите Господа Бога даровати нам грехов оставление и царствия небеснаго наследие, да всегда прославляем отца и сына и святаго духа, и ваше милостивное предстательство, ныне и присно и во веки веков.

*Тропарь, глас г~:*

Делы возсиявше православия, все погасивше злославие, победителие победоносцы бысте: благочестием вся обогативше, церковь вельми украсивше, достойно обретосте Христа Бога, дарующаго нам велию милость.

*Иануариа и~и. Молитва преподобному афанасию сяндемскому,*

*чтомая в сяндемском монастыре, олонецкия епархии.*

О преподобне и богоносне отче наш афанасие, ангеле земный и человече небесный, изрядный угодниче Христов, и владычцы нашея Богородицы добрый чтителю, всем же, с верою и любовию к тебе притекающым, известный заступниче! Испроси нам вся к житию сему временному потребная и к вечному нашему спасению полезная. Пособствуй предстательством твоим, угодниче божий, благочестивейшему великому государю нашему, императору николаю александровичу всея россии, на враги видимыя и невидимыя, да в мире глубоце пребудет святая церковь Христова, и царство российское во всяком благочестии и благостроении нерушимо да сохранится. Сице же и всем нам, чудотворче святый, буди скорый во всякой скорби и обстоянии помощник, наипаче же в час кончины нашея явися нам заступник благосердый, да не предани будем на мытарствах воздушных власти злобнаго миродержца, но да сподобимся непреткновеннаго восхода в царствие небесное. Ей, отче, молитвенниче наш присный, просиявый зарею благодати божия, украшение сый места сего! не престани моляся, да николиже благодать божия и покров Богоматре от места сего отступит, но да сподобимся вкупе с тобою и со всеми святыми в селениих райских славити величие, благодать и милость единаго в Троице Бога, отца и сына и святаго духа, во веки веков.

*Иануариа и~и. Молитвы святому праведному афанасию, наволоцкому чудотворцу.*

*МЛ~ТВА а~,*

*от единаго человека глаголемая.*

О преблагий великий угодниче, праведный афанасие! услыши мя грешнаго, молящагося тебе и призывающаго имя твое святое. Виждь мя убогаго, в толицей беде погружаема: виждь мя немощнаго, отвсюду уловляема и всякаго блага лишена и умом от малодушия помрачена. Потщися, святче божий, плененнаго мя свободити, не остави мя грешнаго врагом в радость быти и в лукавых моих деяниих умрети: моли о мне грешнем и блуднем, и содетеля моего, Владыку и Господа, емуже ты со безплотными лики предстоиши, милостива ко мне сотвори в нынешнем веце и в будущем, да не воздаст по делом моим злым и по нечистоте сердца моего, но по своей благости да воздаст ми. Се аз на твое предстательство уповаю, и тобою хвалюся, и имя твое святое на помощь призываю, и к цельбоносному твоему гробу припадаю: избави мя, светильниче Христов, от злых бед находящих на мя, и возстающыя волны укроти, да не обымет мя напасть, и не погрязну в пучине глубоцей и в тимении греховнем: моли, праведный афанасие, даровати мне грешному от Господа Бога милость во веки веков.

*МЛ~ТВА в~,*

*от многих лиц возносимая.*

Владыко человеколюбче, царю небесный, Господи Иисусе Христе, Боже наш! услыши нас грешных, молящихся тебе, и помилуй, и даруй нам сего праведнаго угодника твоего афанасиа славити и на помощь призывати, образу его святому покланяющымся и ко святому гробу его с верою припадающым. о предивный в чудесех, святый и праведный афанасие! Молися Христу Богу о нас грешных, и помилуй вся приходящыя и на помощь в скорбех тя призывающыя, и буди нам помощник и исцелитель скор, и даруй нам здравие неоскудно и помощь его премногу: буди наставник сиротам и вдовицам, и всем подаждь яже ко спасению прошения, сохрани и соблюди от всех зол и болезней и навет вражиих: и тако, престолу господню предстоя, моли непрестанно о нас грешных Христа Бога нашего. яко тому подобает всякая слава, честь и поклонение и велелепие, со отцем и святым духом, ныне и присно и во веки веков.

*Тропарь, глас а~:*

Божественною благодатию просветився, и по смерти даруеши исцеления притекающым к раце мощей твоих, премудре афанасие: темже и мы ныне чтим честных мощей твоих явление, веселяще вкупе душы и телеса. Тем вси вопием: слава давшему ти крепость: слава венчавшему тя: слава действующему тобою всем исцеления.

Иануариа ф~и. Молитва святому феодору блаженному, новгородскому чудотворцу.

*Из\ рукописныя службы.*

О преблаженный и всечестный Христов угодниче, великий феодоре! услыши нас грешных, молящихся тебе и честному твоему образу покланяющихся и ко священней твоей раце притекающих. Призри милостивым оком на предстоящыя честней твоей раце люди и просящыя сильныя твоея помощи, и, яко имеяй дерзновение ко Господу, испроси у него всем нам мир, церкви благостояние, воздуха благорастворение и земли плодоносие. Избави же всех, верою несумненною к Богу приходящих, от всяких бед: буди печальным утешитель, недугующым врачь, напаствуемым помощник, нагим покровитель, вдовицам защитник, странствующым путевождь, и исходатайствуй нам вся ко спасению прошения. Моли святую Троицу за ны многогрешныя, да твоими благоприятными молитвами получим благая душам и телесем нашым, ныне и присно и во веки веков.

*Иануариа к~г. Молитвы преподобному геннадию, костромскому и любимоградскому чудотворцу.*

*МЛ~ТВА а~,*

*из\ службы со акафистом.*

Избранниче божий и чудотворче, преподобне отче геннадие! От юности твоея духа премудрости и разума, духа же благочестия и страха господня исполнен сый, оружия божия апостольски приял еси, чресла твоя истиною препоясав и в броня правды оболкся, нозе же во уготование благовествования мира обув, и над\ всеми восприим щит веры, и сего ради возмогл еси, яко добр воин Христов, вся стрелы лукаваго разжженныя угасити. Темже, с лики безплотных сил во обителех отца небеснаго днесь водворяяся, неувядаемым венцем увязен еси: и престолу царя славы, Господа сил предстоя, имаши дерзновение мольбы и благохваления твоя к нему возносити. Мы же окаяннии, из\ глубины зол очи и сердца наша к горнему сиону возводяще, молим тя, преподобне геннадие: буди заступник и ходатай наш пред\ богом и Господем нашим, судиею праведнейшим, егоже непрестанно прогневляем, пред\ ним согрешающе. И якоже во дни плоти твоея дивная и преславная совершил еси, отче всехвальне, тако и ныне, прешед от нас во обители отца небеснаго, удиви милость господню на нас, да нечестия и мирских похотей отбегше, Богови же благоугодивше, помощь его во время благопотребно и благословение на дела рук наших обрящем, и да сподобит ны Господь наследити царство небесное и с лики святых славити и воспевати пречестное и великолепое имя отца и сына и святаго духа, ныне и присно и во веки веков.

*МЛ~ТВА в~,*

*по рукописи любимскаго спасо-геннадиева монастыря, ярославския епархии.*

О блаженная и благодати святаго духа исполненная главо, преподобне отче наш геннадие всероссийский, паче же костромский и любимоградский, дивный чудес источниче, доброто и похвало всех, с верою к тебе приходящих и твоего предстательства в нуждах своих молитвенне требующих! Потщися умолити Владыку Христа, труды и подвиги твоя чудотвореньми почетшаго, яко да помилует и спасет раба своего, благочестивейшаго, самодержавнейшаго, великаго государя нашего, императора николая александровича всея россии, и царствующий дом его, и все их Христолюбивое воинство: помози им, угодниче божий, многомощным твоим ходатайством воюющыя на ны враги покорити. Церквам святым и всему Христианству неотемлемый мир исходатайствуй: святейший правительствующий синод, преосвященныя митрополиты и епископы и весь священнический чин право правити слово истины евангельския настави: еретиком же и раскольником в познание истины приити помози. Людем страны сея, к нейже от литовския земли, из\ дому твоего изшед, прилепился еси, молитвами твоими помози от глада, губительства, труса, потопа, огня, меча, нашествия иноплеменных и междоусобныя брани избавитися, здравием же, долгоденствием, плодов земных из\ъобилием радоватися сотвори, паче же во благочестивей Христианстей вере преуспеяние подаждь. Обитель же твою снабди, грады утверди, старыя утеши, юныя настави, безумныя умудри, болящыя исцели, разслабленныя воздвигни, плененныя избави, узники свободи, вдовицы помилуй, сироты заступи, младенцы воспитай, и вся православныя Христианы сохрани от всех бед и напастей, скорбей же и нападения вражия, и от смертоносныя язвы и тлетворных ветр и от всякаго зла. Паче же ныне с верою семо пришедшыя, и со страхом ко святому гробу твоему и в нем сущым многоцелебным мощем твоим припадающыя, и образ подобия твоего любезно целующыя, в день страшнаго суда от шуия части избави, на десней же стране со избранными божиими стати сподоби, и прошением их исполнитися умоли. Всех же нас блаженный оный глас услышати сподоби: приидите, благословеннии отца моего, наследуйте уготованное вам царствие небесное: яко да и мы вкупе с тобою Христа Cпаса нашего славим и величаем во веки веков.

*Тропарь, глас д~:*

Яко пустыннолюбивая горлица, от суетнаго и многомятежнаго мира в пустыню удалився, чистотою и говением, молитвами и труждением прославил еси Бога в души и телеси твоем: и тако благочестно пожив, явился еси, преподобне, пустыни любимоградския украшение, иноком честнаго жития образ, и теплый молитвенник за всех, притекающих к раце твоей с верою.

*Иануариа к~е. Молитва святителю моисею, архиепископу новгородскому.*

*Из\ службы со акафистом.*

О священнейший отче, святителю Христов моисее, пастырю и учителю наш! Не отрини нас, с верою притекающих к раце мощей твоих и ко твоему заступлению и теплою молитвою тя призывающих: но скоро потщися помолитися царю царствующих и Господу господствующих, да избавит стадо свое от волков губящих е: и всяку страну Христианскую огради и сохрани святыми твоими молитвами от мирскаго мятежа и труса, нашествия иноплеменников и междоусобныя брани, от глада же и губительства, потопа и меча и огня и внезапныя смерти. И якоже грядущаго куплю деяти от потопления помиловал еси, и от разбойников спасл еси святую обитель сию твою: тако помилуй и ны, умом, словом и делом во тьме греховней сущыя, и избави ны от гнева божия и вечныя казни: яко да твоим ходатайством и помощию, своим же милосердием и благодатию, Христос Бог тихое и безгрешное житие даст нам пожити в веце сем, и избавит нас от шуияго стояния, сподобит же деснаго со всеми святыми во веки веков.

*Тропарь, глас и~:*

Чистоты ради жития твоего, пощения же и молитв и трудов, сосуд благопотребен был еси владыце Христу, иже дарова тя стаду твоему, яко сокровище неотемлемо, чудесы всех обогащающа. Тем и мы, сошедшеся к раце мощей твоих, верою и любовию вопием: моли о нас, пречестный архиерею, моисее отче наш.

*Иануариа к~и. Молитва преподобному ефрему печерскому, епископу переяславскому, первому строителю больниц на руси,*

*чтомая в знаменской церкви психиатрическия лечебницы во граде полтаве.*

О великий угодниче божий, святителю преподобне ефреме! Се приносим тебе хвалебное пение мы грешнии и недостойнии, чада твоя, и величаем подвиги и добродетели твоя и многую милость твою ко всем, с верою притекающым ко отеческому покрову твоему. Приими с любовию приношение веры и любве нашея, и принеси е вседержителю Богу, от негоже низходит всякое благо и всякий дар совершенный: и якоже в земнем житии твоем всем твоея помощи искавшым благодействовал еси, тако и ныне не лиши нас, отче благосердый, твоего пред\ богом многомощнаго заступления, не остави же нас сирых и безпомощных, но присно поминай нас во святых небесных твоих молитвах. утверди стопы нашя твердо и непоколебимо ходити путем заповедей господних: утверди руки нашя к воздеянию молитвенному и к совершению добрых дел: согрей сердца наша любовию ко Господу и ко ближним нашым. о милосердый святителю ефреме! испроси у небеснаго царя, Господа нашего, сему дому милосердия и в нем сооруженному храму благостояние и сохранение от всякаго зла. Испроси, святителю божий, у небеснаго врача, Христа Бога нашего, труждающымся в доме сем и всем имя твое благоговейно призывающым, коемуждо дар благопотребен: зде врачующым и служащым дар врачевания, помощь же и терпение и укрепление, недугующым и душевно страждущым исцеление, печальным утешение, бедствующым избавление, заблуждшым истины познание, грешным исправление, подвизающымся преспеяние и всем вся к жизни временней и вечней потребная, во славу дивнаго во святых своих Бога, отца и сына и святаго духа, в Троице славимаго и покланяемаго во веки веков.

*Иануариа к~и и иуниа а~и. Молитвы преподобному ефрему новоторжскому.*

*МЛ~ТВА а~,*

*из\ акафиста.*

О священная главо, великий и предивный чудотворче, отче наш ефреме! К тебе, скорому помощнику и усердному о нас молитвеннику, смиренно прибегаем и молитвенно просим тя: нас, скорбных и обремененных грехи многими, не остави помощию твоею святою и заступлением благодатным. Не забуди нас чад твоих, отче священнейший, но поминай нас присно в небесных богоприятных молитвах твоих у престола пресвятыя Троицы, идеже со ангелы и всеми святыми предстоиши, и зриши вся нашя нужды и беды, яко обуреваемся страстьми и не имамы дерзновения ко творцу, просити его о помиловании и спасении. Темже тебе предлагаем яко умилостивителя пред\ Господем, и тобою уповаем милость божию и прощение грехов наших от вседержителя получити и спасение вечное унаследовати, да славим и поем величие и благодать и человеколюбие отца и сына и святаго духа, и твое отеческое заступление, ныне и присно и во веки веков.

*МЛ~ТВА в~,*

*из\ службы.*

О преславный Господень угодниче и богом собраннаго зде о тебе стада Христова предобрый пастырю и наставниче, преподобне и богоносне отче наш ефреме! Приими убогое сие наше и малое, от любве душевныя приносимое тебе моление, и не презри нас грешных. требующих твоея помощи и заступления. Се бо мы, предстателя тя в нуждах непостыднаго стяжавше, верою несумненною тебе в ходатайство призываем: ты же, яко велие имеяй дерзновение ко Господу и пречистей его матери, буди молитвенник, помощник и ходатай о всех, со тщанием в божественный твой храм приходящих, честных же и многоцелебных мощей твоих со страхом и благоговением прикасающихся. услыши ны, святче божий, и призри милостивым оком на предстоящыя цельбоносному твоему гробу люди. Вемы бо воистину, яко аще по отшествии твоем плотию от нас разлучился еси, но духом неотступно с нами пребываеши: темже и вся нам, яже ко спасению полезная, усердне просящым, молитвами твоими подати можеши. Простри убо преподобныя длани твоя, о добрый и великий наш заступниче, и не престай молитися о державе благочестивейшаго и великаго государя нашего, императора николая александровича, самодержца всероссийскаго, и о всем царствующем доме, о святейшем правительствующем синоде, и о преосвященном епископе нашем имярек, и о всех на всяком месте благочестно тебе на помощь призывающих. Сохрани же царствующыя грады, и град сей, и святую обитель сию, и вся грады и страны российския от нашествия иноплеменных, междоусобныя брани, тлетворных ветр и от всякаго губительнаго зла. Ктиторы святыя обители сея, и вся пребывающыя и труждающыяся в ней и благочестно притекающыя к честным мощем твоим посети, соблюди и избави от всяких бед и скорбей, яко да тобою управляеми, многомятежное маловременнаго жития сего море безбедне преплывше, достигнем в желаемое оное небесное пристанище, и прославим всесвятую, равночестную и единосущную Троицу, отца и сына и святаго духа, ныне и присно и во веки веков.

*Тропарь, глас а~:*

Божественною свыше просветився благодатию, преподобне, многим терпением во временней жизни подвиг совершил еси: темже источаеши чудес благодать всем с верою приходящым к раце мощей твоих, ефреме преблаженне. Сего ради зовем: слава давшему ти крепость: слава венчавшему тя: слава действующему тобою всем исцеления.

*Иануариа к~и. Молитва преподобному феодосию тотемскому.*

*Из\ акафиста.*

О добрый наш пастырю и богомудрый наставниче, преподобне отче феодосие! услыши нас грешных, молящихся тебе: *И прочая, зри выше, септемвриа а~, лист ч~е.*

*Иануариа к~ф. Молитвы трием святителем: герасиму, питириму и ионе, епископом пермским, устьвымским чудотворцем,*

*чтомыя в устьвымской благовещенской церкви, вологодския епархии.*

*МЛ~ТВА а~.*

О священныя главы, преподобнии и преблаженнии, аввы велии, герасиме, питириме и ионо! Не забудите убогих своих до конца, но поминайте нас всегда во святых своих и благоприятных молитвах к Богу. Помяните стадо свое, еже сами упасли есте, и не забудите посещати чад своих. Молите за ны, отцы священнии, за дети своя духовныя, яко имущии дерзновение к небесному царю: не премолчите вопити за ны ко Господу, и не презрите нас, верою и любовию чтущих вы. Поминайте нас недостойных у престола вседержителева, и не престайте молящеся о нас ко Христу Богу: ибо дана вам бысть благодать за ны молитися. Не мним бо вас аки мертвых: аще бо телесы и преставистеся от нас, но и по смерти живи суще пребываете. Не отступайте убо от нас духом, сохраняюще нас от стрел вражиих и от всякия прелести бесовския и козней диавольских, пастырие наши добрии. Аще бо и мощей ваших раки пред\ очима нашима видимы суть всегда, но святыя вашя душы со ангельскими воинствы, со безплотными лики, с небесными силами, у престола вседержителева предстоящя, достойно веселятся. Ведуще убо вас воистину и по смерти живых сущих, к вам припадаем и вам молимся: молитеся о нас всесильному Богу, о пользе душ наших, и испросите нам время на покаяние, да невозбранно прейдем от земли на небо, от мытарств же горьких, бесов воздушных князей и от вечныя муки да избавимся, и небеснаго царствия наследницы да будем со всеми праведными, от века угодившими Господу нашему Иисусу Христу: емуже подобает всякая слава, честь и поклонение, со безначальным его отцем, и с пресвятым и благим и животворящим его духом, ныне и присно и во веки веков.

*МЛ~ТВА в~.*

О преподобнии и богоблаженнии отцы наши герасиме, питириме и ионо! услышите мя, в час сей к вам молящагося: помолитеся о мне владыце Христу Богу, много бо дерзновение к нему стяжали есте, искреннии молебницы о нас суще. умолите Господа отпустити моя грехи и небеснаго царствия сподобити мя во веки веков.

*Иануариа л~. Молитва трием вселенским учителем и святителем: василию великому, григорию богослову и иоанну златоустому.*

*Из\ акафиста трием святителем.*

О пресветлии светильницы церкве Христовы, василие, григорие и иоанне, светом православных догматов вся концы земли озаривши и мечем слова божия хульных смущения и шатания ересей угасившии! Припадающе к вашему милосердию, с верою и любовию из\ глубины души вопием: предстояще престолу пресвятыя, единосущныя, животворящия и нераздельныя Троицы, за нюже словом, писанием и житием добре подвизастеся и душы своя полагасте, всегда молитеся ей, да укрепит и ны в православии и единомыслии, и непоколебимем даже до смерти исповедании веры Христовы, и во вседушевнем послушании его церкви святей: да препояшет ны с высоты силою на вся невидимыя и видимыя враги нашя: да соблюдет церковь свою незыблему от неверия, суеверия, ересей и раскола: да дарует благочестивейшему, самодержавнейшему, великому государю нашему, императору николаю александровичу здравие, долгоденствие и во всем благое поспешение: пастырем нашым да подаст духовное трезвение и ревность о спасении пасомых, правителем суд и правду, воином терпение, мужество и одоление на враги, сирым и вдовицам заступление, болящым исцеление, юным благое в вере возрастание, старцем утешение, обидимым заступление, и всем вся ко временней и вечней жизни потребная, яко да в мире и покаянии, желанием спасения горяще, Господеви работающе, добрым подвигом подвизающеся, течение наше скончаем и сподобимся в небеснем царствии купно с вами всегда пети и славити пресвятое и великолепое имя отца и сына и святаго духа во веки веков.

*Тропарь, глас д~:*

Яко апостолов единонравнии и вселенныя учителие, Владыку всех молите мир вселенней даровати и душам нашым велию милость.

*Иануариа л~а и априлиа л~. Молитва святителю никите, епископу новгородскому.*

О архиерею божий, святителю никито! услыши нас грешных, днесь во священный храм сей стекшихся, и честному образу твоему покланяющихся, и ко священней твоей раце припадающих, и умиленно вопиющих: якоже седя на престоле святительства в великом новеграде сем, и единою належащу бездождию, дождь молитвою свел еси, и паки граду сему огненным пламенем обдержиму, молитвою избаву подал еси, тако и ныне молим тя, о святителю Христов никито: молися ко Господу, еже избавити царствующыя грады, великий новград сей и вся грады и страны христианския от труса, потопа, глада, огня, града, меча и от всех врагов видимых и невидимых, яко да изрядных ради молитв твоих спасаеми, славим пресвятую Троицу, отца и сына и святаго духа, и твое милостивное предстательство, ныне и присно и во веки веков.

*Тропарь, глас д~:*

Насладився, богомудре, воздержания, и желание плоти твоея обуздав, на престоле святительства сел еси, и яко звезда многосветлая, просвещая верных сердца зарями чудес твоих, отче наш святителю никито: и ныне моли Христа Бога, да спасет душы нашя.

*МЕСЯЦЪ ФЕВРуАРИЙ.*

*Февруариа а~. Молитва святому мученку трифону.*

О святый мученче Христов трифоне, скорый помощниче всем к тебе прибегающым, и молящымся пред\ святым твоим образом скоропослушный предстателю! услыши ныне и на всякий час моление нас, почитающих святую память твою во всечестнем храме сем, [созданнем на похвалу святому имени твоему] и предстательствуй о нас пред\ Господем на всяком месте. Ты бо, угодниче Христов, святый мученче и чудотворче трифоне, в великих чудесех возсиявый, прежде исхода твоего от жития сего тленнаго молился еси за ны ко Господу и испросил еси у него дар сей: аще кто в коей-либо нужде, беде печали и болезни душевней или телесней призывати начнет святое имя твое, той избавлен будет от всякаго прилога злаго. И якоже ты некогда дщерь цареву, во граде риме от диавола мучиму, исцелил еси: сице и нас от лютых его козней сохрани во вся дни жития нашего, наипаче же в день последняго нашего издыхания предстательствуй о нас. Буди нам тогда помощник, и скорый прогонитель лукавых духов, и к царствию небесному предводитель, идеже ты ныне предстоиши с лики святых у престола божия. Моли Господа, да сподобит и нас причастники быти присносущнаго веселия и радости, да с тобою купно удостоимся славити отца и сына и святаго утешителя духа во веки веков.

*Февруариа г~. Молитвы святому праведному симеону богоприимцу.*

*Из\ акафиста.*

*МЛ~ТВА а~,*

*о всех православных Христианех.*

О великий угодниче божий и богоприимче симеоне! Предстоя престолу великаго царя и Бога нашего Иисуса Христа, велие дерзновение имаши к нему, на об\ъятиих твоих нашего ради спасения носитися изволившему. К тебе убо, яко многомощному предстателю и крепкому о нас молитвеннику, прибегаем мы грешнии и недостойнии. Моли благость его, яко да отвратит от нас гнев свой, праведно по делом нашым на ны движимый, и презрев безчисленная прегрешения наша, обратит нас на путь покаяния и на стези заповедей своих утвердит нас. Огради молитвами твоими в мире жизнь нашу, и во всем благом благое поспешение испроси, вся к животу и благочестию потребная нам даруя. И якоже древле великий новград, явлением чудотворныя иконы твоея, о губительства смертнаго избавил еси, тако и ныне нас и вся грады и веси страны нашея от всяких напастей и бед и внезапныя смерти предстательством твоим избави, и от всех враг видимых и невидимых покровом твоим защити. Сохрани в мире, здравии и долгоденствии благочестивейшаго государя нашего, императора николая александровича, и державе его и всему царству российскому буди оплот тверд и укреплен, яко да тихое и безмолвное житие поживем во всяком благочестии и чистоте, и тако в мире временное сие житие прешедше, в вечный достигнем покой, идеже сподобимся небеснаго царствия Христа Бога нашего, емуже всякая слава подобает, со отцем и пресвятым его духом, ныне и присно и во веки веков.

*МЛ~ТВА в~,*

*о иночествующих обители.*

О великий угодниче божий и богоприимче симеоне! услыши нас грешных, молящихся тебе и ко святей иконе твоей припадающих, и множества ради грехов наших не отими покров твой святый от обители, в нейже от лет древних многими знаменьми и чудесы прославися святая сия и чудотворная икона твоя, но соблюди ю тверду и непоколебиму от всех враг видимых и невидимых, и от всех напастей и бед невредиму сохрани. Буди помощник благий всем благочестно живущым и добре труждающымся в ней, и избави нас от недугов и глада, от потопления и огня, от внезапныя смерти и смертоносныя язвы и от всякаго зла. Отжени от нас мысленнаго волка губителя, ищуща пожрати и во ад свести душы нашя, огради нас от искушений и соблазнов мирских и от помыслов суетных и душевредных. утверди сердца наша во смиренномудрии, кротости, послушании, безмолвии, воздержании, терпении, непамятозлобии и любви, яже о Христе Иисусе Господе нашем, и во всяцем деле блазе и подвизех иноческих укрепи. упаси убо, яко пастырь добрый, на пажитех Христовых в мире вся словесныя овцы Христовы, во дворе твоем собранныя, яко да благочестно поживше во обители твоей на земли, с миром отидем во обители небеснаго царствия, идеже сонми праведных и святых купно с тобою непрестанно славят пресвятое благословенное имя отца и сына и святаго духа, ныне и присно и во веки веков.

*МЛ~ТВА г~,*

*о человеце единем, в скорби сущем.*

О великий угодниче божий и богоприимче симеоне! Призри на мя грешнаго, ко святей иконе твоей припадающа и просяща твоего заступления и помощи. Скорбь бо обдержит мя от обстоящих мя ныне бед и зол, и утешения не имам многоболезненней души моей. Исках бо помощи от человек, и не обретеся. Вопиях ко Господу, и не услыша мя, зане прогневах пречистую благость его беззаконьми моими, и множеством многих грехов моих преогорчих человеколюбную утробу его. И кто ми ныне помощь явит; Кто ми скорбь утолит; Кто даст отраду и успокоение многомятежней души моей; К тебе, великий угодниче божий, прибегаю грешный и недостойный аз, ведый, яко велие дерзновение имаши ко Христу Богу и многомощен предстатель еси о всех, с верою к тебе прибегающих и твоего заступления и помощи требующих. Моли убо человеколюбца Господа, яко да простив ми безчисленная моя прегрешения, не отвратит милость свою от мене, но яко благ и сострадателен, явит и мне безконечное свое милосердие, и в лютем напастей и бед моих озлоблении подаст ми всесильную помощь свою, и преогорченней души моей ослабу, мир, укрепление, утешение и успокоение дарует. Ей, великий угодниче божий! вознеси богоноснии руце твои ко иже на об\ъятиих твоих носитися изволившему Христу Богу нашему, и моли благость его, да не отринет моления сердца моего, недостоинства ради моего, но да явит мне благовременне милость свою, во славу безконечных щедрот своих и многомощнаго предстательства твоего, о немже подобает ему всякая слава и благодарение, купно со отцем и пресвятым его духом, ныне и присно и во веки веков.

*Февруариа г~. Молитва святому благоверному князю роману владимировичу, угличскому чудотворцу.*

О святый благоверный княже романе! услыши нас, в час сей тебе моления и похвалы нашя во смирении сердец наших приносящих и вопиющих таковая: радуйся, благоверных родителей пречестная отрасле: радуйся, князей российских боговенчанная красото: радуйся, божий избранниче: радуйся, сосуде пресвятаго духа: радуйся, яко на небеси со ангелы живеши: радуйся, яко и на земли чудесы твоими сияеши: радуйся, яко град твой угличь и живущыя в нем люди от бед спасл еси: радуйся, благоверному царю нашему похвало и утверждение: радуйся, земли российстей забрало нерушимое и всем притекающым ко гробу твоему исцелений неоскудное сокровище. Помолися убо, святый княже романе, владыце Христу Богу нашему, к немуже многое дерзновение стяжал еси, да исцелит нашя недуги душевныя и телесныя, да простит наша прегрешения вольная и невольная, да избавит от будущия вечныя муки, и небеснаго царствия да сподобит, идеже с тобою вкупе прославим всесвятое имя отца и сына и святаго духа во веки веков.

*Февруариа д~. Молитвы святому благоверному великому князю георгию всеволодовичу, владимирскому чудотворцу.*

*МЛ~ТВА а~,*

*из\ акафиста.*

О богоизбранный чудотворче, преславный угодниче Христов, церкве православныя поборниче, царства российскаго защитниче, великий княже георгие! усердно молим тя, призри на ны грешныя, прибегающыя ко твоему заступлению: услыши сие малое моление наше, и теплым твоим предстательством умоли милостиваго Бога, емуже с лики ангел и со всеми святыми предстоиши, да сохранит нас во единении православныя церкве, и утвердит в сердцах наших дух правыя веры и благочестия, и избавит нас от всякаго злаго искушения. По велицей любви твоей, еюже ближния твоя возлюбил еси, испроси у всещедраго Господа отечеству нашему мир и благоустроение, благочестивейшему государю императору нашему николаю александровичу и всему царствующему дому здравие, благоденствие и долголетие, нам же всем недостойным, усердно к тебе припадающым, богоугодное и безмятежное житие. о святый заступниче наш! не остави нас немощных и безпомощных: молися за ны ко Господу и пречистей владычце Богородице, подвигни с собою на молитву о нас богопрославленныя сродники твоя, святыя князи андреа и глеба, с нимиже вкупе зде нетленными мощами почиваеши и на небеси у престола царя небеснаго предстоиши, да вся к пользе временней и вечней потребная нам дарует, и да не воздаст нам по делом нашым, но по неизреченному человеколюбию своему да простит согрешения наша, да избавит же нас от всякия нужды и печали, скорби и болезни: да низпослет нам благое намерение и силу подвизатися во исправлении жития нашего, и в будущем веце да сподобит нас внити во царствие небесное и славити всесвятое имя отца и сына и святаго духа во веки веков.

*МЛ~ТВА в~,*

*чтомая в нижегородском михаило-архангельском соборе.*

О всехвальный, святый, великий княже наш георгие, создателю святаго михаило-архангельскаго храма, и сего града, благодарно нами обитаемаго, основателю! Взирающе на твой сей лик, от чудотворных мощей твоих к нам пришедший, и в нем самую часть страдальческаго твоего телесе очима нашима благоговейно зряще, мы недостойнии яко истиннаго самаго тя посреде себе зрим духовно. Темже с верою сердечною и любовию к тебе припадаем, и славим, и величаем яко избраннаго воеводы труды и подвиги твоя: сладце же вхождения и исхождения твоя по местом сим поминаем: ублажаем страдания твоя и смерть, юже за Христа и церковь его приял еси. Царие и святителие тя ублажиша: град твой и храм твой и вси храмы и обители града твоего о тебе радуются, и славныя воды, зде мимотекущыя, тя и вои твоя носившыя, о тебе веселятся. Благоговейно убо лик твой вси лобызаем, и в нем святыя мощи твоя почитаем, святую память твою прославляем и молим тя, да тобою подаст нам Господь вся потребная к вечному спасению нашему и ко благобытию временному, да сподобит же нас в мире и покаянии скончати жизнь нашу, и да упокоит пожившыя во граде твоем и преставльшыяся во всяком чине и возрасте. Таже купно со избранным небесных сил воеводою, святым архангелом михаилом, и соименным тебе победоносцем, пособствуй, святый княже и страстотерпче георгие, благочестивейшему государю нашему, императору николаю александровичу, царство его благочестием и миром огради, и Христолюбивому воинству его соратай непобедимь буди, град твой и жительство его избавляя от належащаго праведнаго прещения, губительства, огня, междоусобия: буди же в нем вдовицам и сирым воспитание и покров, юношам и чадом охранение, старчеству подпора, нищым утешение, всему священному чину и церковному причту защитник и помощник. о святый княже наш георгие! предстательством твоим благоустрояй согрешающым нам исправление и покаяние, кающымся грехов заглаждение, веры православныя возрастание и утверждение, советов нечестивых, лжеучений и соблазнов множащихся разорение, лжи, льсти и коварства всякаго посрамление, во страсе божии и во всякой добродетели испроси и низпосли преспеяние: да тако избавимся от гнева божия и муки, и с тобою, яко чада со отцем, славим пресвятую Троицу, отца и сына и святаго духа, во веки веков.

*Тропарь, глас и~:*

На высоте великаго княжения седя, явился еси благочестием и верою сияя отечеству своему яко солнце: по святей Троице ревностию разжегся и за веру крепко пострадав, кровь твою пролиял еси: тем и отсеченная твоя за Христа глава свидетельствует яве о тебе, прилепшая по смерти к телеси твоему, с неюже и доднесь нетленны пребывают мощи твоя, от нихже источаеши исцеления душам и телесем нашым. Но яко дерзновение имея ко Христу, страстотерпче георгие, непрестанно моли, державу твою и сродник твоих безвредну сохранити молитвами твоими.

*Февруариа д~ и ноемвриа з~. Молитвы преподобному кириллу, новоезерскому чудотворцу.*

*МЛ~ТВА а~,*

*из\ службы.*

О великий угодниче, преславный чудотворче, кирилле блаженне, душею на небеси престолу божию предстояй: *И прочая, зри выше, септемвриа к~а, лист п~и на об.*

*МЛ~ТВА в~.*

О богоизбранный, вышняго града, небеснаго иерусалима, небесный гражданине, очищенный духом святым уме, земный ангеле, небесный человече, чистаго девства добрый ревнителю, досточуднаго терпения преизящный образе, богохранимое духа святаго жилище, доблественный Христов воине, кирилле преподобне! Проси у Христа Бога, всеблагаго творца нашего, даровати здравие и долгоденствие благочестивейшему, самодержавнейшему, великому государю нашему, императору николаю александровичу всея россии: пособствуй ему победити и покорити под\ нозе свои всякаго врага и супостата. Испроси же у Господа Бога мир церквам святым, людем же российским тишину и благоденствие и плодов земных из\ъобилие: да сохранит же Господь отечество наше от всех напастей, бед и скорбей, от нападения вражия, от смертоносныя язвы и от всякаго зла. Нас же, стадо твое, во святей сей обители пребывающее, и всех с верою и любовию ко всечестней раце многоцелебных мощей твоих припадающих и образ подобия твоего любезно целующих, и всех православных Христиан к тебе приходящих, молитвами твоими соблюди и ко Христу приведи, емуже, со отцем и святым духом, подобает всякая слава, честь и поклонение, ныне и присно и во веки веков.

*Тропарь, глас и~:*

Божиим духом подвизаемь, слез твоих тучами изсохшее напоил еси, и безплотное в пустыни житие показал еси, и еже из\ глубины сердца бодренными молитвами и постом, благодеяния труды уплодоносил еси, и вселенную всю просветил еси сиянием чудес твоих: отче наш кирилле, моли Христа Бога спастися душам нашым.

*Февруариа и~ и иуниа и~. Молитва святому великомученку феодору стратилату,*

*чтомая в феодоровском монастыре града казани.*

О святый, славный и всехвальный великомученче феодоре стратилате! Собраннии днесь во храме твоем и пред\ иконою твоею святою покланяющиися людие молим тя, известный желания нашего ходатаю: моли с нами и о нас умоляемаго от своего благосердия Бога, да милостивно услышит нас, благостыни у него просящих, и вся наша ко спасению и житию нужная прошения да исполнит, да дарует же благочестивейшему императору нашему николаю александровичу победу на сопротивныя и царство его в мире сохранит. Еще же молим тя, святый победоносче феодоре стратилате: укрепи данною тебе благодатию во бранех православное воинство наше, разруши силы возстающих на ны врагов, да постыдятся и посрамятся от лица верных, и дерзость их да сокрушится, и да уведят, яко присно божественную помощь имамы. Такожде и всем, в скорби и обстоянии сущым, многомощное твое яви заступление. умоли же Господа Бога, всея твари создателя, избавити нас от вечнаго мучения, да всегда прославляем отца и сына и святаго духа, и твое исповедуем предстательство, ныне и присно и во веки веков.

*Тропарь, глас д~:*

Воинствословием истинным, страстотерпче, небеснаго царя воевода предобрый был еси, феодоре: оружиями бо веры ополчился еси мудренно, и победил еси демонов полки, и победоносный явился еси страдалец. Темже тя верою присно ублажаем.

*Февруариа г~. Молитвы святому священномученку харалампию.*

*МЛ~ТВА а~,*

*из\ акафиста.*

О пречудный священномученче харалампие, страстотерпче непреодоленный, священниче божий, о всем мире ходатайствуяй! Призри на моление нас, почитающих святую память твою. Испроси нам у Господа Бога прощение грехов наших, да не до конца прогневается на нас Господь: согрешихом бо и недостойни явихомся милосердия божия. Моли о нас Господа Бога, да низпослет мир на грады и веси нашя, да избавит нас от нашествия иноплеменников, междоусобныя брани и всяких раздоров и нестроений. утверди, священномученче, веру и благочестие во всех чадех православныя Христианския церкве, и да избавит нас Господь Бог от ересей, расколов и всякаго суеверия. о милосердый мученче! Молися за ны ко Господу, да сохранит нас от глада и всяких болезней, и да подаст нам из\ъобилие плодов земных, скотов умножение на потребу человеком и вся нам полезная: наипаче же да сподобимся, молитвами твоими, небеснаго царствия Христа Бога нашего, емуже честь и поклонение подобает, со безначальным его отцем и пресвятым духом, ныне и присно и во веки веков.

*МЛ~ТВА в~.*

О священная и многострадальная главо, пастырю добрый словесных овец Христовых, священномученче Христов харалампие, магнисийская похвало и вселенныя славо, всемирный светильниче, великий наш заступниче и в скорбех, бедах и всяких нуждах благий помощниче! услыши нас грешных, к тебе прибегающих и тебе молящихся, и избави нас от всякаго злаго обстояния. Ты бо приял еси от Господа благодать и силу велику за многая и тяжкая страдания твоя и терпение, еже всюду и во всем нам помогати, и наипаче идеже память твоя чтитися будет. Сицевая благодать дадеся ти, священномученче Христов, от явльшагося ти Господа царя славы, егда на мечное тя усечение осудиша. Слышал бо еси превожделенный и сладчайший оный глас, глаголющь тебе: прииди, харалампие, друже мой, многия муки имене ради моего претерпевый, и проси у мене, еже хощеши, и аз дам ти. И тогда рекл еси Христу Господу: Господи мой, велико мне есть от тебе, света невечерняго, дарование сие: аще угодно есть величеству твоему, молю тя, благоволи даровати ми сицевую милость твою, да идеже положены будут мощи моя и почитаема будет память страдания моего, не будет на месте том ни глада, ни мора, ни тлетворнаго воздуха, погубляющаго плоды, но да будет паче на месте оном мир, здравие телесем и душам спасение, из\ъобилие пшеницы, вина и елеа и умножение скотов, яже на потребу человеком. И отвеща тебе глас Господень: буди по прошению твоему, преславный мой воине. И абие по глаголании сем господни, предал еси душу твою прежде мечнаго посечения, и сия ко Господу взыде, ангелом сретающым ю: и тако приял еси венец славы от божественныя руки его с лики святых, вечно славящих пресвятое имя Господа. Тамо убо, во славе небесней пребывая, призри, угодниче божий, и на нас грешных, молящихся тебе, и воспомяни нас пред\ Господем, еже даровати нам на потребу велия его милости во веки веков.

*МЛ~ТВА г~,*

*чтомая в церкви села шекшова, владимирския епархии.*

Святый священномученче харалампие, светильниче земный и небесная озаряяй, ангелов собеседниче, пророков сожителю, апостолом друже, мученком совоинственниче! услыши молитвы нашя, якоже Господь услыша твоя, и приими словеса устен наших, якоже и Господь словеса уст твоих прият. Священниче божий харалампие, благостию великий, о всем мире ходатайствуяй! молим тя: якоже пред\ святою кончиною твоею Владыку Господа нашего о всех чтущих память твою молил еси, тако и ныне, одесную престола божия предстоя, не забуди нас грешных и повинных гневу божию, но молися о нас, память твою совершающих: да не будет на месте нашем и всяком ином глад и мор, или тлетворный воздух, погубляяй плоды, скоты и человеки, но да будет на местех тех, идеже призывается в ходатайство святое имя твое, мир и телесем здравие и душам спасение, из\ъобилие же всякаго жита и всего, еже на потребу человеком. Молися о нас, угодниче божий, святый священномученче харалампие, да оставит нам Господь вся прегрешения наша вольная и невольная, в слове и в деле нами содеянная, да простит Господь вся грехи юности и неведения, праздности и уныния: прочее же время жития нашего управи святыми твоими молитвами ко спасению и жизни вечней, да вси в веселии и радовании со благодарным сердцем прославляем человеколюбиваго и благоуветливаго всех благ подателя, в Троице славимаго Бога, всегда, ныне и присно и во веки веков.

*Февруариа и~ и октовриа з~. Молитвы преподобному логгину коряжемскому.*

*Из\ службы.*

*МЛ~ТВА а~.*

О великий угодниче, преславный чудотворче и обители твоея богодухновенный наставниче, логгине преблаженне: *И прочая, зри выше, октовриа а~, лист ч~е на об.*

*МЛ~ТВА в~.*

О священная главо, преподобне отче, преблаженне авво логгине великий! Не забуди убогих твоих: *И прочая, зри выше, молитва общая преподобному единому, лист о~з.*

*Тропарь, глас а~:*

*От*
мятежа мирскаго удалився, к немерцающему свету притекл еси, преподобне отче логгине, и ныне чисте зриши святую Троицу, юже моли за ны недостойныя, да спасет душы нашя.

*Февруариа а~и. Молитва святому священномученку власию, епископу севастийскому,*

*чтомая в новгородской власиевской церкви.*

Преблаженне и приснопамятне священномученче власие, дивный страдальче и предстателю наш теплый, по отшествии твоем в жизнь вечную призывающым твое святое имя пособствовати и во всяких прошениих услышанным быти обещавый! Се ныне к тебе угоднику божию, яко ко истинному ходатаю спасения, притекаем и смиренно молимся: предстани нам в помощь, узами грехов связанным, подвигнися на всемощныя твоя к Богу молитвы и помолися о нас грешных: тя бо, недостойнии, призывати на заступление дерзаем, и желаем от всех грехов наших тобою свобождение получити. о святче божии власие! в сокрушении и смирении сердца нашего пред\ тобою припадаем и молимся: осияй нас, омраченных наветы вражиими, светом благодати свыше, да в нем ходяще, не преткнем о камень ног наших. Тя, яко сосуд в честь избранный и исполненный благодати божия, молим: сподоби нас грешных от исполнения твоего желаемое прияти, и исцели нашя душевныя и телесныя язвы, грехом же нашым прощение и душевному и телесному нашему здравию и спасению полезное у Господа испроси, да всегда прославляем отца и сына и святаго духа, и твое милостивное предстательство о душах и телесех наших, ныне и присно и во веки веков.

*Февруариа а~и. Молитва преподобному димитрию прилуцкому.*

*Из\ акафиста.*

О священная главо, предивный чудотворче, преподобне и богоносне отче наш димитрие! усердно припадающе к тебе, молимся: яви нам смиренным и грешным многомощное твое заступление. Се бо грех ради наших не имамы дерзновения ко Господу, просити его даров нам благопотребных, но тебе молитвенника к нему благоприятнаго предлагаем, и просим: умоли нам от его благости вся, яже на пользу душам и телесем нашым: веру праву, надежду несомненну, любовь нелицемерну, во искушениих мужество, в злостраданиих терпение, в молитвах постоянство, во благочестии преуспеяние, вожделенное здравие, земли плодоносие, воздуха благорастворение, дожди благовременны, житейских потреб довольство, мир во днех наших и благословение свыше на вся благая дела и начинания наша, и да не во зло обратим дары его, по во славу имене его святаго и в прославление твоего о нас ходатайства. Испроси, угодниче Христов, у царя царствующих и Господа господствующих, благочестивейшему, самодержавнейшему, великому государю нашему, императору николаю александровичу всея россии здравие, долгоденствие, на враги же победу и одоление, и всему богохранимому царству его тишину и благостроение. Не забуди, чудотворче святый, милостивно присещати град твой и обитель твою и вся грады и веси страны нашея православныя, сохраняя и соблюдая их молитвами твоими от всякаго зла. Помяни всех, веру и любовь к тебе имущих, имя твое молитвенно призывающих и на поклонение мощем твоим святым приходящих, и вся во благих прошения их милостивно исполни, осеняя их свыше святоотеческим твоим благословением. Ей, святче божий! не лиши и нас грешных твоего многомощнаго заступления, но сподоби нас кончину жития благую улучити и царствие небесное унаследити, да воспоем и прославим дивнаго во святых своих Бога нашего, отца и сына и святаго духа, во веки веков.

*Тропарь, глас а~:*

Свыше от Бога, преподобне, благодать приял еси духовную, и от него убо познался еси, блаженне: того ради и ты духом познал еси лучшая его, будущаго века пребывание, постнически испытався во твоих обителех. И ныне со ангелы ликовствуя, спасу всех за ны молися, святе димитрие, да вси вопием: слава давшему ти крепость, слава венчавшему тя, слава действующему тобою всем исцеления.

*Февруариа в~и. Молитва святителю алексию, митрополиту московскому и всея россии.*

*Зри выше, октовриа е~ лист ч~з на об.*

*Февруариа д~и. Молитва преподобному марону пустыннику.*

О возлюбленная и священная главо, преподобне и богоносне отче наш мароне! Назирай свыше милостивно нас грешных, и молися всещедрому владыце и всех благ подателю Богу о соблюдении державы и спасении благочестивейшаго, самодержавнейшаго, великаго государя нашего, императора николая александровича всея россии: да подаст ему Господь Бог многолетное здравие, во снабдение и утверждение святыя Христианския веры, и да сохранит царство его от всех врагов цело и неврежденно, во Господе нашем Иисусе Христе. Буди же молебник и о нас недостойных. Ко всеблагому Господу честнии твои руце простри, и от него милость и щедроты испроси, имиже от всех бед и лютых болезней нас сохрани, и от всяких страстей свободи, такожде от нестерпимыя и неутишимыя огневицы и трясавицы молитвами твоими избави нас, и от нападения бесов, от видимых и невидимых врагов соблюди, и согрешением нашым прощение испроси, и спасены Христу нас представи, во еже, в день страшнаго суда, с радостию предстати нам пред\ лицем неизреченныя славы его, и милостивное призвание в царство небесное от него услышати, и в неизреченней радости преславную его лица доброту узрети, благодатию и человеколюбием Господа Бога и Cпаса нашего Иисуса Христа держава его благословена и препрославлена, со безначальным его отцем и с пресвятым и благим и животворящим его духом, ныне и присно и во веки веков.

*Тропарь, глас в~,*

*на древней иконе преподобнаго, в христорождественской церкви села бубнова, тферския епархии:*

Фарисейскаго тщеславия удаляяся, преподобне отче наш мароне, на гору высокую возшел еси, и тамо победу показал еси на диавола: требище бо бесовское обрет и Богу освятив, в нем пребыл еси, молитвами твоими огневицу и трясавицу утоляя, и бесы прогоняя, и от различных недуг свобождая. Того ради, святе, молися Христу Богу, да спасет душы нашя.

*Февруариа з~и и маиа в~и. Молитва святому священномученку ермогену, патриарху московскому и всея россии.*

О великий угодниче Христов, святителю отче наш ермогене! К тебе, молитвеннику теплому и предстателю пред\ богом непостыдному, усердно притекаем, в нуждах и скорбех наших утешения и помощи просяще. В древнюю годину искушений, внегда обышедше обыдоша страну нашу нечестивии врази, Господи яви тя церкви своей столпа непоколебима и людем российским пастыря добра, душу свою за овцы положивша и лютыя волки далече отгнавша. Ныне убо призри и на ны, недостойная чада твоя, умиленною душею и сокрушенным сердцем тебе призывающыя. Крепость бо наша в нас оскуде, и вражия ловления и сети обыдоша нас. Помози нам, заступниче наш! утверди нас в вере святей: научи нас всегда творити заповеди божия и вся предания церковная, от отец нам заповеданная. укрепи благовернаго царя нашего, богом нам даннаго, и научи нас любити его нелицемерно. Пастырем нашым буди архипастырь, воином вождь духовный, болящым врачь, печальным утешитель, гонимым заступник, юным наставник, всем же благосердый отец и за вся теплый молитвенник: яко да молитвами твоими ограждаеми, непрестанно воспоем и прославим всесвятое имя живоначальныя Троицы, отца и сына и святаго духа, во веки веков.

*Тропарь, глас д~:*

Российския земли первопрестольниче и неусыпный о ней к Богу молитвенниче! за веру Христову и паству твою душу свою положив, державу царей наших утвердил еси и страну нашу от нечестия избавил еси. Темже вопием ти: спасай нас молитвами твоими, священномученче ермогене, отче наш.

*Февруариа и~и. Молитва преподобному косме игумену, яхромскому чудотворцу,*

*чтомая в космине монастыре, владимирския епархии.*

О всечестная главо, преподобне отче, блаженне великий авво космо! Не забуди убогих твоих до конца, но поминай нас всегда во святых твоих и благоприятных молитвах к Богу. Не забуди посещая чад твоих, совершающих священную память твою, но моли за ны, отче благий, избранниче Христов, яко имеяй дерзновение к небесному царю. Ты, возшед на высоту добродетелей, яко финикс процвел еси, и яко кедр, иже в ливане, собрал еси чада твоя, и мирское пристрастие от себе отвергл еси, и царства небеснаго достигл еси, и тамо с лики праведных предстоиши Христу Богу радуяся. Не премолчи убо за ны ко Господу, и не презри нас, с верою и любовию чтущих тя. Поминай нас недостойных у престола вседержителева, непрестанно моляся ко Христу Богу: тебе бо дана бысть благодать молитися за ны. Преподобнии твои руце простри молебне о нас грешных: испроси нам время на покаяние и о еже невозбранно прейти нам от земли на небо, от горьких же мытарств воздушных князей и от вечныя муки избавитися, и небеснаго царствия наследником быти со всеми праведными, угодившими ему, Господу нашему Иисусу Христу, емуже подобает всякая слава, честь и поклонение, со отцем и со святым духом, ныне и присно и во веки веков.

*Тропарь, глас д~,*

*поемый в томже монастыре:*

Горняго желая премирнаго жития, дольняя возненавидел еси, и взем крест, последовал еси Христу, и в пустыню вселился еси, досточудне, и в ней подвизался еси в пениих и бдениих и пощениих: сего ради в тя вселися пресвятый дух. Темже, яко имеяй дерзновение ко Христу Богу, испроси благоверному императору нашему николаю александровичу здравие и спасение, и не забуди посещая чад твоих, совершающих священную память твою, космо преподобне, отче наш.

*Февруариа к~. Молитва преподобномученку корнилию, псково- печерскому чудотворцу,*

*чтомая в псково-печерском монастыре.*

О святый преподобномученче корнилие! Смиренно к раце святых мощей твоих припадаем и умильно тя молим: призри милостивно на скорби нашя душевныя и телесныя, и избаву нам подаждь: помози нам, святче божий, избавитися от навета злых человек, от нихже и сам ты невинно на земли пострадал еси: защити нас от насилия диавола, люте на нас воюющаго. умоли Господа Бога и пречистую его матерь даровати нам тихое и безгрешное житие, братскую нелицемерную любовь и мирную Христианскую кончину, да чистою совестию предстанем нелицеприятному страшному судилищу Христову и во царствии его прославим животворящую Троицу, отца и сына и святаго духа, во веки веков.

*Тропарь, глас з~,*

*поемый в томже монастыре:*

Псково-печерская обитель, издревле славная чудесы иконы Богоматрни, многия иноки Богови воспита: тамо и преподобный корнилий подвигом добрым подвизася, чудную Богоматрь славя, иноверныя просвещая, иноки и многия люди спасая, обитель же свою дивно украшая и ограждая: тамо и мученичества венец, по многих летех пастырства своего, доблестне прият. Темже воспоим, людие, Христа Бога, и пречистую его матерь возблагодарим, яко дарова нам преподобномученка славна и молитвенника о душах наших достоблаженна.

*Февруариа к~г. Молитва преподобному поликарпу брянскому,*

*чтомая в брянском покровском соборе, орловския епархии.*

О пастырю добрый, наставниче неусыпный, преподобне отче поликарпе! Ты, от мятежа мира сего изшед, отвержением благ преходящих евангельски Христу последовал еси, и равноангельное житие пожив, безплотных почести сподобился еси. Того ради любовь твою к людем памятующе, яко чада ко отцу, к тебе прибегаем и молимся тебе со умилением: буди щит несокрушимь святей церкви православней и отечеству нашему: буди хранитель и споспешник благочестивейшему государю императору николаю александровичу, износя ему от престола царя славы силу, радость, мир и утешение: воинству же его, яко соратник, споспешествуй в победах над\ супостаты. Избави, о преподобне угодниче божий, от всякаго навета вражия грады и веси страны российския, и не остави заступлением твоим нас немощных, грехми и скорбьми многими обремененных: умоли благость Христа Бога нашего даровати нам помыслов мир, от пагубных страстей и всякия скверны воздержание, братолюбие долготерпеливное, благочестие же нелицемерное, да не во зло благая, нам свыше присно посылаемая, обращати будем. Озари, преблаженне, ум наш светом лица божия: укрепи благодатию господнею произволение наше, да в законе Христове утвердившеся, неленостно по пути заповедей святых потечем: осени горним твоим благословением нас и всех в скорбех сущих, болезньми душевными и телесными одержимых, исцеление, утешение и избавление тем даруя: над\ всеми же сими испроси нам свыше дух кротости и смиренномудрия, дух терпения и покаяния, да прочее время жития нашего в вере и сокрушении сердечнем поживем, и тако в час скончания нашего благодарне восхвалим прославльшаго тя Господа, безначальнаго отца, единороднаго его сына и единосущнаго всеблагаго духа, Троицу нераздельную, во веки веков.

*Тропарь, глас а~:*

Ветрилом креста душевный корабль направив, житейская красная оставил еси, и от мирскаго мятежа изшед, плотския похоти воздержанием многим, отче, умертвил еси, пощением и слезами, молитвами и песньми непрестанно прилепляяся Богу: темже и жилище достойное духа пресвятаго показался еси. Моли, поликарпе преподобне, Христа Бога оставление прегрешений даровати нам и велию милость.

*Февруариа к~ф. Молитвы преподобному кассиану римлянину,*

*чтомыя в московском данилове монастыре.*

*МЛ~ТВА а~.*

Богоблаженне и приснопамятне отче наш кассиане! От юности паче всех Христа возлюбив, земная и временная презрел еси, и ангелоподобным житием твоим душу и тело от страстей очистив, безстрастия сокровище стяжал еси, и божественными дары обогатився, в наставление и исправление иноком премудрыя законы написал еси, и усердный делатель в вертограде Христове явился еси, сам заповеди его творя и иныя словом и делом научая, и сего ради сугубое восприял еси воздаяние от Бога. Тому ныне с чиноначалии ангельскими предстоя, призри на нас, житейских попечений волнами обуреваемых, и помози нам, да не вовлечет нас буря страстей наших в бездну греховную. услыши нас грешных, святую память твою ублажающих, и молися Христу Богу о нас немощных, мглою уныния омрачаемых и малодушием недугующих, да божественною благодатию своею просветит омрачение ума нашего и укрепит нас на пути спасения, имже право ходяще, внидем в жизнь вечную. Виждь, отче святый, немощь нашу душевную, сердечное озлобление и недуги телесныя, по грехом нашым обдержащыя нас: виждь, яко благими делы обнищахом зело. Но ты человеколюбца Бога милостива сотвори нам молитвами твоими, да не воздаст нам по злым делом нашым, но да явит над\ нами непобедимое свое человеколюбие и милосердие, и прощение прегрешений наших да дарует нам, и да укрепит нас в подвизех молитвы, воздержания же и целомудрия благодатию своею. Вемы, отче преподобне, яко дадеся ти благодать, еже от плод присноживотнаго учения твоего сердца рачителей благочестия насыщати и услаждати: помози и нам предстательством твоим терпеливно и радостно благое иго Христово понести и во исправлении и обновлении жития нашего добре подвизатися. Се бо, чудотворней иконе твоей покланяющеся и святое имя твое в помощь призывающе, яко ходатая и заступника нашего, о сем тя молим. Таже и сия глаголем: моли Господа Бога спасителя мира, да сохранит первопрестольный град сей и святую обитель сию от всякия беды и напасти, от враг видимых и невидимых, да дарует благочестивейшему императору нашему здравие и долгоденствие, державе его тишину и благостояние, в православней вере преспеяние, земли плодоносие и из\ъобилие: и всех нас недостойных избави молитвами твоими от належащия нам скорби и нужды: испроси нам у великодаровитаго Господа всякаго благаго прошения исполнение и всех к житию временному и вечному полезных подаяние, благодатию и человеколюбием Господа нашего Иисуса Христа, емуже подобает слава, честь и поклонение, со отцем и святым духом, во веки веков.

*МЛ~ТВА в~.*

О богоблаженне и приснопамятне отче наш кассиане, божественных ангелов сожителю, понесый тяготу дневную, в нищете поживый, божественными дары обогативыйся! Ты, ныне с преподобных соборы водворяяся, с праведных лики веселяся, помяни нас, добродетельное твое житие похваляющих, и не остави нас безпомощны пребывати. Призри на житие наше, житейскими обуревании колеблемое, да не потопит нас греховная буря, ниже да пожрет нас пагубнаго отчаяния глубина. услыши молитву нас грешных, молящихся тебе, и не презри моления нас немощных, уловляемых диавольскими сетьми, всюду злыми угнетаемых, всякаго блага лишаемых, унынием омрачаемых и малодушием одержимых. Виждь, святе, яко смирися в персть душа наша, и врагом ненавидящым нас быхом в порадование, лукавыми делы умерщвляеми весь день: заблудихом бо воистину, яко овцы не имущыя пастыря. обаче твоими благоприятными молитвами милостива сотвори нам единаго человеколюбца Бога, да не воздаст нам по злым делом нашым и по нечистоте сердец наших, но да предварят ны благия его щедроты, и в мире, единодушии и благочестии да утвердится жизнь наша. Мы, о богоблаженне, на тя по Бозе уповаем, тобою хвалимся, твое святое имя на помощь призываем, и ко твоему чудотворному образу недостойнии припадающе, тя молим: моли, отче наш кассиане, Христа Бога, да избавльшеся от злых наших, с тобою вечных благ сподобимся, благодатию и щедротами Господа нашего Иисуса Христа, суща благословенна со безначальным его отцем и с пресвятым духом во веки веков.

*Тропарь, глас и~,*

*поемый в стрелецкой николаевской, града курска, церкви:*

Постом пред\ъочистився, премудрости постигл еси разумение, от пустынных же богоносных отец научился еси страстей обузданию. Того ради подаждь нам, твоими молитвами, плоти нашея духу послушание: еси бо наставник, кассиане преподобне, всем поющым о Христе твою память.

*В неделю вторую святых постов. Молитвы преподобным печерским отцем.*

*МЛ~ТВА а~,*

*преподобным антонию и феодосию печерским, из\ акафиста сим преподобным.*

Преподобнии и богоноснии отцы наши антоние и феодосие! К вам, яко к теплым заступником и скорым помощником и известным предстателем, прибегаем мы грешнии, смиренно просяще вашея помощи и заступления, в бездне зол и бед погружаемии, яже на всяк день и час нам и от человек лукавых приключаются, и от духов злобы поднебесныя, всегда погибели душ и телес наших ищущих, находят на ны. Известни же есмы несумненно, коль великое к милосердому Богу имате дерзновение: еще бо на земли между странствующими к горнему отечеству пребывающе, велию силу благодати божия, вами чудодействующия, в себе показасте, яко и огнь с небесе, по подобию илиину, на показание места, на немже великая церковь печерская строитися хотяше, низведосте, и росу, по образу гедеонову, на очищение и вечное прославление тогожде святаго места призвасте: такожде вемы, коль многое множество мужей и жен, из\ разных стран и народов, скорбящих и напаствуемых, или различными тяжкими болезньми одержимых, вашими молитвами и заступлением получиша скорое себе облегчение и избавление. Аще убо вся та помоществования, еще в смертнем суще странствовании, бедствующым милостивно подавасте, кольми паче днесь, егда уже всемогущей предстасте Троице, и большее приясте дерзновение, во еже молити ю о нашем недостоинстве и в бедах нас заступати и защищати! Сего ради и мы, столь многими враждебными наветы, озлобленьми и коварными злоумышленьми отвсюду угрожаемии и теснимии, вашему теплому и сильному по Бозе вручаем себе защищению, и усердно молим благостыню вашу: сохраните нас неврежденных от всех бед и зол, наипаче же от бесовских козней, да не будем им в поругание и посмеятельство, но тако их крепкою вашею помощию от нас отжените, якоже во дни оны от обители отгнасте я, иногда пакости деявшыя. Сицевая же их неполезная укротивше на ны возстания, тако нас утвержденных в вере, надежде и любви соделайте, да николиже нами каковое недоумение или сумнение воз\ъобладает. Чувства наша душевная вкупе и телесная в таковом благоустроении и боголепней мерности на всяк день и час удержавайте и снабдевайте, да теми никогдаже благаго и человеколюбиваго Бога прогневаем. Разум уцеломудрите, да сей паче о Бозе, его вездеприсутствии и благопромышлении помышляет, неже о временных печется. Развращенную волю нашу всегда исправляйте, да николиже хощет, еже хотению божию сопротивляется, но теми да удовляется и в сих безмятежно и безпечально да пребывает, яже суть Богу угодна и приятна, человеку же спасительна и полезна. К сим же, о преподобнии отцы, и отечества вашего не забывайте, но в мирнем устроении пребывати ему у престола величества божия непрестанно ходатайствуйте. Благочестивейшаго государя императора нашего, всю палату и воинство его, и вся люди сущыя в державе его, мирны и безпечальны сохраните и от всякаго злаго обстояния вскоре избавите. Егда же приспеет наше от временнаго сего жития отшествие и к вечности преселение, сице нам в помощь предстаните и от насилий вражиих свободите, якоже предстасте некогда еразму монаху, в тяжком смертнем бедствии обретавшемуся, и тако сердца наша ко истинному покаянию и жалению о гресех подвигните, якоже и онаго сердце подвигосте, да и мы в чистем совести нашея свидетельстве, пресвятей и неразделимей представше Троице, прославляем ю купно с вами и всеми святыми в безконечныя веки веков.

*МЛ~ТВА в~,*

*преподобным антонию и феодосию и прочим печерским чудотворцем,*

*из\ книги: Акафисты с каноны.*

Преблаженнии, приснославнии, преподобнии отцы, святии первоначальницы печерстии, антоние и феодосие, свыше богом дарованнии, двоице благодатная, союзом совершенства, любовию к Богу и ближнему соединенная, не точию в жизни сей временней друголюбне трудившиися о пользе душевней иночествующих и в мире благочестно живущих, но и по отшествии вашем в жизнь вечную обещавшиися пособствовати всем и молитися ко Господу Богу и пресвятей Богородице о спасении всех, наипаче грешников, от нихже первый есмь аз! К вам, угодником божиим и пресвятыя Богородицы, яко истинным ходатаем спасения притекая, смиренно молюся: предстаните мне в помощь, узами грехов связанному, и помолитеся о мне. Купно же и вся наследники богоугоднаго вашего жития и снаследники царствия небеснаго подвигните на многомогущыя молитвы: всех бо вас недостойный призывати на заступление дерзаю, желая от всех грехов моих вами свобождение получити. о преподобнии отцы печерстии, богоугодно трудившиися и нетленно в пещерах почивающии, святии иерарси, священноначальницы, священноиноцы, постницы, мученцы, девственницы, чудотворцы! Вы есте род избран, царское священие, язык свят, людие обновления, известителие добродетелей из\ тьмы тленныя сея жизни призвавшаго вас в чудный свет: вас бо ни земля потаила есть, аще же киих и потаила под\ спудом почивающих, но верую, яко всех небо прияло есть, и яко славы вашея исповести, тако и имен ваших исчести ми невозможно есть, множеству бо звездному уподобистеся: разве сам исчитаяй множество звезд и всем им имена нарицаяй, исповеданный от вас на земли, царь славы Христос, всех вас преподобных своих, по имени написанных на небесех, исчитает и совершенно исповедует пред\ отцем своим небесным. Помозите мне грешному, в сокрушении и смирении сердца моего припадая, молюся вам: свет суще миру и светильницы из\ под\ спуда пещернаго поставлени душами на свещнице небеснем, осиявайте мя, омраченнаго наветы вражиими, светом благодати свыше, да в нем ходя, не преткну о камень ноги моея. Вы есте сосуди в честь избраннии, исполненнии благодати божия обильно. Молю убо вас: сподобите мя грешнаго от исполнения вашего прияти. Вы есте соль земли, аз же есмь земля: будите мне соль, соблюдающе всецело душу и тело мое от согнития греховнаго. Вси вы, преподобнии печерстии, врачеве благодатнии, исцеляющии всяк недуг и всяку язю в людех, молюся вам, святии: исцелите и моя душевныя и телесныя язвы, да достойно прославляю Бога в души и телеси моем, всем вам благодарение возсылая: можете бо, преподобнии, о укрепляющем всех вас Иисусе Христе, великия милости людем даровати. Аще бо много может молитва единаго праведнаго, поспешествуемая во благое, кольми паче вас, праведных и преподобных многих, могут молитвы вся у всемилостиваго Бога! Не два или трие во имя Христово собрани есте, и не два совещастеся на земли просити во имя Христово отца небеснаго, но велие множество вас, о преподобнии: помолитеся о мне едином от грешных: аз же верую, яко Бог, прославляемый в совете всех вас преподобных своих, услышит прошение собранных и совещанных во имя его. о достохвальнии преподобнии отцы печерстии! вы есте радование царя небеснаго, вы благоприятная жертва вышняго, вы граждане новаго иерусалима, вы наследницы царствия божия: тако бо вси текосте, яко и желаемое постигнусте. Молю, и моим ногам благое течение в пути заповедей господних соделайте, и желаемое постигнути грешнаго мене сподобите вашими многомощными ходатайствы: да вшед в дом царствия вечнаго, возрадуюся и возвеселюся, благодаря всех вас преподобных о таковой любви вашей, и купно с вами восхвалю и возвеличу во хвалении единаго в Троице пресвятей, от всея твари на небеси и на земли хвалимаго, благословимаго и покланяемаго всемилостиваго Бога, отца и сына и святаго духа, со пречистою и присноблаженною Девою Богородицею, ныне и присно и во веки веков.

*МЛ~ТВА г~,*

*темже преподобным.*

Преподобнии и богоноснии отцы наши антоние и феодосие и вси преподобнии печерстии, светила земная пресветлая, от темных мест пещерных в земли российстей славно просиявшии и сию многими светозарными ангелонравнаго вашего жития звездами онебесившии, всю же вселенную высоких добродетелей светлостьми и чудес божественных блистаньми удивившии! Се вы ныне, смертным западом плотски на время во гроб зашедше, душами со Христом, солнцем правды, пребываете, и суще праведницы, просвещаетеся яко солнце во царствии небеснем. Тамо убо молитвенныя вашя к Богу свету лучы о отечестве своем простирающе, не забывайте и ны, присныя вашя молитвенники, аще и в нощи страстей и скорбей пребывающыя, свыше благодатными призирати осиянии: яко да во свете добродетельнаго вашего жития право ходяще, сподобимся зрети свет неприкосновенныя славы божия, хваляще его купно с вами в нескончаемыя веки веков.

*Тропарь, глас г~,*

*преподобным антонию и феодосию печерским:*

Двоицу начальных российских светил почтим: антониа, богом посланнаго, и феодосиа, богом дарованнаго. Тии бо первии, равноангельным в россии житием просиявше от гор киевских, осветиша отечествия нашего вся концы, и путь к небеси правый многим показаша, и первоотцы иноком бывше, лики спасаемых Богови приведоша, и ныне, предстояще в вышних немерцаемому божества свету, молятся о душах наших.

*Ин тропарь, глас в~,*

*преподобным печерским отцем:*

Егда снидосте во гробы и самех себе заключисте, тогда страсти умертвивше плотския, спогребостеся Христу, богоноснии, и диавольския в подземных разрушисте ограды: сего ради ангели венцы с небес вам подают.

*МЕСЯЦЪ МАРТЪ.*

*Марта в~ и в неделю первую по к~ф-м дни иуниа. Молитвы святителю арсению, епископу тферскому.*

*Из\ акафиста.*

*МЛ~ТВА а~.*

О великий угодниче божий, святителю отче арсение! Се приносим тебе хвалебное пение мы грешнии и недостойнии, чада твоя, и величаем подвиги и добродетели твоя и многую милость твою ко всем, с верою притекающым ко отеческому твоему покрову. Приими милостивно молитву веры и любве нашея, и принеси ю вседержителю Богу, от негоже низходит всякое даяние благо и всякий дар совершенный: и якоже благодетельствовал еси в земнем житии твоем всем искавшым твоея помощи, тако и ныне не лиши нас, отче благосердый, твоего пред\ богом многомощнаго заступления. Се бо нетленныя и многоцелебныя мощи твоя дарова нам Господи во уверение, яко велие дерзновение имаши к нему и яко много может предстательство твое пред\ престолом благости его. Темже не остави нас сирых и безпомощных, но присно поминай нас во святых небесных твоих молитвах. укрепи нашя стопы твердо и непоколебимо ходити путем заповедей господних: утверди руки нашя к воздеянию молитвенному и к совершению добрых дел: согрей сердца наша любовию ко Господу и к жизни вечней. Испроси у царя небеснаго благочестивейшему государю нашему, императору николаю александровичу всея россии, и всему царствующему дому долгоденственное и мирное житие, здравие и спасение, граду тфери и святей обители твоей благостояние и всей стране российстей милость божию и сохранение от всякаго зла. Испроси, святителю божий, и всем, с верою прибегающым к раце святых мощей твоих и имя твое благоговейно призывающым, коемуждо дар благопотребен: недугующым исцеление, бедствующым избавление, печальным утешение, заблуждшым истины познание, грешным исправление, подвизающымся преспеяние и всем вся к жизни временней и вечней потребная, во славу дивнаго во святых своих Бога, в Троице славимаго и покланяемаго, отца и сына и святаго духа, ныне и присно и во веки веков.

*МЛ~ТВА в~.*

Призри от горних высот, святителю отче арсение, на нас смиренных и грешных, во умилении душ и сердец к тебе прибегающих, верою крепкою на тя уповающих, любовию нелицемерною просящих у тебе заступления. Тебе бо молитвенника благоприятнаго вемы ко всемилостивому Богу. Пролей о нас твоя святыя молитвы, и умоли человеколюбца Господа не погубити нас со беззаконьми нашими, но обратити нас к покаянию и исправлению, да прочее время жития нашего земнаго не в работе греху и страстем, но в делании заповедей его святых провождати будем и со благою надеждою кончины жития нашего достигнем. В час же смертный наипаче явися нам, отче, заступник благий, ускори тогда на молитву о нас безпомощных и помози нам со причастием таинств божественных мирную и благую кончину улучити, грозная мытарства воздушная безбедно прейти и унаследовати горнее царство. Ей, святителю божий, не презри нас и не посрами упования нашего, но буди о нас предстатель немолчный к Богу. о пастырю наш добрый! упаси нас бодренными твоими молитвами и сохрани ненаветны от всякаго зла, да славим неизреченное человеколюбие Бога нашего, отца и сына и святаго духа, и твое отеческое заступление, во веки веков.

*МЛ~ТВА г~.*

О всехвальный святителю Христов и чудотворче, отче арсение! Не забуди нас, чад святыя обители твоея, и всех с верою и любовию прибегающих к раце честных и многоцелебных мощей твоих, но поминай нас во святых твоих и благоприятных молитвах к Богу. Моли за вся Христианы, отче святителю арсение, и за святую сию обитель, юже вручи тебе пречистая владычца Богородица: мним бо тя присно предстояща Христу Богу нашему и пречистей его матери и имуща велие к ним дерзновение. Аще бо телом и преставился еси от нас, но душею жив сый, неотступен пребываеши с нами духом. Сохраняй нас твоим предстательством пред\ престолом небеснаго царя от козней вражиих, от соблазнов мира, во зле лежащаго, и от всякия скорби и нужды. о преблагий пастырю и учителю наш, отче арсение! к тебе припадаем и тебе молимся, молися всесильному Богу о пользе душ наших, и испроси нам время на покаяние, да очистившеся от всякия скверны греховныя, небеснаго царствия наследницы сподобимся быти со всеми праведными, от века угодившими Господу нашему Иисусу Христу, емуже подобает всякая слава, честь и поклонение, со безначальным его отцем и с пресвятым духом, ныне и присно и во веки веков.

*Тропарь, глас и~:*

Благочестно пожив во святительстве, люди просветил еси учением твоим, и о храме пречистыя вельми подвизався, и любитель монахов быв, сего ради от Христа паствы твоея венец приял еси. Темже яко апостольскаго престола наместника и святителя великаго чтуще тя молим, чада твоя, блаженне: от всех бед избави нас яже ко Христу молитвами твоими, святителю Христов арсение, отче наш.

*Марта д~ и августа л~. Молитва святому благоверному князю даниилу александровичу московскому,*

*чтомая в московском данилове монастыре.*

О преизящный и предивный чудотворче российския земли, преблаженне и приснославне княже данииле, скорый помощниче и теплый в бедах заступниче, спасаяй нас, наследие твое, от всяких бед молитвами твоими! Тебе вси людие твои просим и молимся, и надежду на тя имуще, почитаем и прославляем тя, и твое великое о нас ко Господу предстательство величаем: таже исповедуем тебе быти из\ъобильнаго чудес источника, скораго православным заступника, алчущым питателя, убогим благодетеля, вдов и сирот предстателя и заступника, нищих неоскудеваемаго богатителя, болящих врача непостыднаго, скорбящих утешителя и всем с верою тя призывающым крепкаго помощника. убо и нам прибегающым под\ кров твой и молящымся тебе помози: вемы бо, воистину вемы, яко много может молитва праведнаго поспешествуема во благое. Тебе же праведнаго предстателя имуще и ко твоему теплому ходатайству и заступлению смиренно притекающе, умильно просим тя: о преизрядный угодниче Христов, всехвальне княже данииле! многомощными твоими молитвами исходатайствуй здравие и спасение благочестивейшему, самодержавнейшему, великому государю нашему, императору николаю александровичу всея россии, супруге его, благочестивейшей государыне императрице александре феодоровне, матери его, благочестивейшей государыне императрице марии феодоровне, наследнику его, благоверному государю цесаревичу и великому князю алексию николаевичу и всему царствующему дому. Даруй им невидимым твоим предстательством на супостаты победу, и тишину во днех их подаждь, царство же их миром огради: царствующий же град, тобою основанный и тобою созданный, и вся люди твоя молитвами твоими невредимы сохрани, и святую обитель сию добре утверди, юже сам возградил еси, и в ней подвиг добрый совершив, многоцелебныя твоя мощи по смерти оставил еси, и во всем сию богоугодну покажи. услыши и нас молящихся тебе, и яви предстательство твое о нас к вышнему, и помози нам, блаженне, во еже избавитися нам и невредимым быти от всяких прилогов диавольских, и небеснаго царствия молитвами твоими наследие улучити, да с тобою купно прославим прославльшаго тя и давшаго тебе чудес исцеления благодать, Господа нашего Иисуса Христа: емуже подобает всякая слава, честь и поклонение, со безначальным его отцем, и пресвятым и животворящим его духом, ныне и присно н~ во веки веков.

*Марта е~. Молитва святому благоверному князю феодору и чадом его давиду и константину, смоленским и ярославским чудотворцем.*

О велицыи угодницы божии и чудотворцы: *Зри выше, септемвриа ф~и, лист п~з.*

*Тропарь, глас и~:*

Яко звезды многосветлыя от юности возсиявше, осветили есте сердца верных пренесением честных мощей ваших, во плоти яко ангели на земли показастеся, пощением насаждени бысте яко древа при водах воздержания, напоени струями слез ваших, и скверну омысте: сего ради явистеся приятелища божия духа, феодоре и давиде и константине. Молите Христа Бога спастися душам нашым.

*Марта е~. Молитвы преподобномученку адриану пошехонскому.*

*Из\ акафиста.*

*МЛ~ТВА а~.*

О священная и многострадальная главо, земный ангеле и небесный человече, преподобномученче и чудотворче адриане! Припадаем к тебе с верою и любовию и молимся прилежно: яви нам смиренным и грешным святое твое заступление. Се бо, грех ради наших, не имамы свободы чад божиих просити о потребах наших Господа и Владыку нашего, но тебе молитвенника благоприятнаго к нему предлагаем, и просим тя со усердием многим. Испроси у благости его благопотребныя дары душам и телесем нашым: веру праву, надежду спасения несомненну, любовь ко всем нелицемерну, во искушениих мужество, в злостраданиих терпение, в молитвах постоянство, душ и телес здравие, земли плодоносие, воздуха благорастворение, житейских потреб довольство, мирное и безмятежное житие, благую Христианскую кончину и добрый ответ на страшнем суде Христове. Испроси, угодниче божий, у царя небесе и земли благочестивейшему, самодержавнейшему, великому государю нашему, императору николаю александровичу всея россии здравие, спасение и на враги одоление, и всему богохранимому царству его мир, тишину и благоустроение. Не забуди, святче божий, и обитель твою святую, тобою созданную и присно тя чтущую, но соблюди ю и вся живущыя и подвизающыяся в ней и на поклонение в ню приходящыя невредимы от искушений диавольских и всякаго зла. Ей, преподобномученче святый! не лиши нас помощи твоея небесныя, но молитвами твоими всех нас приведи во пристанище спасения, и наследники яви нас быти всесветлаго царствия Христова, да поем и славим неизреченныя щедроты человеколюбца Бога, отца и сына и святаго духа, и твое святое заступление, во веки веков.

*МЛ~ТВА в~.*

Преподобне отче, преблаженне адриане, первейший пустыни сея просветителю и монашескаго жития в ней основателю, пришедый в ню со ангелом господним и освятивый ю пресвятыя Богородицы чудотворною иконою и благодатию, в нейже и явился еси подвиги твоими пресветлое целомудрия зерцало, прекрасный смиренномудрия образ, одушевленный терпения столп, известное воздержания правило, истинный нестяжания и нищеты любитель и всесовершенный Христов угодник! Се мы грешнии, смиренно припадающе, молим тя: приими моления наша и вознеси я на жертвенник милосердия божия. Испроси нам предстательством твоим у всемилостиваго Бога нашего мир миру, церкви святей утверждение, согласие в вере, преспеяние во благочестии и добродетелех Христианских, да достойни явимся щедрот и милостей благосердаго Бога. Паству твою духовную и обитель твою святую непрестанно управляй жезлом мудрости духовныя. Подвизающымся помози, разслабленныя укрепи, падающыя возстави, споспеши всем нам иго Христово в терпении и благодушии понести, и всех нас управи в мире и покаянии житие наше скончати и со упованием спасения преселитися во блаженная недра авраамова, идеже ты радостно по трудех земных почиваеши, прославляя со всеми святыми триипостаснаго Бога, отца и сына и святаго духа, в безконечныя веки веков.

*МЛ~ТВА г~.*

О великий угодниче божий, преподобномученче и чудотворче адриане! Призри на нас грешных, к честней раце святых и многоцелебных мощей твоих припадающих и просящих твоего заступления и помощи. Скорбь нас обдержит, и не имамы помощи и утешения в мире сем скоротечнем: но к тебе прибегаем, многострадальный угодниче божий, яко сострадати нам могущему и велие дерзновение стяжавшему ко Христу Богу, к немуже многомощен предстатель о всех с верою к тебе прибегающих и твоего заступления и помощи просящих являешися. Моли убо человеколюбца Господа, яко да простив нам безчисленная наша прегрешения, не отвратит милость свою от нас, но, яко благ и милосерд, да явит нам безконечное свое человеколюбие, и в бедах и напастех всесильную свою помощь нам да подаст. Ей, угодниче божий! воздвигни преподобнии руце твои и моли Христа Бога, емуже верно послужил еси, да не отринет молений наших недостоинства ради нашего, но да явит нам благовременне помощь и милость свою, да славим его щедроты и твое святое предстательство ныне и присно и во веки веков.

*Тропарь, глас д~:*

Христову мученку тезоименит быв, преподобне, многия труды под\ъял еси в жизни временней, обитель иноческую созидая в пустыни, идеже от злых разбойников даже до крове пострадал еси и мученическую смерть от них приял еси, адриане славне. Чудес благодатию обогатився, днесь предстоиши всех царю, Христу Богу, егоже моли спастися душам нашым.

*Марта а~и. Молитва святителю евфимию, архиепископу новгородскому.*

*Из\ службы с житием.*

отче святителю евфимие! Ты от юности твоея Христа возлюбил еси, и благодатию его укрепляемь, вся плотская мудрования умертвил еси, чистым же житием и кротким нравом Господеви угодил еси, и по благодати его на престоле святительства подвизаяся, явился еси пастве Христове великаго новаграда пастырь добрый, душу твою о стаде твоем полагаяй. Темже и по смерти твоей прослави тя пастыреначальник Христос подаянием чудес, от тебе истекающих, образ добродетельнаго жития в тебе нам показуя. Темже и аз грешный и унылый, к раце мощей твоих припадая, молюся тебе усердно: даждь ми руку помощи, воздвигни мя молитвами твоими из\ глубины греховныя: се бо волнами страстей плотских и иными тьмочисленными житейскими треволнении обуреваюся. Буди убо мне многогрешному теплый ко Христу предстатель и молитвенник, да и аз, от потопления греховнаго избавлен, ко пристанищу непорочнаго жития благодатию Христовою достигну, и чистым житием прославлю спасителя моего, кровию своею мене искупившаго: и тако житие скончав, получу жизнь вечную во царствии небеснем, идеже славится пречистное и великолепое имя отца и сына и святаго духа, ныне и присно и во веки веков.

*Тропарь, глас д~:*

Избран быв Богови от юности, святителю евфимие, и сего ради архиерейства саном почтен быв, упасл еси люди, тебе богом врученныя: темже и по преставлении чудес дарования от Господа приял еси, исцеляти различныя недуги. Того моли о нас, совершающих честную память твою, да тебе вси непрестанно ублажаем.

*Марта з~и. Молитва преподобному алексию, человеку божию.*

*Из\ акафиста.*

О великий Христов угодниче, святый человече божий алексие, душею на небеси престолу господню предстояй, на земли же данною ти свыше благодатию различная совершаяй чудеса! Призри милостивно на предстоящыя святей иконе твоей люди, умиленно молящыяся и просящыя от тебе помощи и заступления. Простри молитвенно ко Господу Богу честнии руце твои, и испроси нам от него оставление согрешений наших вольных и невольных, в недузех страждущым исцеление, напаствуемым заступление, скорбящым утешение, бедствующым скорую помощь, всем же чтущым тя мирную и Христианскую жития кончину и добрый ответ на страшнем суде Христове. Ей, угодниче божий, не посрами упования нашего, еже на тя по Бозе и Богородице возлагаем, но буди нам помощник и покровитель во спасение: да твоими молитвами получивше благодать и милость от Господа, прославим человеколюбие отца и сына и святаго духа, в Троице славимаго и покланяемаго Бога, и твое святое заступление, ныне и присно и во веки веков.

*Тропарь, глас д~:*

Возвысився на добродетель и ум очистив, к желанному и крайнему достигл еси: безстрастием украсив житие твое, и пощение изрядное восприим совестию чистою, в молитвах яко безплотен пребывая, возсиял еси яко солнце в мире, преблаженне алексие.

*Марта з~и и маиа к~з. Молитва преподобному макарию колязинскому.*

*Из\ акафиста.*

О священная главо, преподобне отче, преблаженне авво макарие! Не забуди убогих твоих до конца: *И прочая, зри выше, молитва общая преподобному единому, лист о~з.*

*Тропарь, глас и~:*

Плотская мудрования, отче макарие, воздержанием и бдением умертвил еси: место бо, на немже поты твоя излиял еси, яко труба вопиет к Богу, поведающи твоя исправления: и по смерти честныя твоя мощи источают исцеления. Темже вопием ти: моли Христа Бога, да спасет душы нашя.

*Марта к~. Молитва преподобномученку евфросину синеезерскому.*

*Из\ службы.*

О святый преподобномученче евфросине! услыши усердное наше приносимое тебе моление. Огради и сохрани святыми молитвами твоими весь сию и вся веси и грады православнаго отечества нашего от глада, труса, потопа, огня, меча, нашествия иноплеменников, междоусобныя брани и смертоносныя язвы, от всякия беды, скорби и зла. умоли Господа Бога и Cпаса нашего даровати мир церкви его, под\ знамением креста воинствующей, благочестивейшему же, самодержавнейшему, великому государю нашему, императору николаю александровичу и всему царствующему дому благоденствие и во всем благое поспешение низпослати: архипастырем и пастырем нашым право правити слово истины евангельския ходатайством твоим помози, и всем православным Христианом прощение согрешений их вольных и невольных испроси: в недузех же пребывающым подаждь предстательством твоим от недугов исцеление, да тебе ради славится пречестное и великолепое имя пресвятыя Троицы, отца и сына и святаго духа, ныне и присно и во веки веков.

*Тропарь, глас д~:*

*От*
юности твоея вперив ум твой к Богу, блаженне евфросине, мира же отвергся, вселился еси в пустыню непроходимую, и тамо от Господа укрепляемь, в молитвах и пощениих доблественне пожил еси, и жизнь твою страдальчески убиением от сынов противления скончал еси: сего ради со преподобными и мученки венчался еси, с нимиже и ныне предстоиши престолу пресвятыя Троицы. Сию моли, молим тя, оставление подати согрешений наших и даровати нам велию милость.

*Марта к~. Молитва блаженней мученце игумении анастасии и прочым с нею пострадавшым во граде угличе,*

*чтомая в угличском богоявленском монастыре, ярославския епархии.*

О блаженная мученце, анастасие игумение! Со блаженными страдальцы: иереи, церковники и тридесятьми пятию инокинями твоея богоявленския обители, вкупе же со двема стома чистых дев и шестиюдесятьми женами града углича, многоразличная мучения претерпела еси, по главе биема и огнем жегома бывши, и мечное усечение прияла еси во имя Христа, жениха твоего, егоже измлада возлюбила и емуже истинно служила еси. И ныне, егда с сопострадавшим тебе сонмом дружины твоея престолу вседержителя предстоиши и со безплотными небесными силами трисвятую поющи песнь ликовствуеши, помолися о святей обители твоей, граде сем и о всяком граде и стране, во еже царю нашему, пастырем, военачальником, градоначальником и всем православным Христианом утвердитися в мире, здравии, спасении и во всяцем благопоспешении, яко да спасени душами и телесы, достигнем вечныя блаженныя жизни и тамо прославим Господа небесе и земли, отца и сына и святаго духа, во веки веков.

*Марта к~з и иулиа г~и. Молитва святому архангелу гавриилу.*

*Из\ рукописнаго акафиста.*

О святый архангеле божий гаврииле, присно предстояй престолу всевышняго, прерадостный благовестниче и усердный споспешниче нашего спасения! С свойственным тебе милосердием приими сие хвалебное пение, от нас недостойных тебе приносимое. Исправи молитвы нашя, и принеси я яко фимиам на небесный олтарь кадильный: озари умы нашя светом познания таин спасительныя веры нашея: воспламени сердца наша любовию ко Христу спасителю нашему, обрати и укрепи желания наша на спасительный путь евангельских его заповедей: да в сем веце тихо и благочестно поживем во славу божию, в будущем же не лишимся вечнаго царствия божия, еже получити да сподобимся благодатию Христа Бога нашего, ходатайством пречистыя его матере, пренепорочныя Девы Марии и твоими многомощными ко Господу Богу о нас молитвами, и да прославим с тобою и прочими безплотными силами небесными и всеми святыми единаго в Троице славимаго Бога, отца и сына и святаго духа, ныне и присно и во веки веков.

*Тропарь, глас д~:*

Небесных воинств архистратиже, молим тя присно мы недостойнии, да твоими молитвами оградиши нас кровом крил невещественныя твоея славы, сохраняя ны припадающыя прилежно и вопиющыя: от бед избави ны, яко чиноначальник вышних сил.

*МЕСЯЦЪ АПРИЛИЙ.*

*Априлиа а~ и иулиа д~. Молитва преподобному евфимию суждальскому.*

*Из\ акафиста.*

Преподобне и преблаженне отче наш евфимие! Вонми нам, к тебе смиренно припадающым и твоего заступления тепле просящым. Веси немощи нашя, веси грехи нашя, но и усердие наше не утаися от тебе. умоли милостиваго спасителя нашего, Господа Иисуса Христа, даровати нам оставление многих согрешений наших и утвердити нас на пути делания заповедей его. Огради нас твоими молитвами от всех искушений и бед: отврати належащыя нам скорби и напасти: даруй нам во здравии, мире, тишине и благоугождении Богу провождати дни жития нашего: испроси нам время на покаяние и ответ благоприятен на страшнем суде Христове, да с тобою и со всеми избранными славим отца и сына и святаго духа во веки веков.

*Тропарь, глас г~:*

Яко светозарная звезда пришел еси от востока на запад, оставив отечество твое нижний новград, и дошед богоспасаемаго града суждаля, в нем обитель сотворил еси, и собрал еси монахов множества: и прием дар чудес от Бога, отче евфимие, был еси о Христе собеседник и спостник преподобному сергию. С нимже у Христа Бога испроси благоверному императору нашему николаю александровичу здравие и спасение и душам нашым велию милость.

*Априлиа а~, марта з~ и в неделю о разслабленнем. Молитва святому мученку аврамию болгарскому.*

*Из\ службы со акафистом.*

Святый мученче аврамие, доблий воине Христа царя небеснаго, в скорбех и напастех преславный наш помощниче и защитниче! Ничтоже возможе отлучити тя от любве ко Господу Иисусу: ни лестная обещания благ временных, ни прещения, ни муки от злых врагов святейшия Христовы веры: ты, яко лев, изшел еси на брань противу волков мысленных, духов злобы, подвигших на тя, ради добраго твоего исповедания, единоплеменный тебе народ болгарский, и, яко огненная стрела, тех поразил еси силою благодати святаго духа и крепкия, яко смерть, любве твоея к Богу. Аще и пролиял еси кровь твою за Христа Бога нашего, погубив временную жизнь: обаче безсмертною душею, яко орел, воспарил еси в горния обители отца нашего, и тамо вечную жизнь, славу и блаженство неизреченное восприял еси, нам же нетленныя мощи твоя, яко крин многоценный и благоуханный, оставил еси. Веруем, страстотерпче святый, яко, предстоя со ангелы и всеми святыми престолу славы триипостаснаго Бога, усердныя и богоприятныя возносиши молитвы не токмо о нас и о святей обители сей и о граде нашем, но и о всей святей Христове церкви, и о православнем царстве российстем, и о благочестивейшем царе нашем. Веруем, преславный чудотворче, яко ты, силою всемогущаго Господа, чрез\ святыя мощи твоя, источаеши обильныя дары благодатныя помощи во спасение всем с верою к тебе притекающым, наипаче же испрошаеши кончину с покаянием тебе чтущым, и благосердно помогаеши немощным младенцем, да вси единодушно прославляем неисповедимое величие благости божия. Темже верою и любовию ко святым мощем твоим припадающе и благоговейно оныя лобызающе, молим тя, добрый на небеси наш молитвенниче и заступниче: помогай нам грешным и смиренным твоими молитвами во всех скорбех, нуждах и обстояниих наших, сохраняй нас, святую обитель сию и град сей от всякаго зла и всякия напасти, наипаче же споспешествуй вечному спасению нашему и всех просящих от тебе помощи и заступления. Ей, смиренно молим тя, угодниче божий: моли Христа Бога нашего, да даст он мир и тишину всем православным Христианом и да отвратит от нас всякий гнев, на ны движимый, да избавит нас от сетей вражиих, томления во узах греха и мучений адовых, и да сподобит нас недостойных одесную себе стати на суде своем праведнем и внити в вечный покой святых его, идеже празднующих глас непрестанный и неизреченная сладость зрящих доброту лица его: и тако возможем с тобою и всеми святыми прославляти отца и сына и святаго духа, Троицу единосущную и нераздельную, во веки веков.

*Тропарь, глас д~:*

Днесь, благовернии людие, сошедшеся восхвалим добляго сего мученка и страдальца аврамиа: сей бо, укрепляемь силою божиею, душу свою положи за Христа, много пострадав от зловерных болгар. Сего ради от Господа венец прият, и ныне предстоит ему и молится о граде сем и о всех нас, чтущих память его.

*Априлиа д~. Молитва преподобным иосифу песнописцу и георгию, иже в малеи.*

Богоизбраннии и преподобнии отцы наши и угодницы Христовы иосифе и георгие, святостию жития вашего просиявшии, ныне же престолу вседержителя предстоящии и велие дерзновение ко Христу Богу нашему имущии! Смиренно молим вас во умилении сердца: молите Господа, да пробавит он милость свою ко православному отечеству нашему и да дарует благочестивейшему государю нашему, императору николаю александровичу, здравие и долгоденствие и во всем благое поспешение: пастырем церкве человеколюбие и ревность о спасении пасомых да подаст, градоначальником и судиям страх божий, правоту и безкорыстие, воином верность, мужество и на враги одоление, супругом взаимную любовь и единомыслие, куплю деющым честность и праводушие, земледельцем и всем труждающымся трудолюбие и трезвенность, сирым призрение, болящым исцеление, обидимым заступление, оклеветаемым оправдание и всем людем вся ко временней и вечней жизни потребная. Паче же молите Господа, молитвенницы наши, да простит нам всякое согрешение вольное и невольное и очистит нас от всякия скверны плоти и духа, да избавит нас от козней диавольских и от клеветы человеческия, да утвердит нас в православней спасительней вере и нелицемернем благочестии и да научит нас горняя мудрствовати, а не земная. Молите, отцы наши, всесвятаго и божественнаго духа, да водворится мир и тишина в земли нашей, да возсияет свет благодати его всем братиям нашым по плоти, во тьме лжеверия и суемудрия седящым, и да познают вси Христа Бога истиннаго, единаго спасителя всех человек, и да вразумятся и приидут иновернии братия наши во ограду церкве православныя, в нейже единей вечное спасение содевается. Молите убо, преподобнии отцы, да в мире и единомыслии, желанием спасения горяще, Господеви поработаем, и друг друга тяготы носяще, добрым подвигом подвизаемся, и тако в тихое пристанище небеснаго царствия достигнем, и прославим неизреченное человеколюбие и милосердие спасителя нашего, Иисуса Христа, сына божия, со безначальным его отцем и пресвятым духом, во веки веков.

*Априлиа з~. Молитва преподобному даниилу переяславскому.*

*Из\ акафиста.*

О преподобне и богоносне отче наш данииле! Всесмиренно к тебе припадаем и тебе молимся: не отступай от нас духом твоим, но всегда поминай нас во святых и благоприятных молитвах твоих ко Господу нашему Иисусу Христу. Молися ему, да не потопит нас бездна греховная, и да не будем врагом, ненавидящым нас, в радование: да простит Христос Бог наш твоим предстательством за нас вся согрешения наша, и своею благодатию да водворит посреде нас единодушие и любовь, и да избавит нас от козней и наветов диавольских, от глада, губительства, огня, всякия скорби и нужды, от болезней душевных и телесных и от внезапныя смерти: да сподобит он нас, притекающих к раце мощей твоих, во истинней вере и покаянии пожити, Христианския непостыдныя и мирныя кончины жития нашего достигнути, и наследовати царство небесное, и славити пресвятое имя его, со безначальным отцем и пресвятым духом, во веки веков.

*Тропарь, глас д~:*

*От*
юности, блаженне, всего себе Господеви возложив, присно повинуяся Богу, противяся же диаволу, страсти греховныя победил еси: темже сам храм божий быв, и обитель красну во славу пресвятыя Троицы воздвигнув, и собранное тобою в ней стадо Христово богоугодно упас, преставился еси к вечным обителем. отче данииле, моли триипостаснаго во едином существе Бога спастися душам нашым.

*Априлиа а~и. Молитвы священномученку антипе, епископу пергамскому.*

*МЛ~ТВА а~,*

*из\ акафиста.*

О преславный священномученче антипо и скорый помощниче Христианом в болезнех! Верую от всея души и помышления, яко дадеся тебе от Господа дар болящыя врачевати и разслабленныя укрепляти. Сего ради к тебе, яко благодатному врачу болезней, аз немощный [или немощная] прибегаю, и твой досточтимый образ со благоговением лобызая [или лобызающи] молюся: твоим предстательством у царя небеснаго испроси мне болящему [или болящей] исцеление от удручающия мя зубныя болезни. Аще бо и недостоин [или недостойна] есмь тебе, благостнейшаго отца и приснаго заступника моего: но ты, быв подражатель человеколюбия божия, сотвори мя достойна [или достойну] твоего заступления чрез\ мое обращение от злых дел ко благому житию: уврачуй обильно дарованною тебе благодатию язвы и струпы души и тела моего, даруй ми здравие и спасение и во всем благое поспешение, да тако, тихое и безмолвное житие пожив [или поживши] во всяком благочестии и чистоте, сподоблюся со всеми святыми славити всесвятое имя отца и сына и святаго духа во веки веков.

*МЛ~ТВА в~.*

О архиерею божий, священномученче Христов антипо преблаженне, апостолов сопрестольниче и святителей славо! Ты, архиерею великий, явился еси церковное светило и истинное веры утверждение, зане противу богоборцев дерзновенно Христа исповедал еси, и яко кадило благовонное в жертву Богу себе самаго принесл еси, и яко агнец незлобивый к мучению приведен быв, в вола разжженнаго вшел еси, молитвы благодарственныя в нем Богу возсылая, по сих же яко солнце просиял еси, и мучением твоим томителя лютаго велиара до конца сокрушил еси. Сего ради Христос тя на земли и на небеси прослави и благодать тебе дарова, во еже всем страждущым от неутишимыя и нестерпимыя зубныя болезни цельбы подавати, тя с верою непрестанно призывающым. услыши убо и нас недостойных, в час сей молебное тебе приносящих пение, яко тебе ходатая и молитвенника к Богу предлагаем, и на твое заступление уповающе, тому славу возсылаем, отцу и сыну и святому духу, ныне и присно и во веки веков.

*МЛ~ТВА г~,*

*чтомая в петроградской спасо-бочаринской церкви.*

О великий Христов угодниче и преславный целебниче, священномученче антипо, на небеси престолу божию предстояй, триипостасныя его славы наслаждаяйся и данною ти свыше благодатию различная источаяй чудеса! Призри милостивым твоим оком на предстоящыя люди и честней твоей иконе умильно молящыяся и просящыя у тебе целебныя помощи и заступления. Простри ко Господу Богу нашему теплыя твоя молитвы и испроси душам нашым оставление прегрешений, Се бо мы сердцем сокрушенным и духом смиренным тебе ходатая милостива ко владыце и молитвенника за ны грешныя призываем, яко ты приял еси от него благодать недуги отгоняти и страсти исцеляти. Тебе убо просим: не презри нас недостойных, молящихся тебе и твоея помощи требующих, и исходатайствуй всем вся ко спасению полезная, яко да твоими ко Господу Богу молитвами получивше благодать и милость, прославим всех благих источника и дароподателя, Бога единаго, в Троице святей славимаго, отца и сына и святаго духа, ныне и присно и во веки веков.

*Тропарь, глас д~:*

Идольския лести упразднил еси, антипо, и диавольскую поправ силу, пред\ богоборцы дерзновенно Христа исповедал еси: темже со ангельскими чины в вышних водворяяся, владыце всех славословие принося, и о нас молебное благодарение предлагаеши, благодать цельбы даруя. Сего ради тя чтим, священномученче антипо: моли Христа Бога, да спасет душы нашя.

*Априлиа в~и, маиа к~а, иуниа и~ и в неделю всех святых. Молитва святителю василию, епископу рязанскому.*

*Из\ службы.*

Богоизбранне первосвятителю наш и угодниче Христов василие, святостию жития твоего, чудным по водам плаванием и нетлением мощей твоих препрославленне! Предстоя престолу вседержителя и имея велие к нему дерзновение, моли его, да пробавит милость свою к нам грешным и недостойным рабом своим, и дарует благочестивейшему государю нашему, императору николаю александровичу, здравие, долгоденствие и во всем благое поспешение: пастырем церкве да подаст духовное трезвение и ревность о спасении пасомых: градоначальником и судиям страх божий, правоту и безкорыстие: воином терпение, мужество и на враги одоление: супругом взаимную любовь, верность и единомыслие: куплю деющым праводушие, земледельцем трудолюбие и трезвенность, сирым призрение, болящым исцеление, обидимым заступление, оклеветаваемым оправдание, и всем людем паствы твоея вся ко временней и вечней жизни потребная. Паче же моли Господа, молитвенниче наш, да простит нам всякое согрешение вольное и невольное, и очистит от всякия скверны плоти и духа: да избавит от козней исконнаго врага, ненавистника и человекоубийцы, и сохранит от клеветы человеческия: да утвердит во истинней спасительней вере и нелицемернем благочестии: да соблюдет от суемудрия и душетленных учений духов лестчих, действующих в веце сем в сынех противления: да охранит сердца наша от прельщения красными мира сего, и да научит огребатися от плотских похотей и страстей, горняя мудрствовати, а не земная. Моли, отче наш, всесвятаго и божественнаго духа, да возсияет свет благодати его братиям нашым по плоти, во тьме лжеверия седящым, и да познают Христа, Бога истиннаго, единаго спасителя всех человек: да возсияет свет сей и блуждающым на распутиих раскола, да вразумятся и приидут во ограду православныя церкве, в нейже единей несомненно содевается вечное спасение верных. о святителю Христов, молитвенниче наш! Моли Христа Бога и пречистую матерь его, да упразднит вражды нашя и нестроения, соединит же вся ны богоподобною любовию, да в мире и единомыслии, желанием спасения горяще, Господеви работающе, друг друга тяготы носяще, добрым подвигом подвизаемся, и течение скончавше, достигнем в тихое пристанище небеснаго царствия, и прославим неизреченное человеколюбие и милосердие спасителя нашего, Иисуса Христа, сына божия, со безначальным его отцем и пресвятым духом, во веки веков.

*Тропарь, глас д~:*

Первее в муроме святительством почтен был еси, из\ негоже неправедно изгоняемь, на мантию, яко на легкий корабль, возшел еси, на нейже паче естества, яко безплотен, по водам шествие творя, промышлением вышняго и заступлением Богоматре управляемь, богоспасаемаго града рязани достигл еси, и в нем архиерейства престол восприим, богоданную паству рязанскую добре упасл еси, святителю отче наш василие: моли Христа Бога спастися душам нашым.

*Априлиа г~и. Молитва святей мученце фомаиде,*

*из\ рукописныя службы, чтомая в предтечевской церкви града ярославля.*

О всехвальная мученце фомаидо! За чистоту супружества даже до крове подвизавшися и целомудрия ради душу свою положивши, достойна пред\ Господем обрелася еси, во еже в лице преподобных дев почтенней тебе быти. услыши нас молящихся тебе: и якоже древле боримии от плоти целительницу тя имеяху, по дарованней тебе от Бога благодати, сице и ныне прибегающым ко предстательству твоему подаждь отраду и свобождение от плотския брани, и целомудренное житие и незазорное в супружестве и девстве пребывание твоими богоприятными молитвами всем исходатайствовати потщися, яко да телеса наша храм живущаго в нас святаго духа будут. о преизбранная в женах и верная рабо Христова! помози нам, да не погибнем со страстьми и похотьми нашими, но да управимся умом нашим и укрепимся сердцем нашим во всяком благочестии и чистоте, славяще твою помощь и предстательство, благодать же и милость триединаго Бога, отца и сына и святаго духа, во веки веков.

*Априлиа д~и. Молитва святым мученком виленским: антонию, иоанну и евстафию.*

*Из\ службы.*

Святии мученцы антоние, иоанне и евстафие! Призрите с небеснаго чертога на требующих вашея помощи и не отвергните прошений наших, но, яко приснии благодетели и ходатаи наши, молите Христа Бога, да, человеколюбив и многомилостив сый, сохранит нас от всякаго лютаго обстояния: от труса, потопа, огня, меча, нашествия иноплеменников и междоусобныя брани. Да не осудит нас грешных по беззаконием нашым, и да не во зло обратим благая, даруемая нам от всещедраго Бога, но во славу святаго имене его и в прославление крепкаго вашего заступления. Да молитвами вашими даст нам Господь мир помыслов, от пагубных страстей воздержание и от всякия скверны удаление: и да укрепит во всем мире свою едину святую, соборную и апостольскую церковь, юже стяжал есть честною своею кровию. Молитеся прилежно, святии мученцы, да благословит Христос Бог помазанника своего, благочестивейшаго государя императора николая александровича, весь его царствующий дом и всю его державу, да утвердит во святей своей православней церкви живый дух правыя веры и благочестия: да вся чада ея, от суемудрия и суеверия свободившеся, духом и истиною покланяются ему, и о соблюдении его заповедей усердно потщатся: да мы вси в мире и благочестии поживем в настоящем веце, и достигнем блаженныя вечныя жизни на небеси, благодатию Господа нашего Иисуса Христа емуже подобает всякая слава, честь и держава, со отцем и святым духом, ныне и присно и во веки веков.

*Тропарь, глас д~:*

Земных чести и славы отвергшеся, доблии и честнии страдальцы, веры ради крепко и мужественно муки претерпесте, на смерть себе давше за жизнь всех Владыку: темже и Христос преславно столпом облачным с небесе вас озари, и почестьми и венцы от престола славы венча. Со ангелы тому предстояще, молите спастися душам нашым.

*Ин тропарь, глас тойже:*

*От*
корене неплодна, преблаженнии, возрастивше православныя веры ветви, первомученком тезоименити явистеся: злаго бо и нечестиваго князя ярости не убоястеся, повелевающа Христа отрещися. Сего ради мученическия венцы приемше и со ангелы престолу владычню предстояще, о нас молитеся, преблаженнии, православно чтущих святую память вашу.

*Величание:*

Величаем вас, страстотерпцы святии антоние, иоанне и евстафие, и чтем честная страдания ваша, яже за Христа претерпели есте.

*Априлиа к~. Молитвы преподобному александру, ошевенскому чудотворцу.*

*МЛ~ТВА а~.*

О преподобне и богоносне отче наш, угодниче божий александре! услыши нас грешных и недостойных чад твоих и всех умиленне к честному твоему образу и к чудотворней раце твоей припадающих и тепле тебе молящихся. Буди помощник и заступник благочестивейшему государю нашему, императору николаю александровичу всея россии. Испроси у всещедраго Господа Бога монашествующым и пастырем святыню, благоговение и страх божий, пасомым же послушание, жития преспеяние и веры православныя нелестное хранение. угаси силою святыя молитвы твоея раскола и ересей шатания, всех же нас под\ святым кровом твоим в мире соблюдая, исходатайствуй нам воздуха благорастворение, плодов земных из\ъобилие, телесем здравие и жития благоденствие. В час же исхода многогрешных душ наших предстани нам и мирно к невечернему руководи царствию, от страшных воздушных истязателей нас свобождая, да вечно пребудем с тобою и славити со всеми святыми сподобимся пречистное и великолепое имя господне и твое милостивное о нас предстательство и заступление во веки веков.

*МЛ~ТВА в~.*

О преподобне и богоносне отче наш александре! Велие имея к Богу дерзновение, молися непрестанно о всех нас, зане буря многих бед и скорбей обдержит ны: се бо недузи телеснии, болезни душевныя, приражения вражия обуревают ны. Ходит бо враг наш, иский кого поглотити: мы же, о спасении нашем нерадяще, несмы достойни ниже воззрети на высоту небесную, ни Господа в помощь свою призвати. Но ты буди нам помощник во спасение скорый и от зол избавитель неодолимый. Подаждь нам память смертную, слезы покаяния и надежду спасения, да не во отчаяние впадем, ниже дерзостным на милосердие божие упованием, во гресех же пребыванием, в конец себе погубим: но да будет нам память грехов наших во источник теплых слез и сокрушения сердечнаго, милосердие же божие и благодать его во спасение наше, молитвами твоими, да подастся нам, твоим чадом, во веки веков.

*МЛ~ТВА г~.*

О преподобне и богоносне отче наш александре! Предстоя престолу пресвятыя Троицы, молися непрестанно о благочестивейшем, самодержавнейшем, великом государе нашем, императоре николае александровиче всея россии, и о всем царствующем доме, о святейшем правительствующем синоде, и о преосвященнем епископе нашем имярек, о всем священнем и иночестем чине, игумене же и братии обители твоея, о военачальницех и градоначальницех и всех православных Христианех: да ходим кийждо достойно звания нашего, в немже звани быхом, и да будет земля наша земля добра, и вси живущии на ней род избран, царское священие, язык свят, людие обновления, ныне и присно и во веки веков.

*Априлиа к~. Молитва святому мученку гавриилу младенцу.*

*Из\ службы.*

Младенческаго незлобия хранителю и мученическаго мужества носителю, гаврииле блаженне, страны нашея адаманте драгоценный и иудейскаго нечестия обличителю! К тебе мы грешнии молитвенно прибегаем, и о гресех своих сокрушающеся, малодушия же своего стыдящеся, любовию зовем ти: наших скверн не возгнушайся, чистоты сый сокровище: нашего малодушия не омерзи, долготерпения учителю: но паче сих, немощи нашя от небес видя, тех исцеления нам твоею подаждь молитвою, и твоея Христу верности подражатели нас быти научи. Аще же терпеливно крест искушений и злостраданий понести не возможем, обаче и тогда милостивыя твоея помощи не лиши нас, угодниче божий, но свободу и ослабу нам у Господа испроси. Таже и молящыяся о чадех своих матери услыши, здравию и спасению младенцем от Господа податися умоляяй. Несть таковаго жестокаго сердца, еже слышанием о муках твоих, святый младенче, не умилится: и аще кроме сего умиленнаго воздыхания никоегоже благаго деяния принести возможем, но и таковым умиленным помыслом нашя умы и сердца, блаженне, просветив, на исправление жития нашего благодатию божиею нас настави. Вложи в нас о спасении души и о славе божией ревность неустанную, и о часе смертнем память неусыпную хранити помози нам. Наипаче же в смертнем успении нашем терзания демонская и помыслы отчаяния от душ наших предстательством твоим отжени, и сия упованием божественнаго прощения исполни, во еже и тогда и ныне славити нам милосердие отца и сына и святаго духа, и твое крепкое заступление, во веки веков.

*Тропарь, глас е~:*

Святый младенче гаврииле, ты, за прободеннаго нас ради от иудей, люте от онехже в ребра прободен был еси, и, за источившаго кровь свою за нас, все тело твое на источение крове в лютыя язвы предал еси: ныне же во славе вечней с ним вселился еси. Тем помяни и нас, молим, зде чтущих память твою, прося нам здравие телеси и спасение душам нашым.

*Величание:*

Величаем тя, страстотерпче святый младенче гаврииле, и чтем честная страдания твоя, яже за Христа претерпел еси.

*Априлиа к~г. Молитвы святому великомученку георгию победоносцу.*

*Зри выше, ноемвриа к~з, лист ри~и.*

*Тропарь, глас д~:*

Подвигом добрым подвизался еси, страстотерпче Христов георгие, и веры ради обличил еси мучителей нечестие: жертва же благоприятна Богови принеслся еси. Темже и венец приял еси победы, и молитвами, святе, твоими всем подаеши прегрешений прощение.

*Ин тропарь, глас тойже:*

Яко пленных свободитель и нищих защититель, немощствующих врачь, царей поборниче, победоносче великомученче георгие, моли Христа Бога спастися душам нашым.

*Априлиа к~г. Молитва святей мученце царице александре.*

*Из\ канона святей мученце.*

Церкве святыя украшение и мучениц славо, преславная царице александро! К тебе во умилении сердец наших припадаем, и твоего заступления у Господа о нас молим. Аще бо чистоте твоей не поревновахом, и безбоязненнаго исповедания твоего не приобщихомся, паче же многими прегрешеньми и лютыми паденьми и отступствы гнев божий привлекохом: но не хощем во гресех наших умрети, и на твой подвиг взирающе, паки на одоление страстей наших ополчаемся. Сие же ведуще, яко кроме благодатныя помощи ничтоже благое сотворити возможем, тую помощь нам от Господа подати тя просим. Ты бо, страстотерпице святая, велие ко владыце дерзновение стяжала еси, яко прославившая его в чистоте души твоея и в телеси твоем страдальчестем, отреклася еси славы и чести мира сего, возлюбивши богатство и похвалу Христовы. Темже от того богатства и нашей нищете духовная подаждь дарования, и от безмерных прегрешений жизнь нашу соблюди, мир и безмятежие нам испроси, от нужды и уныния нас предстательством твоим огради, друг ко другу нас в послушании и братолюбии настави, и ко Господу очи сердец наших всегда возводи, во еже славити нам отца и сына и святаго духа державу, и твое теплое предстательство, во веки веков.

*Тропарь, глас д~:*

Царства земнаго славу презревши, единаго Христа, нас ради распятаго, возлюбила еси, и того мужественне исповедующи, венцем мученческим увенчалася еси, всеблаженная царице александро: темже и ныне престолу царя славы на небесех предстоящи, молися о спасении душ наших.

*Априлиа к~е. Молитва преподобному сильвестру игумену, обнорскому чудотворцу,*

*чтомая в церкви села воскресенскаго на обноре, ярославския епархии.*

Избранниче божий и чудотворче, преподобне отче сильвестре! Ты, в пустыни доблестно подвизався и веру соблюд, неувядаемый венец славы от руки господни приял еси. Сего ради к тебе притекаем, с верою молящеся, да молишися Христу Богу, еже даровати вере преспеяние, благоверному императору нашему здравие и благоденствие, державе российстей мир и тишину, недужным же врачевание, сирым и убогим помощь и утешение, всем людем жительство безмятежное и от бед и скорбей избавление, воззываемым от жизни сея временныя святое напутствие, преставльшымся же блаженное в Господе упокоение. услыши, отче богоносне, глас молитвы нашея, и вознеси ю ко Господу Богу, да милостию его ущедряеми, прославляем в душах и телесех наших всесвятое имя отца и сына и святаго духа, ныне и присно и во веки веков.

*Априлиа к~з. Молитва святителю стефану, епископу пермскому.*

*Из\ службы со акафистом.*

О богоосвященный и равноапостольный святителю Христов стефане, новый боговедения проповедниче и просветителю великопермских во идолопоклонстве живших людей, ко истинному евангельскому свету путеводителю, пастырю добрый и учителю премудрый, духа святаго сосуде избранный, Христоподражательный к небесному сиону наставниче и руководителю, образе благонравия всем благочестно жити желающым, благоискусный мысленнаго корабля, чрез\ море мира сего к небесному пристанищу плавающаго, правителю, дивный во иерарсех, увенчанный божественною благодатию, всероссийский светильниче, великий чудотворче и молитвенниче теплый! К тебе, во умилении душ и сокрушении сердец наших, мы окаяннии и грешнии благонадежно притекаем, и пред\ чудотворным твоим гробом, в немже святыя мощи твоя почивают [или: пред\ святым и чудотворным твоим образом], вопием, просяще смиреннии помощи твоея и теплаго ко преблагому Богу ходатайства, да твоими богоприятными молитвами испросиши нам от него человеколюбную милость, оставление многих наших согрешений, душам и телесем здравие со спасением: да благоволит же Господь твоими молитвами безбедно в мире сем ходити нам до скончания жития нашего, во время же разлучения нашего от жизни сея дух наш ангелы своими святыми в покаянии и мире милостивно да приимет, яко да от мрачных и злоковарных и лютых духов демонских на воздусе прошедше невозбранно, к нему непостыдно предстанем, и поклонимся, и безсмертныя и блаженныя жизни сподобимся со всеми святыми во веки веков.

*Тропарь, глас д~:*

Божественным желанием от юнаго возраста, стефане премудре, разжегся, ярем Христов взял еси, и людей оляденевшая древле неверием сердца, божественное семя в них сеяв, евангельски духовне породил еси. Темже преславную твою память почитающе, молим тя: моли, егоже проповедал еси, да спасет душы нашя.

*Априлиа к~ф. Молитвы святым девяти мученком кизическим: феогниду, руфу, антипатру, феостиху артеме, магну, феодоту, фавмасию и филимону.*

*МЛ~ТВА а~,*

*творение святителя димитриа ростовскаго, из\ службы сим мученком.*

О всехвальнии святии мученцы, добльственнии раби Христовы: феогниде, руфе, антипатре, феостише, артемо, магне, феодоте, фавмасие и филимоне! Вы Христа ради от различных стран собрастеся, и того совершеннаго Бога и человека дерзновенно в кизице проповедасте, и принуждаеми бывше пожрети кумиром, идолы попрасте и князя посрамисте, различных же томлений и огненнаго прещения не убоястеся, и по различнем страдании острием меча посечени бысте, и кровь свою яко воду за Христа пролиясте, и тою яко багряницею церковь Христову украсисте: темже и ныне, неувядаемым венцем безсмертныя славы увенчани, в неизглаголанней радости с лики ангельскими в небесных селениих водворяетеся, божественным светом облистаеми и зрением его доброты неизреченныя наслаждающеся. Сего ради и мы смиреннии к вам притекаем, и умиленно на святый ваш образ взирающе, молим вы: молите за ны Христа Бога, яко дерзновение к нему имущии, да вашими святыми молитвами от всякаго недуга и вреда душевнаго и телеснаго избавимся, вам бо от Бога дадеся врачебный дар от всяких скорбей с верою к вам припадающыя целити, якоже и онаго славнаго мужа от трясавичныя болезни уврачевасте: да и мы вернии, тожде получивше, почитаем вас, святии мученцы, толика дарования имущих от Христа Бога, емуже слава, купно со отцем и святым духом, всегда, ныне и присно и во веки веков.

*МЛ~ТВА в~,*

*чтомая в кизическом монастыре града казани.*

О всехвальнии святии мученцы: феогниде, руфе, антипатре, феостише, артемо, магне, феодоте, фавмасие и филимоне, врачеве страстей, великоименитии, светозарнии и божественнии светильницы, полче священный, богособранное совокупление, добльственнии Христовы страдальцы. страшныя и многоразличныя муки за Христа претерпевшии и от него благодать стяжавшии во еже паче естества чудодействовати! Смиренно припадаем к вам, от глубины сердца вопием и молимся: сохраните обитель сию, вам приусвоенную, от всякаго злаго обстояния. Не отрините нас от своего покрова и заступления, с верою и любовию притекающих к вам: аще бо и многогрешни есмы, но не хощем погибнути. Избавите нас от страстей, воюющих на душу нашу: просветите нас светом истиннаго боговедения: молитеся о нас ко спасу нашему, да поживем вси в мире и единодушии, да якоже вы, любовию о Христе совокуплени, благодушно и неленостно понесем благое иго жития добродетельнаго, в добрых делех друг друга ободряюще. укрепите ны во бранех, воздвизаемых на ны от враг видимых и невидимых, да не когда враг похитит, яко лев, душу нашу, не сущу избавляющу, ниже спасающу: скоро услышите ны, воньже аще день призовем вы. Исцелите ны и вся притекающыя во обитель сию от всякия болезни, паче же от трясавичнаго недуга: вас бо дарова Бог стране сей целители недуга сего, да вси притекающии к вам получают оздравление и купно с нами славят Бога, отца и сына и святаго духа, и ваше милостивное о нас предстательство, всегда, ныне и присно и во веки веков.

*Тропарь, глас и~:*

Святии девяточисленнии мученцы, от различных градов во един лик манием божественным мужественно за Христа спострадати совокупившеся, невидимаго врага победисте, зловерныя князи и мучители посрамисте вашим терпением: огнем же любве божия разжизаеми, вещественно вас огнь мучащи во хлад преложисте. Темже дадеся вам от Христа Бога благодать трясавичную исцеляти болезнь, от неяже и от многовидных страстей милостивно спасайте и нас предстательством вашим, молимся.

