<::рус> Библиотека святоотеческой литературы

<::лат> http://orthlиb.rу

<::слав>

(с. 56)

*%[В неделю вечера%]*

*на*
Господи воззвах, *стихиры умилительны владычны. Глас а~*

*Подобен:*
Прехвальнии мученцы:

*Стих:*
Аще беззакония назриши Господи, Господи, кто постоит; яко у тебе очищение есть.

Вся привел еси твоим словом и духом, за благость Господи, таже сотворил еси словесное мя животно, да твое святое славлю всесильное имя. аз же наипаче студными моими делы всегда безчествую: но пощади, молюся. (с. 57)

*Стих:*
Имене ради твоего потерпех тя Господи, потерпе душа моя в слово твое, упова душа моя на Господа.

Познай твое, окаянная душе, божественное благородие, и отечество нетленное, и тщися всегда благодеяньми сие достигати: ничтоже от тленных да пленит тя, горния части еси, тело же земля и тлеется, да не победит хуждшее лучшия.

*Стих: От*
стражи утренния до нощи, от стражи утренния, да уповает Исраиль на Господа.

Гряди всеокаяная душе моя ко преблагому, теплыми слезами приступи, содеянная тобою прежде суда твоего вся исповедуй, и милостива создателя, окаянная, себе соделай, и прощение испроси, прежде даже двери не заключит тебе Господь.

*Ины стихиры, безплотным, подобен тойже:*

*Стих:*
Яко у Господа милость, и многое у него избавление: и той избавит Исраиля от всех беззаконий его.

Безплотнии ангели, божию престолу предстоящии, и отонудными светлостьми облиставаеми, и светолитии вечно сияюще, и свети бывающе втории, Христу молитеся, даровати душам нашым мир и велию милость.

*Стих:*
Хвалите Господа вси языцы, похвалите его вси людие.

Безсмертнии ангели, живот воистинну негиблемый, от перваго приемше живота всебогатии, присносущныя славы, и святии зрителие премудрости вечныя бысте, света исполняеми, и свещы сообращаеми прилично показуеми.

*Стих:*
Яко утвердися милость его на нас, и истина господня пребывает во век.

Архангели, ангели, начала, престоли, господствия, серафими шестокрилатии, и многоочитии херувими божественнии, премудрости органи: силы, власти божественнейшии, Христови молитеся, даровати душам нашым мир и велию милость. (с. 58)

*Слава, и ныне, Богородичен:*
Марие непорочная, и ума всякаго превосходящая, чистейшая колеснице, обдержима мя многими грехми и стесняема, к широте покаяния направи мя всесильнейшим твоим предстательством: ибо можеши яко Мати вся могущаго.

*Таже,*
Свете тихий: П*осем, прокимен:*
Се ныне благословите Господа вси раби господни: *Стих:*
Стоящии в храме господни, во дворех дому Бога нашего. Таже, Сподоби Господи: И ектениа.

*Таже, на стиховне стихиры умилительны. Глас а~:*

Яко пучина многа прегрешений моих Cпасе, и люте погружаюся согрешеньми моими, даждь ми руку яко петрови, спаси мя Боже, и помилуй мя.

*Стих:*
К тебе возведох очи мои, живущему на небеси. се яко очи раб в руку господий своих, яко очи рабыни в руку госпожи своея: тако очи наши ко Господу Богу нашему, дондеже ущедрит ны.

Яко в помышлениих лукавых и в делех осудихся Cпасе мысль мне даруй обращения Боже, да зову ти: спаси мя благодетелю благий, и помилуй мя.

*Стих:*
Помилуй нас Господи, помилуй нас, яко по многу исполнихомся уничижения: наипаче наполнися душа наша поношения гобзующих и уничижения гордых.

Молитвами Господи, всех святых и Богородицы, мир твой даждь нам, и помилуй нас, яко един щедр.

*Слава, и ныне, Богородичен:*
Небесных чинов радование, на земли человеков крепкое предстательство, пречистая Дево, спаси ны, иже к тебе прибегающыя: яко на тя упование по Бозе Богородице, возложихом.

*Таже:*
Ныне отпущаеши: *Трисвятое: По*
отче наш: *Тропарь святому. Слава: и ныне, Богородичный тропарь. Посем ектениа. И отпуст.*
(с. 59)

*%[В неделю на повечерии%],*

*глаголет иерей:*
Благословен Бог наш: *Мы же:*
Аминь. Слава тебе Боже наш, слава тебе. Царю небесный: *И прочее обычно.*

*Таже: Канон молебный пресвятей Богородице, глас а~.*

*%[Песнь а~%]*

*Ирмос:*
Твоя победительная десница, боголепно в крепости прославися: та бо безсмертне, яко всемогущая, противныя сотре, Исраильтяном путь глубины новосоделавшая.

Неизглаголанно зачала еси Бога, и паче естества родила еси владычце пречистая, земныя от прегрешений изменшаго. темже молю тя: многих мя прегрешений избави.

Пучиною погружаемь, бедами грехов неизчетных, и скорбей, но окормлением твоим сильным, и молитвою всенепорочная, к тишине божественней покаяния направи.

*Слава:*
Всея моея жизни предстательнице, от бед многих избави мя, да благодарственный глас воспеваю ти Богородице чистая, и будущия мя исхити муки.

*И ныне:*
Обстоятельная нахождения, и напастей бурю утоли Мати всенепорочная, избавителя и зиждителя и Бога нашего, благодать спасения и очищения ми подающи.

*%[Песнь г~%]*

*Ирмос:*
Едине ведый человеческаго существа немощь, и милостивно в не воображься, препояши мя с высоты силою, еже вопити тебе @святый: одушевленный храме@{@свят одушевленный храмъ@} неизреченныя славы твоея, человеколюбче. (с. 60)

Видение зрака твоего чистаго, ангелом убо сладостно, человеком же есть спасительно, духовом же лукавствия страшно: еже верою почитающе и целующе Богородице, душу просвещаем.

Кровьми из\ тебе девическими, плоть свою обложи содетель и Господь: егоже моли всенепорочная, растлевша мя безместными деяньми, ущедрити за неизреченную милость.

*Слава:*
Жизни стяжав тя хранительницу, и стену необориму, и по кончине покров тя обрести, и заступницу непобедиму, к Богу вводящу, и живот подающу вечный, и славу, пренепорочная.

*И ныне:*
Зачатие безсеменно чистая, и рождество нетленно: Бог бо бе яве рождейся, человеческаго естества падение призывая. темже Богородицу тя истинную и сущую воспеваем.

*%[Песнь д~%]*

*Ирмос:*
Гору тя благодатию божиею приосененную, прозорливыма аввакум усмотрив очима, из\ тебе изыти Исраилеву провозглашаше святому, во спасение наше и обновление.

Неудержанное стремление к злу влечет мя, действием врага, и обычаем лукавым: помози ми владычце, да не до конца всепагубный нападет на мя, смертию возбраняя ми к покаянию.

Все время живота моего иждих в блудех злых, и язвах лютых, и ныне ведут смиренную душу мою сих делатели: богородительнице Дево помози ми.

*Слава:*
услыши глас мой болезненный всенепорочная, иже из\ глубины души привношаю стенаньми, и разрешение подаждь ми долгов, ихже содеях окаянный мыслию, и нравом несмысленным.

*И ныне:*
Владычце мира Богородице, помози ми, прелукавый враг поглощает мя зельне лютыми воспоминании и (с. 61) помышлении, яже от Бога мя разлучают. не остави убо мене, ниже презри.

*%[Песнь е~%]*

*Ирмос:*
Просветивый сиянием пришествия твоего Христе, и осветивый крестом твоим мира концы, сердца просвети светом твоего богоразумия, православно поющих тя.

Се готову ко спасению помощь стяжах, сего ради тебе припадаю, и зову со слезами: Богородице, избави мя от стрел чуждаго, и будущаго истязания.

Ты крепость моя, ты похвала и радование, и хранительница ми еси, и заступление, и прибежище, и предстательница непобедима, пресвятая Богородице Дево. темже спаси раба твоего.

*Слава:*
Оскверншуюся окаянную мою душу страстьми, окроплением божественныя твоея молитвы очисти, Богородице пречистая, подающи спасения твоего светлую одежду.

*И ныне:*
В жизни моей твердое ми окормление еси, треволнения избавляющи многих обстояний, и во исходе моем, молю тя, предстани ми спасающи, Мати Христа Бога.

*%[Песнь з~%]*

*Ирмос:*
Обыде нас последняя бездна, несть избавляяй, вменихомся яко овцы заколения, спаси люди твоя Боже наш: ты бо крепость немощствующих и исправление.

Безневестная богородительнице пречистая, руку твою простри ми, и исхити из\ глубины зол, яже безумием исходатаих моей души страстней преокаянный.

Востани чистая на помощь рабу твоему, имущему надежду свою с богом, к твоему заступлению непобедимому: да не враг возмог, возмет и погубит мя. (с. 62)

*Слава:*
Болящих целительницу, падающих востание, согрешающих очищение, Богородице, тебе молю, со слезами припадаю, и зову ти: яко сильна, сама мя спаси погибающаго.

*И ныне:*
Помилуй чистая, смиренную мою душу, предвари и восхити, из\ъемлющи ю от лукаваго: тщится бо в пропасть послати ю злых ради, яже леность многая содела.

*Таже,*
Господи помилуй, *трижды. Слава: и ныне:*

*Седален, глас а~. Подобен:*
Гроб твой Cпасе:

Молитвенницу ко Господу стяжахом тя вси чистая, и притекаем в церковь твою святую, просяще помощи от тебе приснодево: избави убо нас от бесовския злобы и мучения, и осуждения страшнаго, тя блажащыя.

*%[Песнь з~%]*

*Ирмос:*
Тебе умную Богородице, пещь разсмотряем вернии: якоже бо отроки спасе три превозносимый, мир обнови, во чреве твоем всецел, хвальный отцев Бог, и препрославлен.

Божественная скиния владыце была еси, яко заченши во чреве, и рождши сего плотию, едина непорочная. темже нас избави страстей, и болезней, и скорбей, и долгов: ибо имаши крепость и силу многу.

устави чистая, болезнь нестерпимую, преокаянныя моея души, радость ми истинную владычце подающи, решащи прегрешений моих многих мутную волну: ты бо ми еси прибежище и избавление.

*Слава:*
Все на тя упование положих спасения моего: тя бо стяжах помощь, и непоборимь столп, и утверждение, и твердости извещение, и тобою царство получити надеюся владычце.

*И ныне:*
Восток солнца была еси славы владычце чистая: тобою бо явлейся, вся свободи тьмы и неведения, и (с. 63) смрадных прегрешений. темже вопию ти: внешния мя тьмы свободи.

*%[Песнь и~%]*

*Ирмос:*
В пещи отроцы Исраилевы, якоже в горниле добротою благочестия, чистее злата блещахуся, глаголюще: благословите вся дела господня Господа, пойте и превозносите во вся веки.

Страстей смущение люте оскорбляет душу мою Богородице: тишины же и мира яже виновника чистая, и подателя рождши, в мирне устроении соблюдающи, тихостныя мя исполни радости и веселия.

Спасения ходатаица нам явилася еси Богородице, рождшая Cпаса и Владыку всяческих. темже молю тя: спасения сподоби смиренную мою душу, песнословити тя верно во вся веки.

*Слава:*
Яже зиждителя всех и Бога неизглаголанно заченши, спаси мя от тли, и всякаго искушения, и давай вопити присно: благословите вся дела Господа, пойте и превозносите его во веки.

*И ныне:*
Всяческих зиждителя и Бога родила еси Дево, егоже моли, даровати прегрешений очищение, и скорбей избавление и напастей, и вечнаго огня, и осуждения, славословящым непрестанно твою славу.

*%[Песнь ф~%]*

*Ирмос:*
Образ чистаго рождества твоего, огнепалимая купина показа неопальная: и ныне на нас напастей свирепеющую угасити молимся пещь, да тя Богородице непрестанно величаем.

Мати божия всенепорочная, милостивную твою утробу мне отверзи, и от уст мысленнаго волка избави мя, ищущаго погубити и растлити мя: помилуй, молю тя, не возврати мене посрамлена раба твоего.

Всея моея жизни буди предстательница, и твердое заступление. и избави мя всечистая, многих напастей (с. 64) и печалей, и врагов языкоболия, но и огня вечнаго избави мя.

*Слава:*
Едина болящих посещение: едина падших исправление владычце: едина к Богу руководительница и вход: едина ходатаица вечных благ, помилуй мя единаго, паче всех согрешившаго.

*И ныне:*
Приими мою слезную ныне молитву, и подаждь ми оставление согрешений, и многих злых, яже содеях, Богородице, всепетая владычце: до конца бо погибаю от безмернаго отчаяния.

*Таже,*
Достойно есть: *и прочее обычно, и отпустъ*

*%[В понедельник утра%],*

*по а~-м стихословии, седальны умилительны. Глас а~:*

В беззакониих зачат есмь аз блудный, не смею взирати на высоту небесную. но дерзая на человеколюбие твое зову: Боже, очисти мя и спаси мя.

*Стих:*
Господи, да не яростию твоею обличиши мене, ниже гневом твоим накажеши мене.

Аще праведник едва спасается, аз где явлюся грешный; тяготы и зноя дневнаго не понесох: но с наемники единонадесятаго часа сопричти мя Боже, и спаси мя.

*Слава, и ныне, Богородичен:*
Пречистая Богородице, яже на небесех благословенная, и на земли славословимая: радуйся невесто неневестная.

*По в~-м стихословии седальны. Глас а~.*

*Подобен:*
Гроб твой Cпасе:

Об\ъятия отча отверсти ми потщися, блудне иждих мое житие, на богатство неиждиваемое взираяй щедрот (с. 65) твоих Cпасе, ныне обнищавшее мое сердце не презри. тебе бо Господи во умилении зову: согреших ти, спаси мя.

*Стих:*
Господи, да не яростию твоею обличиши мене, ниже гневом твоим накажеши мене.

Судище твое страшно, и суд праведен, дела моя люта: но ты милостиве, предварив мя спаси, и муки свободи, и избави Владыко шуих части, и сподоби одесную тебе стати судие праведнейший.

*Таже мученчен:*

*Стих:*
Дивен Бог во святых своих, Бог Исраилев.

Страдания похвалою, венцев достоинством, славнии страстотерпцы одеяшася тобою Господи: терпением бо ран, беззаконных победиша, и силою божественною с небесе победу прияша. тех молитвами и мене свободи от невидимаго врага Cпасе, и спаси мя.

*Слава, и ныне, Богородичен:*
управи чистая, окаянную мою душу, и ущедри ю от множества прегрешений, во глубину поползшуюся погибели, всенепорочная, и в час мя страшный смертный ты исхити оглаголующих демонов, и всякия муки.

*Ины седальны, егда стихословится г~-я кафисма. Глас а~*

*Подобен:*
Гроб твой Cпасе:

Безумно от тебе удалився всещедре, блудно мое иждих житие, работаяй страстем безсловесным всегда: но приими мя ангелов молитвами отче благоутробне, якоже блуднаго отрока, и спаси мя.

*Слава, и ныне, Богородичен:*
Невещественных воинств преимущая отроковице, и чины небесныя превосходящая едина, достойную похвалу от них приемлеши всечистая: но моли сына твоего со ангелы, еже избавитися мне от страстей мучительства, единому осужденному. (с. 66)

*Канон умилительный, егоже краестрочие:*
Прегрешений моих скверну омый слове. *Творение господина иосифа. Глас а~.*

*%[Песнь а~%]*

*Ирмос:*
Твоя победительная десница боголепно в крепости прославися: та бо безсмертне, яко всемогущая противныя сотре, Исраильтяном путь глубины новосоделавшая.

Грехов моих множество, по множеству Христе милости твоея, молюся ти, потреби, и помышление обращения ми даруй: яко да твою славлю яже паче ума благостыню.

Явился еси за милосердие щедрот, на земли воплощаемь человек: темже паче человека слове божий, согрешивша приими мя ныне покаянием к щедротам твоим припадающаго.

*Таже мученчны:*
умерщвление подражавше, Христа волею пострадавшаго, всехвальнии, и смерть, страсти претерпесте многовидныя и смерть, приснославнии. темже безсмертное житие улучисте, мученицы.

*Мученчен:*
огнь любве божественныя преславно внутрь носяще мученцы, огня не убоястеся: но теплыми болезней преспеянии многобожия вещество всякое попалисте.

*Богородичен:*
Чинове безплотных с нами воспевают тя Дево всепетая: необ\ъименнаго бо во чреве твоем воплощенна родила еси, пребывши Дева якоже и прежде рождества, богоневесто.

Другий канон безплотным, егоже краестрочие: Первое ангелом пение. Творение господина феофана. *Глас а~.*

*%[Песнь а~%]*

*Ирмос тойже*

Престолу предстояще светло владычнему всесвятии ангели, отцу собезначальна, и того великаго совета ангела, слово ми вдохнути вас поющу, молитеся. *[Дважды.]*
(с. 67)

Зерцала света богоначальна, и трисолнечныя свещи сияние в себе приемлющыя, по елику постижно, ангельския чины первее умыслив, ум божественный состави.

*Богородичен:*
украшей яко Бог чиноначалия вышних сил, во утробу неискусобрачную, серафимов вышшу, вселися твою Богородице, и плоть непременна бысть.

*%[Песнь г~%]*

*Ирмос:*
Едине ведый человеческаго существа немощь, и милостивно в не воображся, препояши мя с высоты силою, еже вопити тебе @святый: одушевленный храме@{@свят одушевленный храмъ@} неизреченныя славы твоея человеколюбче.

Возникни, гряди, о душе! и возопий создателю твоему, тайная твоя вся ведущему, и покаяния плоды покажи: яко да помилует тя щедрый Господь, и огня вечнаго избавит.

Очисти едине блаже, очисти и спаси мя, яко мытарь со страхом зову ти: множеством грехов влекийся, и преклоняемь есмь тяготою прегрешений, и студа безмернаго исполняяйся.

*Мученчен:*
Мудростию и разумом истинным мученицы исполняеми, еллинскую мудрость обуиша, мудростную же злобу погубиша, и крепко пострадавше, достойне восприяша победы венцы, радующеся.

*Мученчен:*
Единицу убо естеством, страдальцы, Троицу же лицы исповедающе, прелесть многобожную божественною верою потребисте, и светильницы явистеся, всех озаряюще сердца лучами благодатными.

*Богородичен:*
Святая богоневесто чистая, свято породила еси, во святых почивающаго, сына и слова отцу собезначальнаго, освящающаго о святем дусе, иже того благочестно освящающыя. (с. 68)

*%[Инъ%] Ирмос тойже*

Свету богодетельному серафими несредственно приближающеся, и многогубо им насыщаеми, перводатными яве сияньми перводельно светятся, и яко свети втории бывают, божеством обожаеми. *[Дважды.]*

Ангельския светлости пети усердно желающе, яже теми от Бога помощь подаемую, вернии просим ума чистотою, и пречистыми усты, и да получим сих сияние.

*Богородичен:*
ума пресущественнаго видети сподобляеми, яко лепо, гавриил Дево всенепорочная, радованен глас принесе тебе, словесе зачатие яве возвещая ти, и неизреченное рождество проповедая твое.

*%[Песнь д~%]*

*Ирмос:*
Гору тя благодатию божиею приосененную, прозорливыма аввакум усмотрив очима, из\ тебе изыти Исраилеву провозглашаше святому, во спасение наше и обновление.

Кому тя, душе моя окаянная, уподоблю, делающую лютая, и не творящую добрых; обратися, возопий тебе ради обнищавшему волею: сердцеведче, ущедри, и спаси мя.

Определивый покаяние Cпасе обращающымся, еже ми подаждь блаже, прежде конца житию дая ми умиление и воздыхание, яко блуднице первее, облобызающей нозе твои Владыко.

*Мученчен:*
Вод духовных исполншеся мученцы, воды живы реки явишася мановением божественным, и прелести изсушиша мутныя Христе потоки духом, и верных мысли напоиша.

*Мученчен:*
Вельми подвигшеся божественнии мученцы, огня бо и меча, и лютых всех претерпеша томление. тех моленьми слове божий, превеликия избави муки вечныя, верою поющыя тя. (с. 69)

*Богородичен:*
Иже древле из\ отца нерожденна сын рождейся, рождество име летное, из\ тебе Дево воплощься, летную брань земнородных отяти хотя благоутробный, иже дней и лет превыше сый.

*%[Инъ%] Ирмос тойже*

Престоли первое исполняюще удобрение, и херувими и серафими, божественными зарями, несредственно светятся, богодетельная священноначалия приемлюще, ныне поют: слава силе твоей Господи. *[Дважды.]*

Поют тричисленную единицу божества троическими священнии непрестанными гласы, являюще серафими пречистое богословия таинство, и православней вере научающе.

*Богородичен:*
Иже всякия твари превышши разумеваемь, паче ума живоначальным зданием, воистинну на земли совершая чудеса, девственными светлостьми, во твое чистое чрево вселися пречистая.

*%[Песнь е~%]*

*Ирмос:*
Просветивый сиянием пришествия твоего Христе, и осветивый крестом твоим мира концы, сердца просвети светом твоего богоразумия, православно поющих тя.

Впадох в тление страстей, и боюся твоего праведнаго судища, праведный Господи. темже молюся ти: укрепи мя творити делания благая, оправдающая мя.

Безвестная и тайная сердца моего ты веси, Боже мой, и зиждителю, и Господи, не осуди убо мене в час суда, внегда приидеши судити всяческим.

*Мученчен:*
Святии причастившеся огню, разжжение показаху божественнаго своего любления. темже орошаеми, чаянием будущих богоноснии веселяхуся.

*Мученчен:*
укрепляеми благих надеждею мученцы, претерпеваху растерзания удов терпеливейше, и (с. 70) многокозненнаго, жилами своими неослабленнаго терпения, удавиша.

*Богородичен:*
Ветийствующая уста не возмогут, рождества твоего неизреченное поведати чудо, богоневесто: несказаннаго бо раждаеши, и на об\ъятиях носиши рукою содержащаго всяческая.

*%[Инъ%] Ирмос тойже*

Любовию божественною распалаеми, господьствия, власти и силы, чинове втории, немолчными усты богоначальное песнословят едино существо и силу.

управляются архангельстии чинове духом, и ангелов, и началов, со безчисленными воинствы: едино триипостасное просветительно существо почитати светло учими суть.

*Богородичен:*
украсилася еси паче всякаго ангельскаго благолепия, ангелов бо творца заченши и Господа, Богомати пречистая, воплотившагося неизреченно от твоих кровей, родила еси.

*%[Песнь з~%]*

*Ирмос:*
Обыде нас последняя бездна, несть избавляяй, вменихомся яко овцы заколения, спаси люди твоя Боже наш: ты бо крепость немощствующих и исправление.

Сый врачь Христе, исцели страсти сердца моего, и омый мя от всякия скверны, струями Иисусе мой умиления, да пою и величаю благоутробие твое.

Блудяща мя на путех погибели, и в ров согрешений впадающа мя обрати Христе, и к незаблудным стезям наведи твоих честных оправданий, яко да славлю тя.

*Мученчен:*
Камение воистинну многоценное, камением посыпаеми, не отвергошася камене жизненнаго, ниже истуканному камению пожроша, славнии и венценосцы господни мученцы. (с. 71)

*Мученчен:*
Обновльше душы ралом веры мученцы, страдания клас духом божественным сторичный возрастиша, и пищи блаженныя сподобишася.

*Богородичен:*
огненных слуг огнь родивши, явилася еси всенепорочная{сих превыше} и твари всякия перводельне, пречистая Дево преимущая, в женах благословенная богорадованная.

*%[Инъ%] Ирмос тойже*

Чини безплотных Господи, престолу предстояще славы твоея человеколюбче, гласы ангельскими непрестанными тя почитают: ты бо крепость еси тех Христе, и пение. *[Дважды.]*

Лице твое зряще ангели, доброту недомыслимую, пребожественное благолепие твоея божественныя светлости, просвещаются: ты бо тех и свет еси и радование.

*Богородичен:*
Воплотися, иже прежде сый безплотное слово, из\ тебе пречистая, всяческая волею творяй, и безплотных воинства приведый от небытия, яко всесилен.

*%[Песнь з~%]*

*Ирмос:*
Тебе умную Богородице, пещь разсмотряем вернии: якоже бо отроки спасе три превозносимый, мир обнови, во чреве твоем всецел, хвальный отцев Бог, и препрославлен.

Львы древле даниил укроти, сожительницу имеяй добродетель: тому поревнуй, о душе, и рыкающаго всегда яко льва, и об\ъяти хотяща тя, еже к Богу взиранием присно, бездельна сотвори.

Премножеством блуда, Господи, душу оскверних люте. превосходящую убо Христе имый благостыню, приими яко блуднаго, и поюща мя ущедри: препетый отцев Бог, и препрославлен.

*Мученчен:*
Законом Христовым благомощно укрепляеми, беззаконных советы погубиша, непобедимии (с. 72) мученцы, законно же скончавшеся, воспеваху: препетый отцев Бог благословен еси.

*Мученчен:*
Богозарнии господни мученцы, распалаеми светом троическим, яве мучения тьму, и прелести мглу разрушисте, поюще: препетый отцев Бог, и препрославлен.

*Богородичен:*
Закони естества в тебе обновляются: законодавца бо Христа кроме закон плотских раждаеши, всенепорочная, всем избавление законополагающа поющым: препетый отцев Бог и препрославлен.

*%[Инъ%] Ирмос тойже*

Безначальный свет ты еси Владыко, от отца света возсиявый, ангелов воинства светы устроил еси, зерцала приемлюща, блистание твое незаходимое: препетый отцев Бог, и препрославлен.

Род человечь, иже всех Господь, приставленьми ангельскими яве спасаеши: сия бо представил еси всем верующым, и православно поющым тя, препетаго отцев Бога, и препрославлена.

Язык и ум не может, Владыко, твоих чудес изрещи, и дел благолепное: ты бо просветил еси всякое удобрение небесных сил: препетый отцев Бог, и препрославлен.

*Богородичен:*
Из\ тебе, чистая, сын воплотися, иже прежде без\ матере из\ отца, и без\ отца еже по нам, нас ради быв. емуже ныне служат безплотных полки, яко хвалимому отцев Богу, и препрославлену.

*%[Песнь и~%]*

*Ирмос:*
В пещи отроцы Исраилевы, якоже в горниле добротою благочестия, чистее злата блещахуся, глаголюще: благословите вся дела господня Господа, пойте и превозносите во вся веки.

Избавителю мой благоутробне Христе, ныне одержащия мя мглы греховныя, и всяких искушений избави (с. 73) зовуща: благословите вся дела господня Господа, пойте и превозносите во вся веки.

Егда хощеши приити Христе во славе, судити миру, стоянию избранных твоих сопричти и мене, вопиюща и глаголюща: благословите вся дела господня Господа, пойте и превозносите во вся веки.

*Мученчен:*
К земли Христове святии мученцы преидосте: на земли бо вельми подвигшеся, небесную жизнь восприясте, поюще: благословите вся дела господня Господа, пойте и превозносите во вся веки.

*Мученчен:*
Совлекшеся тела тленнаго, во одежду безсмертия яко мученцы победоноснии облекостеся во Христа, с высоты взывающе: благословите вся дела господня Господа, пойте и превозносите во вся веки.

*Богородичен:*
Священнии тя гласи издалеча провозвестиша пречистая, быти тебе матери вся сотворшему Богу. емуже поем: благословите вся дела господня Господа, пойте и превозносите во вся веки.

*%[Инъ%] Ирмос тойже*

Просвещенная и близосветная ангелов воинства лучами трисолнечныя красоты, вернии подражающе воспоим: благословите вся дела господня Господа, пойте и превозносите во вся веки.

Яко источник всех добрых, богоначальнейшая приводит божественная сила светы вторыя, свет первый приемлющя и вопиющя: благословите вся дела господня Господа, пойте и превозносите во вся веки.

ум первый и содетель, премирныя умы ангельския, пресущественне состави себе, яве приближающыяся, и вопиющыя: вся дела господня Господа пойте, и превозносите во вся веки.

*Богородичен:*
Паче слова из\ отца рожденна прежде век, неизреченно воплощенна родила еси нам Дево (с. 74) всенепорочная. емуже вопием: вся дела господня Господа пойте, и превозносите во вся веки.

*%[Песнь ф~%]*

*Ирмос:*
Образ чистаго рождества твоего огнепалимая купина показа неопальная: и ныне на нас напастей свирепеющую угасити молимся пещь, да тя Богородице непрестанно величаем.

Якоже хананеа зову ти: помилуй мя слове: душу бо имам демонскими нанесении бедствующую, и безумно беззаконная делающую, и нечувствующую божественнаго твоего страха, долготерпеливе.

Постави Господи, на камени повелений твоих души моея нозе, и безстудно запяти мя хотяща, запни змия, и избави мя сего злодейства, яко благ и многомилостив.

*Мученчен:*
уже прежде мученцы, искушений воду непостоянную, и ран лютых бурю, ко пристанищу яве достигосте горняго царствия, божественныя тишины наслаждающеся.

*Мученчен:*
Света невечерняго мученцы световидни быти сподобистеся, и в церкви перворожденных веселитеся, и со ангельскими лики радуетеся, с нимиже живодавца о нас молите.

*Богородичен:*
Носиши вся носящаго, и доиши всем пищу дающаго, велие и страшно еже паче ума твое таинство, ковчеже честныя святыни Дево Богородице. темже тя верою ублажаем.

*%[Инъ%] Ирмос тойже*

Причастники неизреченныя славы твоея, безплотныя умы Cпасе составил еси: и ныне теми твоя люди сохрани, тебе верою и любовию прибегающыя, да тя Владыко непрестанно величаем.

Да посылаеши мирнаго ангела, соблюдающа вседержителю стадо твое: мира бо и любве ты виновен, и (с. 75) богомудренную веру соблюдающа, и вся ереси твоею силою разрушающа.

Весь сладость воспеваемый, небесную сладостную светлость насади в церквах твоих Владыко, и благочестно даждь в состояние, да тя спасителя непрестанно величаем.

*Богородичен:*
Чини ангельстии пречистая, ныне немолчно твое рождество почитают: в чину бо стоят взирающе, веселия его насыщающеся, и тя Богородицу непрестанно величают.

*Таже:*
Достойно есть: *Ектениа малая, и светилен. Таже псалмы обычныя.*

*На стиховне стихиры умилительны, глас а~:*

Ин тя мир душе ожидает, и судия хощет твоя обличити тайная и лютая. не пребуди убо в здешних, но предвари вопиющи судии: Боже очисти мя, и спаси мя.

*Стих:*
Исполнихомся заутра милости твоея Господи, и возрадовахомся и возвеселихомся, во вся дни нашя возвеселихомся, за дни, в няже смирил ны еси, лета, в няже видехом злая: и призри на рабы твоя, и на дела твоя, и настави сыны их.

Не пренебрези мене Cпасе мой леностию греховною одержима, воздвигни мое помышление к покаянию, и твоего винограда делателя искусна покажи мя: даруй ми единагонадесяте часа мзду, и велию милость.

*Стих: И*
буди светлость Господа Бога нашего на нас, и дела рук наших исправи на нас, и дело рук наших исправи.

*Мученчен:*
Страстотерпцы Христовы, приидите людие вси почтим, пеньми и песньми духовными, светильники мира, и проповедники веры, источник приснотекущий, из\ негоже истекают верным исцеления: тех молитвами Христе Боже наш, мир даруй миру твоему, и душам нашым велию милость. (с. 76)

*Слава, и ныне, Богородичен: Подобен:*
Небесных чинов:

Святейшая святых всех сил, честнейшая всея твари Богородице владычце мира, спаси ны Cпаса рождшая, от прегрешений тморичных и бед, яко благая, молитвами твоими.

*Таже,*
Благо есть: *Трисвятое. По*
отче наш: *тропарь святому, и ектениа, и отпуст. Час а~- й, и конечный отпуст.*

*В понедельник блаженна, глас а~:*

Снедию изведе из\ рая враг адама: крестом же введе Христос вонь разбойника, помяни мя, Господи, вопиюща, егда приидеши во царствии твоем.

Блажени изгнани правды ради, яко тех есть царство небесное.

умилений источник ми даруй благоутробием твоим Христе Боже, всякия мя скверны зол безмерных очищающий, и царствия твоего благодетелю причастника мя сотвори.

Блажени есте, егда поносят вам, и изженут, и рекут всяк зол глагол на вы лжуще мене ради.

Ангел твоих чины в моление приводим ти Христе, спаси, ущедри нас теми, яко преблаг, вся презираяй наша, яже в ведении и не в ведении, прегрешения.

Радуйтеся и веселитеся, яко мзда ваша многа на небесех.

*Мученчен:*
Кровей ваших святии теченьми, мысленнаго фараона потописте яве: ныне же источаете чудес токи, пучину изсушающыя недугов. темже блажими есте.

*Слава:*
отцу поклонимся, и сына славословим, и всесвятаго духа вси вернии воспоим, зовуще и глаголюще: всесвятая Троице, спаси вся ны.

*И ныне, Богородичен:*
Рождшая свет безлетный, омраченную душу мою присно демонов прилоги, световоди пренепорочная, и огня будущаго ходатайствы твоими свободи.

