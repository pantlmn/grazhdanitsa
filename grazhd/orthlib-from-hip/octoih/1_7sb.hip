<::лат> OCR:

<::рус> Библиотека святоотеческой литературы

<::лат> http://orthlиb.rу

<::слав>

(с. 163)

*Подобает ведати, о еже како бывати о усопших последованию.*

*В пяток вечера: по отпущении вечерни, облекшуся священнику в фелонь, диакону же в стихарь, и приемшу кадильницу и фимиам, исходит в притвор, пред\ъидущу ему параекклисиарху со свещником: последуем же по них и мы. И егда приити ему в притвор, пред\ъуготованней же бывшей кутии, Священник глаголет:*
Благословен Бог наш: *кадя над\ кутиею крестообразно. Мы же глаголем псалом ч~:*
Живый в помощи: *[Во ино же время кроме вечерни, или утрени бывает начало по обычаю: Глаголем Трисвятое. и по*
отче наш, *иерей возглас:*
Яко твое есть царство: Т*аже,*
Господи помилуй, *в~и. Слава и ныне:*
Приидите поклонимся, *трижды. и псалом ч~.] И по конце его, Слава, и ныне:*
Аллилуиа, *трижды.*

*И бывает ектениа покойна:*

Миром Господу помолимся.

*Лик:*
Господи помилуй.

О свышнем мире, и о спасении душ наших: Господу помолимся.

О оставлении согрешений, во блаженней памяти преставльшихся: Господу помолимся.

О приснопамятных рабех божиих, *имярек,*
покоя, тишины, блаженныя памяти их: Господу помолимся. (с. 164)

О простити им всякое прегрешение вольное и невольное: Господу помолимся.

О неосужденным предстати у страшнаго престола Господа славы: Господу помолимся.

О плачущих и болезнующих, чающих Христова утешения: Господу помолимся.

О отпуститися им от всякия болезни, и печали, и воздыхания, и вселити их, идеже присещает свет лица божия: Господу помолимся.

О яко да Господь Бог наш учинит душы их в месте светле, в месте злачне, в месте покойне, идеже вси праведнии пребывают: Господу помолимся.

О причтении их в недрех авраама, и исаака, и иакова: Господу помолимся.

О избавитися нам от всякия скорби, гнева и нужды: Господу помолимся.

Заступи, спаси, помилуй и сохрани нас Боже твоею благодатию.

Милости божия, царства небеснаго, и оставления грехов испросивше тем, сами себе, и друг друга, и весь живот наш Христу Богу предадим.

*Мы же речем:*
Тебе Господи.

*Иерей возглас:*
Яко ты еси воскресние, и живот, и покой усопших раб твоих, приснопоминаемых создателей, отец и братий наших, зде лежащих, и повсюду православных Христиан, Христе Боже наш: и тебе славу возсылаем со безначальным твоим отцем, и со пресвятым и благим, и животворящим твоим духом, ныне и присно, и во веки веков, аминь.

*Таже,*
Аллилуиа, *трижды, на глас и~.*

*Стих а~:*
Блажени, яже избрал и приял еси Господи.

*Стих в~:*
Память их в род и род.

*Стих г~:*
Душы их во благих водворятся. (с. 165)

*Таже тропарь, глас и~:*

Глубиною мудрости человеколюбно вся строяй, и полезное всем подаваяй, едине содетелю, упокой Господи, души раб твоих: на тя бо упование возложиша, творца и зиждителя и Бога нашего. *[Дважды.]*

*Слава, и ныне, Богородичен:*
Тебе и стену и пристанище имамы, и молитвенницу благоприятну к Богу, егоже родила еси Богородице безневестная, верных спасение.

*Посем кафисма:*
Блажени непорочнии: поем их на глас в~-й. Припев. Помяни Господи душы раб твоих: Другий же лик вторый стих, и поряду прочыя стихи оба лика, разделяем же на две статии: и по первой статии не глаголем Слава, и ныне: но абие сей стих:

Яко аще бы не закон твой поучение мое был, тогда убо погибл бых во смирении моем. во век не забуду оправданий твоих, яко в них оживил мя еси. *[Трижды.]*

*И творит иерей ектению о преждеусопших:*

Паки и паки миром Господу помолимся.

*Лик:*
Господи помилуй.

Еще молимся о упокоении душ усопших рабов божиих, *имярек,*
и о еже проститися им всякому прегрешению, вольному же и невольному.

*Лик:*
Господи помилуй.

Яко да Господь Бог учинит душы их, идеже праведнии упокояются.

*Лик:*
Господи помилуй.

Милости божия, царства небеснаго и оставления грехов их, у Христа безсмертнаго царя и Бога нашего просим.

*Лик:*
Подай Господи.

*Диакон:*
Господу помолимся.

*Лик:*
Господи помилуй, *м~.*

*Священник глаголет молитву тайно: *

Боже духов и всякия плоти, смерть поправый и диавола упразднивый, и живот миру твоему даровавый, сам (с. 166) Господи упокой душы усопших рабов твоих, *имярек,*
в месте светле, в месте злачне, в месте покойне: отнюдуже отбеже болезнь, печаль и воздыхание. всякое согрешение, содеянное ими словом, или делом, или помышлением, яко благий человеколюбец Бог прости, яко несть человек иже жив будет, и не согрешит: ты бо един кроме греха, правда твоя правда во веки, и слово твое истина.

*Возглас:*
Яко ты еси воскресние, и живот, и покой:

*Припев:*
упокой Господи, душы раб твоих.

*И поряду оба лика, и прочыя стихи. На конце же поем стих:*
Жива будет душа моя: трижды, до конца.

*Таже тропари за упокой, поем на глас е~:*

*Припев:*
Благословен еси Господи, научи мя оправданием твоим.

Святых лик обрете источник жизни, и дверь райскую, да обрящу и аз путь покаянием: погибшее овча аз есмь, воззови мя Cпасе, и спаси мя.

Благословен еси Господи, научи мя оправданием твоим.

Агнца божия проповедавше, и заклани бывше якоже агнцы, и к жизни нестареемей святии и присносущней преставльшеся, того прилежно мученцы молите, долгов разрешение нам даровати.

Благословен еси Господи, научи мя оправданием твоим.

В путь узкий хождшии прискорбный, вси в житии крест яко ярем вземшии, и мне последовавшии верою, приидите насладитеся, ихже уготовах вам почестей, и венцев небесных.

Благословен еси Господи, научи мя оправданием твоим.

Образ есмь неизреченныя твоея славы, аще и язвы ношу прегрешений: ущедри твое создание Владыко, и очисти твоим благоутробием, и вожделенное отечество подаждь ми, рая паки жителя мя сотворяя. (с. 167)

Благословен еси Господи, научи мя оправданием твоим.

Древле убо от не сущих создавый мя, и образом твоим божественным почтый, преступлением же заповеди, паки мя возвративый в землю, от неяже взят бых, на еже по подобию возведи, древнею добротою воз\ъобразитися.

Благословен еси Господи, научи мя оправданием твоим.

упокой Боже рабы твоя, и учини я в раи, идеже лицы святых Господи, и праведницы сияют яко светила: усопшыя рабы твоя упокой, презирая их вся согрешения.

Слава отцу, и сыну, и святому духу:

*Троичен:*
Трисиятельное единаго божества благочестно поем вопиюще: свят еси отче безначальный, собезначальный сыне, и божественный душе: просвети нас верою тебе служащих, и вечнаго огня исхити.

И ныне, и присно, и во веки веков, аминь.

*Богородичен:*
Радуйся чистая, Бога плотию рождшая во спасение всех.еюже род человеческий обрете спасение. тобою да обрящем рай, Богородице чистая благословенная.

*Посем:*
Аллилуиа, *трижды. Таже, ектениа. И поминает иерей усопших поряду, якоже прежде написася посреде непорочных.*

*Аще же не поем непорочных, тогда по*
Аллилуиа *глаголем тропарь:*
Глубиною мудрости: *и Богородичен его. И абие:*
Благословен еси Господи: *посем тропари:*
Святых лик обрете: *прочая. Таже поминает иерей усопших, якоже прежде указася.*

*И глаголем седален покоин, глас е~:*

Покой Cпасе наш, с праведными рабы твоя, и сия всели во дворы твоя, якоже есть писано, презирая яко благ прегрешения их вольная и невольная, и вся яже в ведении, и не в ведении, человеколюбче.

*Слава, и ныне: Богородичен: От*
Девы возсиявый миру Боже Христе, сыны света тою показавый, помилуй нас.

*Таже, псалом н~:*
Помилуй мя Боже: (с. 168)

*Таже канон во октоихе усопших по гласу, на д~. По г~-й песни, ирмос и ектениа. И поминает иерей преждеусопших поряду, якоже предречеся, посреде непорочных.*

*Возглас:*
Яко ты еси воскресние и живот:

*Таже седален, глас з~:*

Воистинну суета всяческая: житие же сень и соние, ибо всуе мятется всяк земнородный, якоже рече писание: егда мир приобрящем, тогда во гроб вселимся, идеже вкупе царие и нищии. темже Христе Боже, преставльшыяся упокой, яко человеколюбец.

*Слава, и ныне, Богородичен:*
Всесвятая Богородице, во время живота моего не остави мене, человеческому предстательству не ввери мя, но сама заступи, и помилуй мя.

*По з~-й песни ирмос, и ектениа. И поминает иерей преждеусопших, якоже прежде указахом. Возглас:*
Яко ты еси воскресние и живот:

*Таже кондак, глас и~:*

Со святыми упокой Христе, душы раб твоих, идеже несть болезнь, ни печаль, ни воздыхание, но жизнь безконечная.

*Икос:*
Сам един еси безсмертный, сотворивый и создавый человека, земнии убо от земли создахомся, и в землю туюжде пойдем, якоже повелел еси создавый мя и рекий ми: яко земля еси, и в землю отидеши, аможе вси человецы пойдем, надгробное рыдание творяще песнь, аллилуиа. *[Трижды.]*

*По ф~-й песни глаголет иерей:*
Богородицу и матерь света в песнех возвеличим: *Лик:*
Дуси и душы праведных восхвалят тя Господи. *И поем ирмос ф~-й песни, Таже, Трисвятое, и по*
отче наш: *глаголем тропари сия. Глас д~:*

Со духи праведных скончавшихся душы раб твоих Cпасе упокой, сохраняя их во блаженной жизни, яже у тебе человеколюбче. (с. 169)

*Тропарь, глас тойже:*

В покоищи твоем Господи, идеже вси святии твои упокоеваются, упокой и душы раб твоих, яко един еси человеколюбец.

*Слава:*
Ты еси Бог сошедый во ад, и узы окованных разрешивый, сам и душы раб твоих упокой.

*И ныне: Богородичен:*
Едина чистая, и непорочная Дево, Бога без\ семене рождшая, моли спастися душам их.

*Таже иерей ектению глаголет:*

Помилуй нас Боже, по велицей милости твоей, молим ти ся, услыши и помилуй.

*Лик:*
Господи помилуй, *трижды.*

Еще молимся о упокоении душ усопших рабов божиих, *имярек,*
и о еже проститися им всякому прегрешению, вольному же и невольному.

*Лик:*
Господи помилуй, *трижды.*

Яко да Господь Бог учинит душы их, идеже праведнии упокояются.

*Лик:*
Господи помилуй, *трижды.*

Милости божия, царства небеснаго и оставления грехов их у Христа безсмертнаго царя и Бога нашего просим.

*Лик:*
Подай Господи.

*Диакон:*
Господу помолимся.

*Священник:*
Боже духов:

И поминает яже от века умершыя отцы и братию нашу, зде лежащыя, и повсюду православныя Христианы.

*Таже возглас:*
Яко ты еси воскресние и живот:

*Глаголет иерей, или диакон:*
Премудрость: *Мы же:*
Честнейшую херувим: *Иерей:*
Слава тебе Христе Боже, упование наше, слава тебе. *Мы же: Слава, и ныне:*
Господи помилуй, *трижды.*
Благослови.

*Иерей отпуст:*

Воскресый из\ мертвых Христос истинный Бог наш, молитвами пречистыя своея матере, святых славных и всехвальных апостол, преподобных и богоносных отец наших, и всех святых, душы о нас преставльшихся раб своих в селениих праведных учинит, в недрех авраама (с. 170) упокоит, и с праведными причтет, и нас помилует, яко благ и человеколюбец.

*И по отпусте глашает диакон сице:*

Во блаженном успении вечный покой подаждь Господи успшым рабом твоим, *имярек,*
и сотвори им вечную память.

*И певцы поют:*
Вечная память, трижды. *А идеже несть диакона, поют певцы:*
Рабом божиим, *имярек,*
успшым вечная память.

*Сий же чин и устав подобает творити во вся пятки, яве, яко в нихже творим память над\ коливом успшым отцем и братиям нашым.*

**
(с. 172)**

*%[В пяток вечера%],*

*на*
Господи воззвах, *стихиры святым мученком, и святителем, и преподобным. Глас а~.*

*Подобен:*
Прехвальнии мученцы:

*Стих:*
Аще беззакония назриши Господи, Господи, кто постоит; яко у тебе очищение есть.

Мученков единственное торжество, струями своих кровей множество бесов удавиша, и всякия уставиша студныя жертвы, идольскую разрушиша прелесть, терпеливно пострадавше и ныне молятся Христу даровати душам нашым мир, и велию милость. (с. 173)

*Стих:*
Имене ради твоего потерпех тя Господи, потерпе душа моя в слово твое, упова душа моя на Господа.

Пастырие всесвященнии, мудрыми словесы и учении всех научиша во единстве божество троическое славити, лиц слияния и разделения, божественне убегающе. и ныне молятся, даровати душам нашым мир, и велию милость.

*Стих: От*
стражи утренния до нощи, от стражи утренния, да уповает Исраиль на Господа.

Преподобных сословие, плотская хотения успиша, и стремления обуздаша, житие равноангельное показавше. темже и в жилищах небесных ныне ликовствуют, Христу молящеся, даровати душам нашым мир, и велию милость.

*Ины стихиры мученчны, глас тойже:*

*Стих:*
Яко у Господа милость, и многое у него избавление: и той избавит Исраиля от всех беззаконий его.

Молитвами Господи, всех святых и Богородицы, твой мир даждь нам, и помилуй нас, яко един щедр.

*Стих:*
Хвалите Господа вси языцы, похвалите его вси людие.

Еже на судищи ваше исповедание святии, демонов оплева силу, и от прелести человеки свободи. темже и главам усекаемым, взывасте: да будет Господи, жертва душ наших благоприятна пред\ тобою, яко тебе возлюбивше, нерадихом о временней жизни, человеколюбче.

*Стих:*
Яко утвердися милость его на нас, и истина господня пребывает во век.

О добрыя вашея купли святии! яко крови дасте, и небеса наследовасте: и временно искусившеся, вечно радуетеся. воистинну добра вашя купля: тленная бо оставльше, нетленная восприясте, и со ангелы ликовствующе, поете непрестанно Троицу единосущную.

*Слава, и ныне, Богородичен:*
Всемирную славу, от человек прозябшую, и Владыку рождшую, небесную дверь воспоим (с. 174) Марию Деву, безплотных песнь, и верных удобрение. сия бо явися небо, и храм божества: сия преграждение вражды разрушивши, мир введе, и царствие отверзе. сию убо имуще веры утверждение, поборника имамы из\ нея рождшагося Господа, дерзайте убо, дерзайте людие божии: ибо той победит враги, яко всесилен.

*Таже:*
Свете тихий;

*На стиховне мученчен, глас а~:*

Прехвальнии мученцы, вас ни земля потаила есть, но небо прият вы, и отверзошася вам райския двери, и внутрь бывше древа животнаго наслаждаетеся: Христу молитеся, даровати душам нашым мир и велию милость.

*Покоин:*
Кая житейская сладость пребывает печали непричастна; кая ли слава стоит на земли непреложна; вся сени немощнейша, и вся соний прелестнейша: во един час вся сия смерть приемлет. но во свете Христе лица твоего, и в наслаждении твоея красоты, яже избрал еси, упокой яко человеколюбец.

*Покоин:*
Никтоже безгрешен, никтоже от человек быв, токмо ты едине безсмертне: темже рабы твоя яко Бог щедрый, во свете со ангельскими ликостоянии твоими учини, благоутробием твоим, презирая беззакония, и подая им прощение.

*Слава, и ныне, Богородичен:*
Воистинну паче ума чудная твоя величия, рождества твоего богоневесто, яже проповедаша пророцы вси вся преславная: зачатие и рождество всепетая недомысленно и несказанно, имже мир спасл есть, яко милосерд.

*Таже,*
Ныне отпущаеши: *Трисвятое, и по*
отче наш: *Тропарь, и отпуст. *
(с. 175)

*%[В пяток на повечерии%],*

*канон пресвятей Богородице. Глас а~.*

*%[Песнь а~%]*

*Ирмос:*
Песнь победную поим вси Богу, сотворшему дивная чудеса мышцею высокою, и спасшему Исраиля, яко прославися.

Спасительное еси пристанище и покров, призывающым тя Богородице пречистая. темже и аз от души призываю тя тепле: владычце спаси мя.

Марие пречистая, зиждителя Мати, истлевшую страстьми и прегрешеньми смиренную мою душу исцели, яко благая и благопременная.

Слава, Безневестная владычце, не отступай молящи всегда творца моего и Бога, о притекающем присно к покрову твоему, улучити милость.

*И ныне:*
Палато одушевленная царева, и престоле огнеобразный, со святыми мученки и апостолы, Христа присно моли, от напастей нас избавити.

*%[Песнь г~%]*

*Ирмос:*
Камень, егоже небрегоша зиждущии, сей бысть во главу угла: той есть камень, на немже утверди церковь Христос, юже от язык искупи.

Тьма прегрешений обдержит мое сердце владычце, и не смею воззрети на небо очима, темже зову: просвети веленьми Христовыми ум и душу, и сердце мое.

Взираю на божественный твой образ, и печать тя владычню, и пречистую матерь, яко первообразну чту: и сию лобызаю, и покланяюся, и хвалю, едину ведый твою, и того честь.

*Слава:*
устави лютая стремления телесная, угаси и пламень страстей Дево: имиже согрешений пленицу (с. 176) многоплетенную ми соплетает змий лютый, хотя восхитити к погибели.

*И ныне:*
Весь во адама облечеся из\ тебе Богородице, всетелоносно прошед слово. того убо моли, страстей нас избавити, и напастей различных, и огня вечнующаго.

*%[Песнь д~%]*

*Ирмос:*
Духом провидя пророче аввакуме, словесе воплощение, проповедал еси вопия: внегда приближитися летом, познаешися, внегда приити времени, покажешися. слава силе твоей Господи.

Рождши зиждителя, и всех творца, силу неизреченну, и непобедиму крепость имаши Дево, и спасаеши верою к тебе приходящыя. сего ради зову ти: владычце мира, помози ми.

Брани невидимых враг мысленных низложи владычце, всуе на мое нападающих окаянное сердце, тишину божественную, и мир дарующи: яко да весело воспеваю тя.

*Слава:*
Надежде ненадежных, помощнице нищих, плачущих утеха, согрешающих очищение, руководительница заблуждших, болящих целебница, и исправление падающих.

*И ныне:*
Чистая и благословенная, яже едина клятвы всех изменившая, Дево Марие, со апостолы, и мученки, и пророки моли, из\ чрева твоего прошедшаго, спасти душы поющих тя.

*%[Песнь е~%]*

*Ирмос:*
Твой мир даждь нам сыне божий, иного бо разве тебе Бога не знаем, имя твое именуем, яко Бог живых и мертвых еси.

Спаси мя владычце, из\ глубины напастей, и скорбей, и печалей, и страстей телесных: и в тишине божественней сохрани душу мою. (с. 177)

Ты ми еси теплое хранение и твердое во всей жизни, пренепорочная. темже молю тя, и по смерти твое мне милосердие простри богатое.

*Слава:*
Яже зиждителя рождшая, и избавителя всех, избави мя страстей телесных опаляющих сердце мое, и привлачающих к делом неподобным.

*И ныне:*
Яко место священия явльшися мысленнаго, всего мя освяти владычце, и со святыми молися и мудрыми апостолы, спасти мя Дево.

*%[Песнь з~%]*

*Ирмос:*
Пророка иону подражая, вопию: живот мой блаже свободи из\ тли, и спаси мя Cпасе мира, зовуща: слава тебе.

Ты жива мя соблюдаеши избавляющи напастей: ты и от земли отходяща к вечней жизни престави Дево Мати, милосердием твоим.

Ты еси стена нерушима, ты еси покров тверд, Богородице благая, ты предстательница крепка рабу твоему: и сего ради тя призываю присно.

*Слава:*
Ты молитву сильну стяжавши к Богу, Богородице благая, не презри мене тепле к покрову твоему притекающаго, и вопиющаго: помилуй мя, Мати всех Бога.

*И ныне:*
Не отрини мене Христе, не гнушайся мене Cпасе, молит тя агница рождшая тя плотию, со апостолы, и со пророки, и со страстотерпцы твоими.

*Таже,*
Господи помилуй, *трижды. Слава, и ныне: *

*Седален, глас а~:*
облак тя света божия присносущнаго, Дево, и ковчег, и свещник, и стамну, и гору несекомую, пророцы прорицаху отроковице пречистая: из\ тебе бо пройде без\ семене, в последняя Христос Бог наш, якоже отец благоизволи. (с. 178)

*%[Песнь з~%]*

*Ирмос:*
Сущым в пещи отроком твоим Cпасе, не прикоснуся, ниже стужи огнь. тогда трие, яко единеми усты пояху, и благословляху, глаголюще: благословен Бог отец наших.

Отчаянна суща мя чистая, прегрешении и сластьми плотскими, и ко глубине пореваема погибели, приспевши избави мя пречистая владычце, милосердием твоим.

Прибежище и покров державен, и избавление Богородице всем верным: ты ми буди руководительница ко творцу, прегрешений избавление подающи ми, благоутробием твоим.

*Слава:*
Ты клятву потребила еси чистая, радость рождшая Христа: ты и клятву, от греха прибывшую ми, разреши силою твоею пренепорочная, и даруй ми радость.

*И ныне:*
Тя, пресвятая чистая, раби твои молим всегда день и нощь, молящеся сокрушенною мыслию, избавление согрешений наших даруй твоими молитвами.

*%[Песнь и~%]*

*Ирмос:*
Егоже ужасаются ангели, и вся воинства, яко творца и Господа, пойте священницы, прославите отроцы, благословите людие, и превозносите во вся веки.

Востани, предвари, ратуй враги, иже всуе смущающыя и оскорбляющыя нас, твою силу являющи святая Дево, помощнице мира.

Мир спасла еси от смерти и тли божественным рождеством твоим, Дево благая: и ныне же молитвами твоими и нас восхваляющих тя, от страстей исхити, и спаси.

*Слава:*
Многая твоя и неизреченная Дево крепость, многи и непобедимы божественныя щедроты, и благоутробие. темже спасай нас, воистинну тя призывающих. (с. 179)

*И ныне:*
Яко одушевлен виноград Дево, прорастила еси нам грозд зрелый, источивший вино оставления, и греховное изсушивший пиянство.

*%[Песнь ф~%]*

*Ирмос:*
Светоносный облак, воньже всех Владыка, яко дождь с небесе на руно сниде, и воплотися нас ради, быв человек, безначальный, величаем вси яко матерь Бога нашего чистую.

В мори жития обуреваемь зело сластьми плотскими, тебе припадаю и вопию: помилуй мя к тебе притекающаго владычце, и руку ми спасения подаждь, избавляющи погибельныя глубины.

Тебе моя грехи исповедаю Дево, твоему лицу мой представляю студ, и вопию от души: помилуй и ущедри, пречистая, яко на тя упование с богом возложих твердое.

*Слава:*
Тя без\ семене рождшую творца и Владыку, призываю от души, и зову прилежно: ты мя спаси от тли многих прегрешений, и избави огня негасимаго, пресвятая Богородице благая.

*И ныне:*
Непроходимая двере, райская врата, спасаемым путь, спасения стезя, с мученки и пророки, с праведными же и преподобными, и с божественными апостолы, молися чистая, спастися душам нашым.

*Таже,*
Достойно есть: *И прочее обычно, и отпуст.*

*%[В субботу на утрени%],*

*по а~-м стихословии седальны мученчны. Глас а~:*

Страдания похвалою, и венечною почестию, славнии страстотерпцы одеявшеся тобою Господи, терпением убо ран беззаконных победиша, и силою божественною от небес победу прияша: тех молитвами и нас свободи от невидимаго врага Cпасе, и спаси нас. (с. 180)

*Стих:*
Дивен Бог во святых своих, Бог Исраилев.

Яко добрии воини единомудренно веровавше, прещения мучителей не убоястеся святии, приидосте усердно ко Христу вземше честный крест: и скончавше течение, с небесе победу приясте. слава укрепльшему вы: слава венчавшему вы: слава действующему вами всем исцеления.

*Подобен:*
Гроб твой Cпасе:

*Стих:*
Душы их во благих водворятся.

В месте светле, в лице праведных упокой Cпасе, к тебе преставльшихся: на тя бо упование человеколюбче возложиша: приими моление о отцех и чадех, имже совершаем память: и оправди тех, яко многомилостив.

*Слава, и ныне, Богородичен:*
Гавриилу вещавшу тебе Дево, радуйся: со гласом воплощашеся всех Владыка, в тебе святем кивоте, якоже рече праведный Давид, явилася еси ширшая небес, поносивши зиждителя твоего: слава всельшемуся в тя: слава прошедшему из\ тебе: слава свободившему нас рождеством твоим.

*По в~-м стихословии седальны. Глас а~:*

Ранами святых, иже по тебе пострадаша, умолен буди Господи: и вся нашя болезни и страсти исцели человеколюбче, молимся.

*Стих:*
Многи скорби праведным, и от всех их избавит я Господь.

Мученки Христовы молим вси, и любовию приидем к ним с верою: сии бо о нашем спасении просят, и сии вси источают исцелений благодать, сии полки отгоняют бесовския, яко сохранницы веры.

*Стих:*
Блажени, яже избрал и приял еси Господи.

Смертную державу Христе упразднив, и нетление земным источил еси: и иже в тя верующии не умирают, но живут выну о тебе. темже упокой Господи, (с. 181) душы раб твоих, и учини их со святыми твоими: молитвами Богородицы, даруя тем прощение и воскресние.

*Слава, и ныне, Богородичен:*
Едина крепкая и теплая предстательнице рода человеческаго, Богородице Дево, непрестанно моли со пророки и мученки, со святители же и постники и преподобными, егоже родила еси паче естества Бога слова, спасти всяческая.

*Канон святым мученком, и святителем, и преподобным и усопшым, [егоже краегранесие:*
Бога возлюбльшым божественную воспеваю песнь.*] Творение кир иосифа. Глас а~.*

*%[Песнь а~%]*

*Ирмос:*
Столпом огненным и облачным Исраиля наставлей, яко Бог, море разверже, колесницы же фараоновы глубиною покры. поим песнь победную, яко един прославися.

*Мученком:*
Щитом благочестия ограждшеся божественнии страдальцы, устремишася к борению: погубиша же врага всю силу, поюще песнь победную Христу укрепльшему их.

*Святителем:*
упасосте божественнии пастырие, стадо божие на пажити тайней, волки отгнавше палицею словес священных: и вселистеся радующеся во ограду небесную, идеже есть великий пастырь.

*Преподобным:*
Иже страсти пощением и болезньми умертвивше плоти, божественным мановением, живете по смерти преподобнии: нас ради мертва бывшаго, Христа всегда молите ущедрити нас.

*Слава:*
Мертв быв, и мертвым даровал еси божественный твой живот, и безсмертную жизнь. иже верою прешедшыя от жития тленнаго, царствия твоего сотвори причастники, яко благоутробен, и един многомилостив.

*Богородичен:*
Иже любовию Христовою уязвляеми мученцы, и венчавшыяся от Бога жены, тебе всенепорочную и (с. 182) добрую в женах вси преподобнии почитают, радующеся верно, яко царицу всечестную.

*Другий канон усопшым,*

*поем его на ряду, идеже несть минеи, или при возследовании усопшым над\ кутиею, [егоже краегранесие:*
Верою усопшым первую песнь приношаю.*] Глас а~.*

*%[Песнь а~%]*

*Ирмос:*
Твоя победительная десница боголепно в крепости прославися: та бо безсмертне, яко всемогущая противныя сотре, Исраильтяном путь глубины новосоделавшая.

*Припев:*
Дивен Бог во святых своих, Бог Исраилев.

Врата смерти и вереи, твоею смертию сокрушил еси безсмертне, врата отверзи Владыко, паче ума безсмертия успшым, молитвами страстотерпец твоих.

*Припев:*
упокой Господи душы усопших раб твоих.

Да божественнаго живота сподобимся, сошел еси к смерти, тоя же испроверг сокровища, нас оттуду извлекл еси: ныне же жизнодавче, преставленныя упокой.

*Слава:*
Ты мое тленное же и мертвенное восприим, в нетление облекл еси, и к безконечному житию и блаженному вознесл еси, идеже яко щедр, ихже приял еси, упокой.

*Богородичен:*
Рождшую еже от Бога божие слово, вернии воспоим: та бо всечистая путь жизни умершым бысть, юже яко богоприемницу и Богородицу прославим.

*%[Песнь г~%]*

*Ирмос:*
Да утвердится сердце мое в воли твоей Христе Боже, иже над\ водами небо утверждей второе, и основавый на водах землю всесильне.

Многия муки претерпевше, и благих многих сподобистеся, множество мученк священное: темже молитвами вашими зол моих безмерное множество очистите. (с. 183)

Священнии одеявшеся праведною благодатию, и веселие красное преподобных собор стяжавше, невещественным служителем уподобишася.

Христовы пророцы, божественнии мученцы, священных жен сословие, иже пострадавше мужески, и в посте прославистеся: ихже молитвами милости твоя Cпасе всем даруй.

*Слава:*
Иже от земли Христе, человека рукою твоею создав волею, и яже от нас вся верою преставльшыяся рабы твоя небесных благ сподоби.

*Богородичен:*
Богородительнице неискусобрачная, прошения всех принеси содетелю нашему Богу, рождшемуся от утробы твоея: яко да обрящем совершенное лютых избавление.

*%[Инъ%]*

*Ирмос:*
Едине ведый человеческаго существа немощь, и милостивно в не воображся, препояши мя с высоты силою, еже вопити тебе святый: одушевленный храме неизреченныя славы твоея человеколюбче.

Яко един благ сый, яко един многомилостив, яже благочестно к тебе отшедшыя, в небесных селениих упокой, идеже неизреченная радость и наслаждение, и идеже собор мученческий веселится.

Ты един явился еси на земли, Cпасе мой безгрешен, иже грехи мира вземляй яко милосерд: от мира сего преставльшихся верою, душы упокой во дворех святых твоих, в сладости райстей человеколюбче.

*Слава:*
Смерти державу низлож, живот некончаемый всем верным источил еси Владыко: в том убо учини благочестно отшедшыя, презирая безмерная прегрешения, и прощая грехи их человеколюбче.

*Богородичен:*
Без\ семене зачат чистая, слово присносущное, плотски к нам пришедшее, и смерти крепость (с. 184) разорившее, и мертвым воскресние и жизнь вечную своим милосердием дарующее.

*%[Песнь д~%]*

*Ирмос:*
услышах Господи слух твой, и убояхся, разумех дела твоя, пророк глаголаше, и прославих силу твою.

Претерпевше мученцы всякия раны, нравом доблественным, якоже овчата непорочная Христу приведостеся, за всех заклавшемуся животу.

уста божественная бывше святителие божиим словом научаеми, душы избавиша от уст льстиваго: ихже благочестномудренне почитаем.

Крепцы божественным духом бывше отцы божественнии, крепко победисте духов лукавствия, преподобнии благодатию.

*Слава:*
умертвився животе наш волею на древе, иже верою прешедшыя живота сподоби вечнаго человеколюбче.

*Богородичен:*
Не отвергошася Господа женский лик, страждуще мужески: и не победишася телесными сластьми святии, споспешницу тя имуще пречистая.

*%[Инъ%]*

*Ирмос:*
Гору тя благодатию божиею приосененную, прозорливыма аввакум усмотрив очима, из\ тебе изыти Исраилеву провозглашаше святому, во спасение наше и обновление.

умертвив ад непобедимою твоею силою, вменен был еси в мертвых, един сый свободь Христе, душы свободи благочестивых, и еже в нем осуждения, святых мученк мольбами.

Иже всех сый яко Владыка, противодостойную иже от адама твоего заколения, избаву дал еси и цену: темже молимся твоим щедротам, преставльшыяся упокой, согрешений подая оставление.

*Слава:*
Приял еси Cпасе мой, еже во гробе положение, и яже во гробех жити осужденныя мертвецы, яко (с. 185) Бог воскресил еси. ныне же жизни присносущныя сподоби преставленныя, яко един человеколюбец.

*Богородичен:*
Спасеся род человеческий рождеством твоим: ты бо родила еси нам впостасный живот, смерти потребление, и к жизни соделовающий восход, богородительнице пренепорочная владычце.

*%[Песнь е~%]*

*Ирмос:*
Светлый нам возсияй свет присносущный, утренюющым о судьбах заповедей твоих, Владыко человеколюбче Христе Боже наш.

Вооружившеся благочестием, не уязвлени явистеся мученцы, борца стрелами, и победоносцы благодатию бывше, венцы получисте.

Помаза мастию божественною Господь священники своя, упасшыя в преподобии верных множества, и наставльшыя ко ограде небесней.

Священномученцы священнейшии, преподобнии вси, иже духа уставы соблюдше, и царствию причастницы бывше, божественно прославляетеся.

*Слава:*
Ихже ныне преставил еси повелением твоим Владыко Господи, сподоби царствия твоего со святыми, вся презирая им древняя согрешения.

*Богородичен:*
Иже постом и страданием славу обретше небесную жены, пречистая, тебе предстательницу имуще, змиеву державу разрушиша.

*%[Инъ%]*

*Ирмос:*
Просветивый сиянием пришествия твоего Христе, и осветивый крестом твоим мира концы, сердца просвети светом твоего богоразумия, православно поющих тя.

Исцеляяй от яда смертнаго, смерть прият, и смерти жало притупил еси: но сам упокой, ихже приял еси жизнодавче, мученк мольбами. (с. 186)

умерщвления и тления человеки свободивый, душы верно преставленных учини во дворех святых твоих, отнюдуже отбеже всяка скорбь, и веселие водворяется.

*Слава:*
Рай убо с тобою повешенному, яко отверзл еси: ныне приими, душы Владыко, к тебе верою преставльшыяся, подая им в церкви первенец водворитися.

*Богородичен:*
Избавляющи на тя надежды державу имущих, к пристанищу божественныя воли тихо настави, матерним твоим дерзновением к сыну твоему, благословенная всенепорочная.

*%[Песнь з~%]*

*Ирмос:*
Пророка иону подражая вопию: живот мой блаже, свободи из\ тли, и спаси мя, Cпасе мира, зовуща: слава тебе.

умерщвлени бывше ран многих наведеньми, жизнь истинную наследовасте вкупе, молящеся спастися всем нам, святии мученцы.

Денницы светозарныя познани бысте на земли, благочестия светом озаристе верныя, преславнии Христовы оружницы, и святителие премудрии.

Странни явистеся на земли, и граждане небеснии, богоноснии постницы, умертвивше плоти мудрования воздержанием и смирением.

*Слава:*
Невечернему твоему свету, и сладости истинней, яже преставил еси верныя, покажи причастники человеколюбче, и святых собором сих сопричти.

*Богородичен:*
Иже пострадавшыя крепко, и постившыяся тепле, тобою псаломски во след приведошася Христу, всепетая богородительнице, всяческих царю.

*%[Инъ%]*

*Ирмос:*
Обыде нас последняя бездна, несть избавляяй, вменихомся яко овцы заколения, спаси люди твоя Боже наш: ты бо крепость немощствующих и исправление. (с. 187)

Яко милосерд, преставленным даруй прегрешений прощение, и вечное наслаждение подая, идеже сияет лица твоего светлость, и озаряет страстотерпцы твоя.

Иже кровию от ребр твоих истекшею мир искупил еси, верою усопшыя убо Христе избави честными страстьми твоими: ты бо цену за всех себе дал еси.

Иже создавый мя рукама пречистыми первее и дух даровавый, и к земли низпадша зле, паки обновивый краснейше, ныне душы преставльшихся сам упокой.

*Слава:*
Чертогу твоему светоносному Господи, вселити сподоби, яже в вере к тебе усопшыя, тех презирая прегрешения, яко благ и милосерд и многомилостив.

*Богородичен:*
Поем тя благословенная чистая, еяже ради нам возсия сущым во тьме и сени смертней, правды незаходимое солнце: ты во нашего спасения ходатаица была еси.

*%[Песнь з~%]*

*Ирмос:*
Сущым в пещи отроком твоим Cпасе, не прикоснуся, ниже стужи огнь. тогда трие яко единеми усты пояху и благословляху, глаголюще: благословен Бог отец наших.

Искусившеся яко злато во огни мученцы всеми муками, светлейше всякаго злата в любви божественней явишася, и в сокровищах небесных сохранени быша.

Яко священницы, яко божественнии слуги бывше, вси святителие священнии принесосте Богу жертвы безкровныя, и люди упасше, идеже великий пастырь вселистеся.

Не покорившеся страстем плоти, безстрастием яко в ризу тайну преподобнии облекшеся, сожителие ангелом явишася: ихже молитвами Христе, избави нас от искушений.

*Слава:*
Идеже пища есть тайная, идеже сияет свет лица твоего Христе, яже от нас преставльшыяся в вере благодателю всели, славити благочестно твою благостыню. (с. 188)

*Богородичен:*
Тебе всесвятая, пречистая, святыя жены имуще доброту, ликуют со ангелы радостно, и Бога слова славят рождшагося плотию из\ тебе, за милосердие многое.

*%[Инъ%]*

*Ирмос:*
Тебе умную Богородице, пещь разсмотряем вернии: якоже бо отроки спасе три превозносимый, мир обнови, во чреве твоем всецел, хвальный отцев Бог, и препрославлен.

Сиянии пречистыя славы твоея, озаритися Христе подавай, от бури мирския к тебе отшедшым, и тех сподоби с мученки взывати тебе: хвалимый отцев Боже благословен еси.

Нов адам воистинну быв, адамов содетелю, иже клятву бо адамову един потребил еси. темже молимся тебе: преставленныя упокой в сладости райстей Христе, яко един милосерд.

*Слава:*
Иже нашу естественную немощь един сведый яко Бог, благ же и милостив, вся ихже преставил еси, идеже свет незаходимый присещает лица твоего, учини Христе, хвалимый отцев Боже и препрославлен.

*Богородичен:*
Закона сени, и древняя гадания твоим преидоша рождеством Богомати, ты бо нам божественныя благодати свет возсияла еси: имже древних избавихомся долгов чистая, воспевающе Бога препрославленнаго.

*%[Песнь и~%]*

*Ирмос:*
Егоже ужасаются ангели, и вся воинства, яко творца и Господа, пойте священницы, прославите отроцы, благословите людие, и превозносите во вся веки.

Львов зияния преидоша невредно, и конобов врения претекоша крепко мученцы вси, прохлаждаеми огнем божественнаго духа преславно.

Дая пророком своим предведети дальняя, и святители твоя умудрил еси священно: тех молитвами Христе Боже, просвети сердца верно поющих тя. (с. 189)

Распенше себе преподобнии мирови, живот премирный наследовасте постницы, с сущими от века всех Богу угодившими преподобно и праведно.

*Слава:*
Иже создавый человека от земли богодельно, яже от земли преставил еси верныя, яко благ, пищи райския сподоби, вся презирая яже от них содеянная.

*Богородичен:*
Добрую и непорочную чистая в женах, жены пострадавшыя знающе тя яве Дево, молитвы творят с тобою к Богу, спастися от бед рабом твоим.

*%[Инъ%]*

*Ирмос:*
В пещи отроцы Исраилевы, якоже в горниле добротою благочестия чистее злата блещахуся, глаголюще: благословите вся дела господня Господа, пойте и превозносите во вся веки.

Скверну всю твоих рабов усопших, твоего человеколюбия росою отмыв, тя песньми воспевати сподоби: благословите вся дела господня Господа, пойте и превозносите его во вся веки.

Предстоятели Cпасе десныя, верою оправдав молитвами страстотерпец, яже преставил еси верныя, покажи поющыя: благословите вся дела господня Господа, пойте и превозносите его во вся веки.

*Слава:*
Иже смерти и живота имеяй всякую власть, яже верою усопшыя твоего сияния улучити благоволи, взывающыя: благословите вся дела господня Господа, пойте и превозносите его во веки.

*Богородичен:*
Спасения ходатаица нам была еси всенепорочная, и в непреходимыя веки пребывания же и светлости: тебе Дево чистая, присно вся дела благословим, и превозносим во вся веки.

*Таже, песнь Богородицы:*
Величит душа моя Господа: *И прочыя стихи, с припевы.*

*%[Песнь ф~%]*

*Ирмос:*
Живоприемный источник приснотекущий, (с. 190) светоносный светильник благодати, храм одушевленный, сень пречистую, небесе и земли пространнейшую, Богородицу вернии величаем.

Священных мученк почтим священная борения радующеся, страдания же и раны, пригвождения и изгнания, и заколение блаженное, имже Христу наследницы явишася.

Яко священницы божии, облекошася в правду божественнии угодницы: яко в преподобии поживше, иже в посте яве скончавшиися, радуются Христа величающе.

уста божественная господня бывше, пророцы вси, всем его провозвестиша свет: с нимиже ныне веселятся и жены, крепко подвизавшыяся, и постом Богу угодившыя.

*Слава:*
Иже всеми царствующая сило, твоего царствия покажи причастники, со святыми твоими, яже от земли преставил еси: и яже содеянная ими, Боже всех презри премногою благостию твоею.

*Богородичен:*
Яже свет рождшая божественный, безлетный, вся моя разреши летная прегрешения, твоими мольбами: и ум мой просвети, омрачаемый присно леностию, да тя пою, и верно величаю.

*%[Инъ%]*

*Ирмос:*
Образ чистаго рождества твоего огнепалимая купина показа неопальная: и ныне на нас напастей свирепеющую угасити молимся пещь, да тя Богородице непрестанно величаем.

Пощади яко Бог человеколюбив, и милостив, твое создание: и упокой в селениих святых твоих, идеже мученцы вси веселятся, верою преставленыя от временных, многомилостиве.

Имеяй милостей бездну, препобеждающую рабов твоих прегрешения, ихже прием избра, упокой в недрех авраамлих человеколюбче, и с лазарем во свет твой всели.

*Слава:*
Избавитель и Спас быв роду человеческому, распятия ради, яже ныне от нас преставил еси, яко (с. 191) благодатель, наслаждения божественнаго сподоби, и живота нетленнаго, и веселия и светлости.

*Богородичен: О*
яже паче ума чудес твоих! ты бо Дево едина всем, иже под\ солнцем, подала еси разумети новейшее чудо пречистая, твоего рождества недоуменнаго: темже тя вси величаем.

*Таже,*
Достойно есть: *И ектениа, и светилен, и псалмы обычныя.*

*На хвалитех стихиры мученчны, глас а~:*

Страстотерпцы Христовы, приидите людие вси почтим, пеньми и песньми духовными, просвещники мира, и проповедники веры: источники приснотекущыя, от нихже истекают верным исцеления. тех молитвами Христе Боже наш, мир миру твоему даруй, и душам нашым велию милость.

Сии воини царя великаго противишася повелением мучителевым, доблественне нерадиша о муках, и лесть всю поправше, достойне венчани быша. просят от Cпаса мира, и душам нашым велия милости.

Вас прехвальнии мученцы, ни скорбь, ни теснота, ни глад, ни гонение, ниже раны, ни ярость зверей, ни мечь, ниже огнь претяй разлучити от Бога возмогоша: любовию же паче яже к нему, яко в чуждих подвигшеся телесех, естество забывше, и смерть презресте. темже и достойно трудов ваших мзду прияли есте, небесному царствию наследницы бывше: Христу молитеся о душах наших.

Веселитеся мученцы о Господе, яко подвигом добрым подвизастеся, и противистеся царем, и мучители победисте: огня и меча не устрашистеся, и зверей дивиих снедающих телеса ваша. Христу со ангелы песнь возсылающе, с небесе венцы приясте: испросите даровати мир миру, и душам нашым велию милость. (с. 192)

*Мертвен:*
Делом Cпасе мой являеши, яко ты еси всех воскресние, словом слове лазаря от мертвых возставил еси. егда же мертвии от гробов воскресоша, и врата адова смятошася: тогда человеком смерть сон являшеся. но иже на спасение своего создания, а не на осуждение пришедый, ихже избрал еси, упокой яко человеколюбец.

*Слава, и ныне, Богородичен:*
Радуйся от нас, святая Богородице Дево чистый сосуде всея вселенныя: свеще неугасимая, вместилище невместимаго, храме необоримый. радуйся, из\ неяже родися агнец божий, вземляй грехи всего мира.

*На стиховне стихиры покойны. Творение кир феофана. Глас а~.*

*Подобен:*
Прехвальнии мученцы:

Тебе Cпасе молимся, твоего сладкаго причастия преставльшихся сподоби, и всели во обителех преподобных со святыми твоими, и в небесная жилища, благоутробием твоим презря беззакония, и подая сим покой.

*Стих:*
Блажени, яже избрал и приял еси Господи.

Паче видимых твоя Cпасе обещания, яже око не виде, и ухо не слыша, и на сердце человека никогдаже взыде: молим тя Владыко, сладкаго твоего причастия получити сподоби, к тебе преставльшыяся, и подаждь им вечную жизнь.

*Стих:*
Душы их во благих водворятся.

О кресте твоем веселящеся. о кресте твоем надеющеся раби твои, к тебе преставишася человеколюбче: имже ныне избавление тех прегрешений, крест твой даруй, и кровь пролиянную за мирский живот, благосердием твоим прощая согрешения, и просвещая светом лица твоего.

*Стих: И*
память их в род и род.

Никтоже безгрешен, никтоже от человек быв, токмо ты едине безсмертне. темже рабы твоя, яко Бог щедрый, во свете со ангельскими ликостоянии (с. 193) твоими учини благоутробием твоим, презирая беззакония, и подая им прощение.

*Слава, и ныне, Богородичен:*
Христа умоли, твое рождение Мати Дево, согрешений прощение даровати рабом твоим, тебе Богородицу проповедавшым воистинну, и словом благочестивым благословившым, и светлости святых и веселия сподоби во царствии твоем.

*В субботу, блаженны. Глас а~:*

Снедию изведе из\ рая враг адама: крестом же введе Христос вонь разбойника, помяни мя Господи, вопиюща, егда приидеши во царствии твоем.

Блажени изгнани правды ради, яко тех есть царство небесное.

Страдалец множество безчисленное, святителей, и премудрых жен, и пророк преславных, молят тя Иисусе Боже: подаждь нам оставление прегрешений, и велию милость.

Блажени есте, егда поносят вам, и ижденут, и рекут всяк зол глагол, на вы лжуще мене ради.

Иже течение совершивше священнейшии Христовы страдальцы, со святители священными и пророки, сподобистеся во граде небеснем жити, со ангелы веселящеся.

Радуйтеся и веселитеся, яко мзда ваша многа на небесех.

Во свете Христе, учини невечернем, яже преставил еси, прегрешения их презрев, яко щедрый Бог: да твою славим благодателю, безчисленную милость.

*Слава:*
отцу поклонимся, и сына славословим, и пресвятаго духа вси вернии воспоим: помяни нас зовущих, единосущная Троице, единице Боже.

*И ныне:*
яко палату пространную, и престол славы, и облак светел, песнословим тя чистая, и молим: разори облак мрачный от душ наших, божественными молитвами твоими.

*Конец первому гласу.*

