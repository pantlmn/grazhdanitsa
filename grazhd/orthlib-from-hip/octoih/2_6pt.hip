<::лат> OCR:

<::рус> Библиотека святоотеческой литературы

<::лат> http://orthlиb.rу

<::слав>

(с. 303)

*%[В четверток вечера%],*

*на*
Господи воззвах, *стихиры крестны. Глас в~.*

*Подобен:*
Егда от древа тя:

*Стих:*
Аще беззакония назриши Господи, Господи, кто постоит; яко у тебе очищение есть.

Спасе, на кресте пригвоздився, солнце видев помрачися от страха твоего, и завеса церковная раздрася: земля же потрясеся, и камение такожде трепетом распадошася, зрети не терпяще зиждителя своего и Бога, на древе страждуща неправедно волею, и от беззаконник досаждаема.

*Стих:*
Имене ради твоего потерпех тя Господи, потерпе душа моя в слово твое, упова душа моя на Господа.

Весь низложен бысть на землю, весь уязвився, и лежит падением чудным змий вселукавый, вознесену бывшу ти на древо человеколюбче: адам же от клятвы разрешается, и спасаемь бывает, иже прежде осужденый. темже и мы молимся: спаси нас щедрый всех, и царствия твоего сподоби. (с. 304)

*Стих: От*
стражи утренния до нощи, от стражи утренния, да уповает Исраиль на Господа.

Егда воздвиглся на крест, и в ребра прободен был еси копием безгрешне, солнце сокрывашеся, зрети не хотя Cпасе, и земля колебашеся, и камение страхом тогда распадашеся, досаждаему тебе. тварь же вопияше вся: слава распятию твоему слове, имже всех спасл еси человеколюбче.

*Таже стихиры минеи, святому.*

*Аще ли несть минеи, поем сия стихиры крестобогородичны.*

*Глас в~. Подобен тойже.*

*Стих:*
Яко у Господа милость, и многое у него избавление: и той избавит Исраиля от всех беззаконий его.

На древе крестнем тя Иисусе, воздвижена зрящи неискусобрачная, плакаше и глаголаше: чадо сладкое, вскую оставил еси мене едину рождшую тя; свете неприступный пребезначальнаго отца, потщися и прослави, яко да славу получат божественную, иже божественныя страсти твоя славящии.

*Стих:*
Хвалите Господа вси языцы, похвалите его вси людие.

Егда на древе живот умирающ зряше Дева, и ребра его копием болезненно прободаема, плачущи взываше: сыне и Боже мой, что ти воздаде собор безблагодатный; увы мне, болезни не терпя снедаюся утробою, видящи сия страждуща тя Владыко!

*Стих:*
Яко утвердися милость его на нас, и истина господня пребывает во век.

Егда от древа сына виде снемлема отроковица неискусомужная, проста же положена без\ дыхания на земли яко человека, в недрех об\ъемши, и облобызающи устне же и очи, тому взываше дивно: како вся оживляющаго безгласна, не движима ныне зрю тя; воистинну чудо велие. (с. 305)

*Слава, и ныне: крестобогородичен:*

*Подобен:*
Егда от древа тя:

Егда нескверная агница виде своего агнца, на заколение яко человека волею влекома, плачущи глаголаше: безчадствовати мя ныне тщишися Христе, рождшую тя. что сие сотворил еси, избавителю всяческих; обаче воспеваю и славлю твою, юже паче ума и слова, крайнюю благость человеколюбче.

*Таже,*
Свете тихий: *Прокимен дне:*
Помощь моя от Господа, сотворшаго небо и землю.* Стих:*
Возведох очи мои в горы, отнюдуже приидет помощь моя. И Сподоби Господи:

*На стиховне стихиры крестны, глас в~:*

Спаси мя Христе Cпасе силою крестною, спасый петра в мори, и помилуй мя Боже.

*Стих:*
К тебе возведох очи мои живущему на небеси. се яко очи раб в руку господий своих, яко очи рабыни в руку госпожи своея: тако очи наши ко Господу Богу нашему, дондеже ущедрит ны.

Да распнется вопияху, иже твоих дарований присно наслаждающиися, и злодея во благодетеля место прошаху прияти, иже праведником убийцы: молчаше же Христе, терпя их суровство, пострадати хотя, и спасти нас яко человеколюбец.

*Стих:*
Помилуй нас Господи, помилуй нас, яко по многу исполнихомся уничижения: наипаче наполнися душа наша поношения гобзующих и уничижения гордых.

*Мученчен:*
Иже земных наслаждений не возлюбивше страстотерпцы, небесных благих сподобишася, и ангелом сожителе быша: Господи, молитвами их помилуй и спаси нас.

*Слава, и ныне, крестобогородичен:*

*Подобен:*
Егда от древа тя:

Егда тя беззаконнии людие Cпасе, жизнь всех, на древо вознесоша, тогда чистая и пренепорочная Мати (с. 306) твоя предстоящи и рыдающи взываше: чадо мое сладкое, свете моима очима, увы мне, како посреде злодею на кресте пригвоздитися претерпел еси, иже землю повешей на водах;

*Таже,*
Ныне отпущаеши: *Трисвятое. По*
отче наш: *тропарь, и отпуст.*

*%[В четверток на повечерии%],*

*канон молебный пресвятей Богородице. Глас в~.*

*%[Песнь а~%]*

*Ирмос:*
Во глубине постла иногда, фараонитское всевоинство преоруженная сила, воплощшееся же слово всезлобный грех потребило есть, препрославленный Господь, славно бо прославися.

Яко красную, яко предобрую всю, яко непорочную в женах, Бог тя избра, и во утробу твою вселися непорочную: егоже моли всенепорочная, порока грехов избавити вся поющыя тя.

псаломски, чистая, одесную якоже царица, от твоея утробы возсиявшаго царя предста: егоже моли всенепорочная, да деснаго предстателя покажет мя в день воздаяния.

*Слава:*
Пресохшее естество человеческое безместными делы, рождшая дождь небесный вся обнови: темже молюся, души моея бразду изсохшую покажи плодоносну, богоневесто.

*И ныне:*
умертвившеся садом разума, древом же жизни чистая, к жизни вечней призвани быхом, от тебе Богородице, процветшим паче смысла, Христом богом: егоже со дерзновением моли, спастися душам нашым. (с. 307)

*%[Песнь г~%]*

*Ирмос:*
Процвела есть пустыня, яко крин, Господи, языческая неплодящая церковь, пришествием твоим, в нейже утвердися мое сердце.

Облечеся в мя человека, от чрева твоего прошед, творец пречистая, нетления одежду даруя обнажшемуся многими злодействы.

Пречестное родила еси Бога слово владычце: егоже прилежно моли, ущедрити смиренную мою душу, сладостными безчестии сетующую.

*Слава:*
Язвы исцели души моея пречистая, и смиренное сердце мое, огорченное ядом змииным, действенною твоею лечбою уврачуй.

*И ныне:*
Яко Мати имущи дерзновение, владычце, к сыну твоему, проси помощь озлобленным людем, беззаконных же низложи шатание. (с. 308)

*%[Песнь д~%]*

*Ирмос:*
Пришел еси от Девы, не ходатай, ни ангел, но сам Господи воплощься, и спасл еси всего мя человека. тем зову ти: слава силе твоей Господи.

Каплю ми умиления одожди владычце, отемлющи весь сердца моего вар, и печаль мою, и пакостныя прилоги отгоняющи.

оружием мя сластным уязвлена, и лежаща в ранах, пречистая не презри, но исцели копием и кровию распеншагося сына твоего, и Бога нашего.

*Слава:*
Обогащенная владычним всяким зданием, люте мя обнищавша, благодати божественныя сподоби: яко да величаю тя, яко благую мою заступницу, всенепорочная.

*И ныне:*
Возсия из\ утробы твоея, отроковице неискусобрачная, отчая заря Христос. и просвети вселенную распинаемь, и бесовскую тьму потреби. (с. 308)

*%[Песнь е~%]*

*Ирмос:*
Ходатай Богу и человеком был еси Христе Боже: тобою бо Владыко, к светоначальнику отцу твоему, от нощи неведения, приведение имамы.

Путь жизни рождшая пречистая, настави мя ныне на путь правый, в безпутие и в брег лютых падений безсловесно низриновеннаго.

устранся без\ ума от разума божия, блудно пожих, во стране дальней страстей заблудив: но возвращши Дево чистая, спаси твоим утешением.

*Слава:*
Водами твоими животными напой раба твоего, пламенем разжигаемаго греховным, и опаляемаго прилоги бесовскими, Дево Мати пречистая.

*И ныне:*
Се во чреве Богородице пречистая, Христа Бога паче слова имела еси, якоже исаиа провозгласи, и паче естества сего богородительнице, родила еси.

*%[Песнь з~%]*

*Ирмос:*
В бездне греховней валяяся, неизследную милосердия твоего призываю бездну: от тли Боже мя возведи.

Не яви мене бесом в радость на судищи будущем, владычце: но благопременно воззревши на мя, судию и сына твоего умоли.

Помыслы прогневав тя Господи, и лукавыми и нечистыми моими деяньми, в молитву привожду ти матерь твою, ущедрив спаси мя.

*Слава:*
Осуждения избави мя владычце, самоосуждена суща прегрешеньми, яко судию рождшая, и Бога всяческих препетая.

*И ныне:*
Ии~са Cпаса моли, егоже паче естества плотию родила еси, Дево Мати пречистая, избавитися от бед рабом твоим.

*Таже,*
Господи помилуй, *трижды. Слава, и ныне: *
(с. 309)**

*Седален, глас в~. Подобен:*
Милосердия сущи:

Дева и Мати твоя Христе, на древе зрящи тя мертва простерта плачущи горько глаголаше: сыне мой, что странное сие таинство, всем даруяй жизнь вечную, волею на кресте како умираеши смертию поносною;

*%[Песнь з~%]*

*Ирмос:*
Богопротивное веление беззаконнующаго мучителя высок пламень вознесло есть: Христос же простре богочестивым отроком росу духовную, сый благословен, и препрославлен.

Крепость моя и пение, и спасение, и твердое заступление, и стена непобедима сущи владычце, борющыя мя бесы победи, присно ищущыя умертвити мя.

Бога воплощши девическими твоими кровьми, обожила еси Дево, человечество: темже молюся ти страстьми оскверненнаго мя, и растленнаго вражиими коварствы избави молитвами твоими.

*Слава:*
Пещь прообразоваше рождество твое всенепорочная, отроки бо не опали, якоже ни ложесна твоя огнь непостоянный: темже молим тя, избави рабы твоя огня вечнаго.

*И ныне:*
Пречистое зачатие, и нетленное рождество, ты едина явила еси, Девою пребывши: Христа бо заченши, чистая, над\ всеми Бога, человека бывша, верным на спасение и избавление.

*%[Песнь и~%]*

*Ирмос:*
Пещь иногда огненная в вавилоне действа разделяше, божиим велением халдеи опаляющая, верныя же орошающая, поющыя: благословите вся дела господня Господа.

Ревнуй добрым, злых удальшися, попечением божественных деяний, душе моя, молящуюся о тебе (с. 310) богородительницу, и всех непостыдную имущи заступницу, яко милостиву и благолюбиву.

Разрешила еси соуз человеческий древняго осуждения: темже молю тя богородительнице, разреши всяк соуз злобный сердца моего, связавши мя пречистая, божественною любовию зиждителя.

*Слава:*
Славы отчую зарю рождши Богородице, безславием прегрешений сетующее сердце мое уясни и славы присносущныя покажи мя причастника. яко да верою славлю тя.

*И ныне:*
Явися нам из\ тебе богородительнице, правды истинное солнце, просвещая всяческая лучами божества, воплощся вышний, егоже песнословим.

*%[Песнь ф~%]*

*Ирмос:*
Безначальна родителя сын, Бог и Господь, воплощся от Девы нам явися, омраченная просветити, собрати расточенная: тем всепетую Богородицу величаем.

Вкусив адам снедь примесную смерти, от древа горесть об\ъят: на древе же пригвождься сын твой пречистая, сладость безсмертия источи: сего ради тя восхваляем:

Царица еси царя Христа и Господа паче слова рождши, разоршаго адова царства: егоже прилежно моли отроковице, вышняго царствия сподобити вся чтущыя тя.

*Слава:*
ублажи владычце, смиренное сердце мое, озлобленое сластными затворы, яко благаго родительница, и благая сущи вся: и к покаянию мя благих дверей введи.

*И ныне:*
Мертв быв на крест возносимь, сим уморивый змия. темже зову ти: умерщвленную душу мою лукавыми делы, помилуй слове, и оживи молитвами рождшия тя.

*Таже,*
Достойно есть: *и поклон. Трисвятое. По*
отче *наш: тропари, и прочее обычное, и отпуст. *
(с. 311)**

*%[В пяток утра%],*

*По а~-м стихословии седальны крестны. Глас в~:*

Спасение соделал еси посреде земли Христе Боже, на кресте пречистеи руце твои простерл еси, собирая вся языки зовущыя: Господи слава тебе.

*Стих:*
Возносите Господа Бога нашего, и покланяйтеся подножию ногу его, яко свято есть.

Имже образом пленил есть враг адама древом снедным: такожде сам Господи пленил еси ты врага древом крестным, и страстию твоею. на се бо прииде вторый адам, взыскати заблуждшаго, и оживити умершаго: Боже, слава тебе.

*Слава, и ныне, крестобогородичен:*
Дева и Мати твоя Христе, на древе зрящи тя мертва простерта, плачущи горько глаголаше: сыне мой, что странное сие таинство; иже всем даруяй живот вечный, волею на кресте како умираеши смертию поносною;

*По в~-м стихословии седальны. Глас в~:*

Животворящий крест твоея благости, егоже даровал еси нам недостойным, Господи, тебе приносим в молитву: спаси град твой, мир даруя Богородицы ради, едине человеколюбче.

*Стих:*
Бог же царь наш прежде века, содела спасение посреде земли.

Пречистому образу твоему покланяемся благий, просяще прощения прегрешений наших Христе Боже: волею бо благоволил еси плотию взыти на крест, да избавиши яже создал еси от работы вражия. тем благодарственно вопием ти: радости исполнил еси вся Cпасе наш, пришедый спасти мир.

*Стих:*
Дивен Бог во святых своих, Бог Исраилев. (с. 312)

*Мученчен:*
Тебе одевающаго небо облаки, имуще святии одеяние в мире, муки от беззаконных претерпеша, и прелесть идольскую упраздниша. тех молитвами и нас свободи от невидимаго врага, Cпасе, и спаси нас.

*Слава, и ныне, крестобогородичен:*
Предстоящи у креста твоего, яже без\ семене рождшая тя Христе, и не терпящи зрети неправедне страждуща, рыдаше с плачем, и вопияше ти: како страждеши, иже естеством безстрастен, сладчайший сыне; пою твою крайнюю благость.

*По г~-м стихословии седальны. Глас в~:*

Яко разбойник исповедую, и вопию ти благому: помяни мя Господи, во царствии твоем: и с ним мя сопричти, иже волею страсти нас ради претерпевый.

Просветивый земная крестом твоим, и призвавый на покаяние грешныя, не отлучи мене стада твоего, пастырю добрый: но взыщи мене заблуждшаго Владыко, и святому твоему стаду сопричти едине милостиве и человеколюбче.

*Слава, и ныне, крестобогородичен:*
Честным крестом сына твоего сохраняеми владычце, чистая Богородице, всяк прилог борителя вси удобне побеждаем: сего ради по долгу тя ублажаем, яко божию матерь, и едину упование душам нашым.

*Канон честному и животворящему кресту, [егоже краегранесие сице:*
Кресту водрузившуся, паде бесовская прелесть.*] Творение иосифово. Глас в~.*

*%[Песнь а~%]*

*Ирмос:*
Нетрену, необычну, немокренно морскую шествовав стезю, избранный вопияше Исраиль: Господеви поим, яко прославися.

Распятие приим, и гвоздьми пригвожден быв безчестно, слове, вся человеки почтити хотяй, иже твоя вольная страдания славящыя. (с. 313)

Простерл еси на кресте длани Cпасе, иже прострый небо яко кожу, имиже об\ъят языки и люди, иже твоя вольныя страсти славящыя.

*Мученчен:*
Вземше крест на рамо страстотерпцы, распеншемуся последоваша Христу тепле, того сообразующеся божественным страстем.

*Мученчен:*
Воспеша ангельския силы, видевше ваша страдания, восплакася же бесов множество, победоносцы мученцы богозрительнейшии.

*Богородичен:*
Слово честнаго пророка исполнися: оружие бо сердце твое пройде, владычце, егда на кресте пригвождена видела еси твоего сына.

*Другий канон пресвятей Богородице. Глас в~.*

*Ирмос:*
Грядите людие, поим песнь Христу Богу, раздельшему море, и наставльшему люди, яже изведе из\ работы египетския: яко прославися.

Яже источник безстрастия рождшая, уязвленаго мя страстьми отроковице исцели, и огня вечнаго исхити, едина богорадованная.

Телесных недуг избави мя, и души моея исцели безместныя страсти: и огня вечнаго исхити мя, едина богоблагодатная.

Под\ твою ныне прибегаю благость, Дево Мати пречистая, избави раба твоего душевных болезней, и страстей душетленных, и вечнаго огня.

Ты владычце мое теплое очистилище, к тебе пририщу и спасаюся, и приобретаю душевное спасение: можеши бо всех спасти, яко Мати сущи Бога.

*%[Песнь г~%]*

*Ирмос:*
На камени мя веры утвердив, разширил еси уста моя на враги моя. возвесели бо ся дух мой внегда пети: несть свят, якоже Бог наш, и несть праведен паче тебе Господи. (с. 314)

Грозд нетленный на древе висящь, искапа божественную сладость, сердца веселящую человеков: злобы же погубляющую пиянство благодатию, Иисус избавитель душ наших.

Вознеслся еси на древо волею Иисусе, и все диаволе злодеяние свергл еси: падшыя же человеки в пагубу умом развращенным, вознесл еси многомилостиве.

*Мученчен:*
огнем божественныя любве распальшеся, огня не устрашишася доблии, и не ужасошася смерти, безсмертныя дары надеющеся восприяти, и радость безконечную, и свет незаходимый.

*Мученчен: От*
кровей своих страстотерпцы, пресветлую очервлениша багряницу, и тою одеявшеся, десною же рукою яко скиптр носяще божественный крест, с Господем всегда царствуют.

*Богородичен:*
Чтут тя чинове безплотных, всех бо Владыку плотоносца родила еси, разрешившаго древом связанныя вся, отроковице богоневесто, и верныя привязавшаго к любви своей.

*Ин. Ирмос тойже*

Родила еси безначальнаго царя, из\ тебе Дево Мати плоть приемша: того убо яко человеколюбца моли, спасти раба твоего от всякия скорби, и будущаго осуждения.

Разори недоумение сердца моего, язвы исцели, и гноения отжени божественною твоею силою: и умиления струю подаждь ми, яже источник рождши присноживотный.

Болевшую душу мою бесовскими напастьми и унынием, богородительнице исцели: и слезы покаяния даждь сердцу моему, и Владыки моего страх всади в нем пречистая.

Леностию жизнь мою иждив, и страстьми сердце мое осквернив, прихожду к тебе владычце умилением души, и молюся: ущедри и спаси мя, покаяния мя образы утверждающи. (с. 315)

*%[Песнь д~%]*

*Ирмос:*
Пришел еси от девы, не ходатай, ни ангел, но сам Господи воплощься, и спасл еси всего мя человека. тем зову ти: слава силе твоей Господи.

Повешен был еси на древе, повешей землю на водах всесильне: и копием в ребра прободаемь, кровь же с водою искапал еси на избавление всех.

Прободеным твоим ребром, исцеле болезнь моя: рукою по ланите биену ти свободу улучих: желчи же вкушением, сластнаго избавихомся Христе брашна.

*Мученчен:*
Струпми острупльше змия льстиваго, исцеляете струпы сердец наших, всегда благодать источающе от источник спасовых, божественнии мученцы.

*Мученчен:*
Всетелесную язву врагу нанесли есте всечестнии, язвами окровавляеми, на кресте же протязаеми, и одираеми, богозрачнии страстотерпцы.

*Богородичен:*
Воплотися из\ пречистых кровей твоих вышний: егоже видящи на древе пречистая, без\ правды воздвизаема, стеняше слезящи, и того благоутробие величала еси.

*%[Инъ%]*

*Ирмос:*
Пою тя, слухом бо Господи услышах, и ужасохся: до мене бо идеши, мене ищя заблуждшаго. тем многое твое снизхождение, еже на мя, прославляю многомилостиве.

Пою тя воистинну всепетая, препетаго Бога слово паче естества рождшую: и молюся, смиренныя души моея болезни исцели, и от лютаго мя избави осуждения.

обычно на ны богатыя твоея милости Дево орошай, недуги уставляющи, страсти разрушающи различныя души: темже разреши сердца моего пленицы греховныя, и болезней многих.

Оскверних душу мою страстьми: чистейшее ты бывши пречистому жилище, очисти богородительнице, к свету (с. 316) покаяния наставляющи мя, и огня будущаго из\ъимающи.

ум мой пречистая владычце просвети, молюся тебе. волны утиши страстнаго сердца моего, плотская хотения потребляющи, и ко пристанищу божественному приводящи:

*%[Песнь е~%]*

*Ирмос:*
угль исаии проявлейся, солнце из\ девственныя утробы возсия, во тьме заблуждшым, богоразумия просвещение даруя.

За милосердие приобщився кресту Владыко, из\ глубины мя злых исторгл еси, и почтил еси соседением отчим, обезчествованный волею.

Тернием венчався, иже венчаваяй цветы всю землю, страстей моих терние из\ корене сечеши слове, и насаждаеши во мне твой разум.

*Мученчен:*
Крепостию неможения вашего, святии мученцы волею обложшеся, и укрепльшеся, бесов крепость отнюд погубисте.

*Мученчен:*
Вельми подвигшеся святии на земли, на небесех велию славу обретосте, и великих бед избавляете нас, вас чтущих.

*Богородичен:*
Иже на плещу херувимску, на небесех боголепно носимый, яко воистинну пречистая, на руку твоею седый, распят быв, всех из\ тли избави.

*%[Инъ%]*

*Ирмос:*
Просвещение во тьме лежащих, спасение отчаянных Христе Cпасе мой, к тебе утренюю царю мира, просвети мя сиянием твоим: иного бо разве тебе Бога не знаю.

Наветы и ловленьми льстиваго, умерщвленаго оживи мя всенепорочная владычце Богородице, яже рождши жизнь всех впостасную: да тя пою благочестно всепетую.

Яже агнца и пастыря, явльшися Дево Мати, упаси мя нравом заблужденнаго, и десным мя сочетатися (с. 317) овцам, в день судный сподоби: яко да твою благодать пою спасительную.

*От*
страстей омрачения, от соблазн прибывающих напастьми чуждаго, будущих же мук вечных согрешающым, избави мя отроковице твоими мольбами, молюся.

Невесто божия, в нюже вселися едино божественное слово, всю просвещающее вселенную, возсияй ми зарю истиннаго покаяния: озари мне спасительныя лучы, разоряющи страстей моих тьму твоими мольбами, молюся.

*%[Песнь з~%]*

*Ирмос:*
Глас глагол молебных от болезненныя Владыко, души услышав, от лютых мя избави: един бо еси нашего спасения виновен.

Плещы вдав на раны, и ланите твои на ударение, лице же Cпасе на оплевание, спасл мя еси много тебе согрешившаго в разуме и неведении.

Якоже агнец, во еже заклатися, веден был еси Христе Боже мой: волка мысленнаго ядовитым угрызением умерших паки возводя к животу: слава распятию твоему.

*Мученчен:*
Законы соблюдающе мученцы владычния, беззаконен совет законопреступных отнюд уклониша, и умерше, жизнь будущую прияша.

*Мученчен:*
Ополчившеся святии радующеся, к сопротивным началом божественными оружии сих победисте, и венцы победныя приясте от Бога.

*Богородичен:*
Да обожит человека, из\ тебе Дево раждается Бог, и распинается, и смерть вкушает, убивая крестом мене древле убившаго.

*%[Инъ%]*

*Ирмос:*
В бездне греховней валяяся, неизследную милосердия твоего призываю бездну: от тли Боже мя возведи. (с. 318)

Ныне к тебе прибегаю препетая, спаси мя молитвами твоими и соблюди: елика бо хощеши, и можеши яко Мати вся укрепляющаго.

Обуреваема бурею печалей, и потопляема настояньми треволнения, спаси мя Богородице Дево раба твоего.

Милосердия твоего сподоби мя, немилосердием и злобою одержимаго, и томлений предлежащих и огня вечнаго исхити мя.

Грехи мира вземлющаго, пречистаго агнца заченши родила еси всенепорочная, грехов прощение даровати ми, молящися ему не престай.

*%[Песнь з~%]*

*Ирмос:*
Богопротивное веление беззаконнующаго мучителя, высок пламень вознесло есть: Христос же простре богочестивым отроком росу духовную, сый благословен и препрославлен.

Падша мя преступлением воздвигл еси, на крест воздвижен иже всех воскресние, и совоздвижение слове: и низвергл еси свергшаго борителя, всего бездельна мертва показал еси. слава державе твоей.

Гвоздьми пригвоздил еси Христе грехи праотца, тростию же биемь, написал еси свободу всем человеком. слава страданию твоему, имже избавихомся тьмы страстей.

*Мученчен:*
Секоми быша по телесем скверноубийственными руками, добропобеднии Христовы великомученцы, и пребываху духом от Бога неразлучими, секуще мужества мечем, и закалающе льстиваго врага.

*Мученчен:*
Крепость непоборимую распеншагося Христа имея, воинство непобедимое, губительное воинство в конец погуби: пострадав же, венец победы прият, жизнь блаженную и негиблемую.

*Богородичен:*
Палата одушевленная царева, и престол огнеобразный Дево показалася еси, на немже седя, (с. 319) воздвиже от перваго падения вся человеки, и соседением отеческим почте.

*Ин. Ирмос тойже*

Живот впостасный нам рождши, смертию смерть яве погубльший, страсти умертви сердца моего, и источник слез подаждь ми чистая: яко да присно славлю тя.

Надежда непостыдная, упование известное, и стена необоримая, покров же и помощница буди мне всенепорочная, уповающему на тя: и к свету настави чистая покаяния и умиления.

Избавитися рабу твоему всякия злобы бесовския и печали, и осуждения, и вечнаго огня, сына твоего умоли: яко да верою присно славлю тя.

Пречистое зачатие, и нетленное рождество, ты едина показала еси, Дева пребывши: Христа бо заченши чистая, над\ всеми Бога, человека бывша, верным на спасение и избавление.

*%[Песнь и~%]*

*Ирмос: О*
подобии злате небрегше треблаженнии юноши, неизменный и живый божий образ видевше, среди огня воспеваху осуществованная да поет Господа вся тварь, и превозносит во вся веки.

Людие непокоривии, без\ страха же беззаконная вся творяще, посреде беззаконною тя щедре, оправдающа беззаконныя, на древе воздвигше распяша: тебе же вся тварь славит, яко Господа и Владыку, воспевающи твое долготерпение.

Окровавил еси Христе персты твоя на древе пригвождаемь, иже приносимую бесом кровь древле, на пагубу приносящым ю, преставил еси: темже тя славит вся тварь, Боже всех, воспевающи твое человеколюбие.

*Мученчен:*
Вод животных суще исполнь мученцы, потоки лестныя изсушиша божественными струями кровей, (с. 320) верою неуклонною зовуще: осуществованная да поет Господа вся тварь, и превозносит его во вся веки.

*Мученчен:*
Неисчетное множество кровей ваших святии, нечестия огнь погаси, и еллинскую многобожную разруши прелесть, всех же верных просвети поющих: да поет вся тварь Господа, и превозносит его во вся веки.

*Богородичен:*
Непорочная агница, пророков же и мучеников украшение, якоже агнца тя воздвижена на древо узревши, безначальное слово, плакаше горько, и глаголаше: осуществованная да поет Господа вся тварь, и превозносит его во веки.

*%[Инъ%]*

*Ирмос:*
В пещь огненную ко отроком еврейским снизшедшаго, и пламень в росу преложшаго Бога, пойте дела яко Господа, и превозносите во вся веки.

Прибежище Христианом и помощнице, в лютых одержима мя, пречистая Дево не презри, бедами обходимаго всегда, и многими устремлении лукавых бесов.

Не забуди гласа молитвенник твоих, предстательнице страшная, но от всякия болезни, и от всякаго прещения мольбами твоими исхити: преклоняет бо Бога твоя матерняя молитва.

утоли страстей моих лютую ныне бурю, чистая благословенная: и победи отроковице, нещадно на мою нищету нападающих, вся враги безплотныя, яко да верою пою тя.

*От*
пещи искушений, от пламене грехов и огня страстей и геенны, и бесовскаго нашествия, в час скончания исхити мя едина богородительнице, предстательнице верных.

*%[Песнь ф~%]*

*Ирмос:*
Недоумеет всяк язык благохвалити по достоянию, изумевает же ум и премирный пети тя Богородице, обаче благая (с. 321) сущи, веру приими: ибо любовь веси божественную нашу, ты бо Христиан еси предстательница, тя величаем.

Да вообразит древле исаак твою страсть, связуется слове: разрешает же связанное овча в тойже образ, в саде савекове оставления, и отпустися невольная тогда жертва воистинну: тебе бо волею пожершуся, от зол разрешихомся.

Красен добротою паче сынов человеческих, Христе сый доброты не имый, ниже вида, в страсти на древе крестнем повешен, украшая нелепоту всего рода человеча: слава благоутробию твоему, едине милосерде Господи.

*Мученчен:*
Сиона вышняго явистеся жителие божественнии, и ангелом равночестнии мученцы, яко сущии сограждане: и церковь святии первородных светло просвещаете, сияюще светом божественным, и мучения венцы украшаеми.

*Мученчен:*
Возлюбленнии друзи, вас преславно возлюбльшаго, избавите мя дружбы льстивыя, яже к плоти, святии господни мученцы: освящение же и просвещение и разрешение прегрешений лютых, всем совершающым память вашу испросите.

*Богородичен:*
Светил доброта течения обычнаго уступи, егда тя видеша солнца правды вознесена на крест хотением: Дева же со ученком девственным восклицаше с плачем, увы мне, вопиющи, что сие странное зрение;

*%[Инъ%]*

*Ирмос:*
Безначальна родителя сын, Бог и Господь, воплощься от Девы нам явися, омраченная просветити, собрати расточенная. тем всепетую Богородицу величаем.

Человеколюбца Господа единаго многомилостиваго, паче ума же и слова родила еси: того моли Дево, в час страшный суда избавити раба твоего огня вечнаго. (с. 322)

Нам поющым тя, и верою славящым, и к божественному твоему покрову присно притекающым, подаждь с небесе разрешение лютых, и мучащих страстей, богоневесто, и муки и суда избави.

Красен в видении, во вкушении же горчайший, иже мене уморивый греха плод, егоже напитахся в сытость, страшнаго чаю суда, от негоже мя исхити пресвятая Дево Мати.

ублажи пречистая, смиренное сердце мое, озлобленное сластными затворы, яко благому родительница, и блага сущи вся: и к покаянию мя благих дверей введи.

*Таже:*
Достойно есть: *Ектениа, и светилен, и псалмы обычны.*

*На стиховне стихиры крестны. Глас в~:*

Креста твоего древо, Христе Боже, древо животное показал еси нам верующым в тя, и сим упразднив державу имущаго смерти, оживил еси нас умерщвленыя грехом. темже вопием ти благодателю всех Господи, слава тебе.

*Стих:*
Исполнихомся заутра милости твоея Господи, и возрадовахомся, и возвеселихомся, во вся дни нашя возвеселихомся: за дни, в няже смирил ны еси, лета, в няже видехом злая. и призри на рабы твоя, и на дела твоя, и настави сыны их.

Волею обнищав, обнищания ради адамова, Христе Боже, пришел еси на землю от Девы воплощься, и распятие прият, да нас свободиши от работы вражия: Господи слава тебе.

*Стих: И*
буди светлость Господа Бога нашего на нас, и дела рук наших исправи на нас, и дело рук наших исправи.

*Мученчен:*
По Христе пострадавше даже до смерти, о страстотерпцы мученцы! душы убо имате на небесех в руце божии, и по миру всему почитаемы суть вашя мощи, (с. 323) священницы покланяются, и людие вси, радующеся, согласно вопием: сон честен пред\ Господем смерть преподобных его.

*Слава, и ныне, крестобогородичен:*

*Подобен:*
Егда от древа тя:

Егда нескверная агница виде своего агнца, на заколение яко человека волею влекома, рыдающи глаголаше: безчадствовати мя ныне тщишися Христе, рождшую тя. что сие сотворил еси избавителю всех; обаче воспеваю и славлю твою крайнюю благость паче ума и слова, человеколюбче.

*Таже,*
Благо есть исповедатися Господеви: *Трисвятое. По*
отче наш: *тропарь, и ектении. Таже час а~-й, псалмы обычны, и отпуст.*

*В пяток блаженны. Глас в~:*

Глас ти приносим разбойничь, и молимся: помяни нас Господи во царствии твоем.

*Стих:*
Блажени изгнани правды ради, яко тех есть царство небесное.

Искоренил еси Владыко, злобный терн, венец тернов волею носив, долготерпеливе.

*Стих:*
Блажени есте, егда поносят вам, и изженут, и рекут всяк зол глагол на вы лжуще мене ради.

Распят быв, безгрешне, на лобнем, сокрушил еси главу лукаваго, и вся человеки спасл еси.

*Стих:*
Радуйтеся и веселитеся, яко мзда ваша многа на небесех.

Сокрушаеми мученцы, врага сокрушили есте всю силу, и победныя венцы приясте.

*Слава:*
Окроплением божественныя крове вернии просвещаеми, едино в триех лицех божество чтим.

*И ныне:*
Яко агнца повешена на древе, всенепорочная видящи Христа, рыдающи с плачем, того величаше.

