<::лат> OCR:

<::рус> Библиотека святоотеческой литературы

<::лат> http://orthlиb.rу

<::слав>

(с. 395)

*%[В понедельник вечера%],*

*на*
Господи воззвах, *стихиры, глас г~,*

*Подобен:*
Крестообразно:

*Стих:*
Аще беззакония назриши Господи, Господи, кто постоит; яко у тебе очищение есть.

Юже во мне многообразный змий, увидев леность к полезным делом, и мановением ко злым и горшым преобразуется, показуя греха сладость, свое же горькое делание, и сопротивное божественным заповедем. темже и поревает мя нравом, яко добрая, злая приимати лукавым, Христе.

*Стих:*
Имене ради твоего потерпех тя Господи, потерпе душа моя в слово твое, упова душа моя на Господа.

Всяк путь беззакония и греховный шествовав усердно, оставив правый до конца, ныне ко вратом смертным приближихся, утесняемь зову: живота нашего путю, Иисусе мой преблагий, к широте покаяния истиннаго обратив спаси, даждь ми исправление: и прежде смерти, прощения божественнаго сподоби мя.

*Стих: От*
стражи утренния до нощи, от стражи утренния, да уповает Исраиль на Господа.

умертвихся грехи различными, и прегрешений множествы, и безместием великим, лежу мертв, безпомощен воистинну. едина же живет надежда моя, яже к твоему благоутробию: мертвым дыхание вкупе и живот подавая Христе, и умерщвляяй страсти нас умертвившыя, темже предварив, вечныя смерти исхити мя. (с. 396)

*Таже, стихиры минеи: Слава, святому, аще имать: И ныне, Богородичен. Аще ли несть минеи, ины стихиры святому и великому иоанну предтечи.*

*Стих:*
Яко у Господа милость, и многое у него избавление: и той избавит Исраиля от всех беззаконий его.

Иже матернее безчадие, и отчее безгласие в рождестве твоем предтече разрешивый, моего сердца безчадие, и души безсловесие, разреши молитвами твоими благоприятными, к милосердому отчу сыну, всех владыце и Богу, егоже яко слова ум безстрастно роди: и любезная тому и глаголати и творити укрепи мя.

*Стих:*
Хвалите Господа вси языцы, похвалите его вси людие.

Иже Христу уготовав стези, и шествия исправив, пред\ егоже лицем послан бысть, и мое сердце благошественно тому покажи, молитвами твоими и помощьми проявленными: иже ногам его честным достоин явился еси, небесныя мя земли ходити сподоби, еюже шествуют кротких нозе, да любовию яко ходатая почитаю тя.

*Стих:*
Яко утвердися милость его на нас, и истина господня пребывает во век.

Житию ангельскому поревновал еси на земли, пророческое совершение, и новаго завета первомученче, иже сущым под\ землею первый проповедниче божественнаго слова тамо сошествия, от Христа свидетельствованный: друже агнца, и избавителя, от всяких соблазн вражиих, и многоплетенных искушений его, твоего раба избави крестителю иоанне, молитвами твоими.

*Слава, и ныне, Богородичен:*
Яже света незаходимаго облаче, богорадованная отроковице, благословенная Марие, возсияй ми свет покаяния во тьме греховней безумно содержиму: и избави мольбами твоими огня геенскаго, и тьмы несветимыя, и дне невечерняго яви (с. 397) причастника Дево, прибегающаго под\ кров твой пречистая.

*Таже,*
Свете тихий: П*рокимен дне:*

*На стиховне стихиры, глас г~:*

Вечернюю песнь приносим ти Христе, с кадилом и песньми духовными, помилуй Cпасе душы нашя.

*Стих:*
К тебе возведох очи мои живущему на небеси. се яко очи раб в руку господий своих, яко очи рабыни в руку госпожи своея: тако очи наши ко Господу Богу нашему, дондеже ущедрит ны.

Спаси мя Господи Боже мой, ты бо всем еси спасение: буря мя страстей смущает, и бремя беззакония погружает мя. даждь ми руку помощи, и возведи мя к свету покаяния, яко един благоутробен и человеколюбец.

*Стих:*
Помилуй нас Господи, помилуй нас, яко по многу исполнихомся уничижения: наипаче наполнися душа наша поношения гобзующих, и уничижения гордых.

Велия мученк твоих Христе сила: во гробех бо лежаще духи прогонят, и упраздниша вражию власть, верою троическою подвигшеся о благочестии.

*Слава, и ныне, Богородичен:*
В женах святая Богородице, Мати безневестная, моли, егоже родила еси, царя и Бога, да спасет нас яко человеколюбец.

*Таже,*
Ныне отпущаеши: *Трисвятое. И по*
отче наш: *тропарь, и отпуст. *
(с. 398)**

*%[В понедельник на повечерии,%],*

*канон пресвятей Богородице. Глас г~.*

*%[Песнь а~%]*

*Ирмос:*
Воды древле, манием божественным, во едино сонмище совокупивый, и разделивый море Исраильтеским людем, сей Бог наш препрославлен есть: тому единому поим, яко прославися.

В лености житие скончав, приближихся к концу жития моего: но сама пречистая, поне в последнее время, даждь ми умиление, молюся, яко да плачуся горько о безмерных моих прегрешениих.

Осквернив безумно, юже по образу, красоту страстьми плоти моея Дево, божияго устрашихся негодования, и ужаснаго огненнаго прещения: но сама помилуй мя прибегающаго к тебе.

*Слава:*
Колена преклонив окаянный, твою прошу помощь пресвятая Дево: но ты услыши болящую душу, и належащий облак печали моея разори зарею твоих молитв.

*И ныне:*
Напоитися богатно слезами даждь, браздам страстныя моея души, и плод принести ми сторичный владычце сподоби, и сердце мое всякаго веселия исполни, да славлю тя.

*%[Песнь г~%]*

*Ирмос:*
Иже от не сущих вся приведый, словом созидаемая, совершаемая духом, вседержителю вышний, в любви твоей утверди мене.

Слез тучу подаждь ми благая Богородице, и сими угаси страстей моих пещь, и всякия омый душевныя моя скверны.

В беззакониих оскверних благородие души пречистая, и трепещу истязания, егда истяжет мя образа достояния, слово. (с. 399)

*Слава:*
Буря прегрешений об\ъемши мя ныне, во глубину отчаяния сведе: но даждь ми руку чистая, и на покаяние мя настави.

*И ныне:*
Избави геенны и всякаго инаго прещения в час суда, раба твоего пренепорочная, и причастника сотвори сына и Бога твоего царствию.

*%[Песнь д~%]*

*Ирмос:*
Положил еси к нам твердую любовь Господи, единороднаго бо твоего сына за ны на смерть дал еси. темже ти зовем благодаряще: слава силе твоей Господи.

Приидоша чистая, безместных дел воды, до окаянныя моея души. темже помыслы брения одержимь, вопию с болезнию: не презри мене владычце раба твоего.

Зверие мысленнии, ныне немилостивно обыдоша мя, тщащеся восхитити нещадно смиренную мою душу, всенепорочная: но сыном пречистая сокруши душетленныя челюсти.

*Слава:*
Милостива буди твоему рабу владычце, молюся, и чаемаго прещения люди твоя исхити всечистая, да зовем ти благодаряще: слава тебе всех царице.

*И ныне:*
Егда в нощи жених приидет судити земли, тогда во сретение его со светлою свещею благоволи пречистая изыти ми, и поклонитися того пришествию.

*%[Песнь е~%]*

*Ирмос:*
На земли невидимый явился еси, и человеком волею сожил еси непостижимый, и к тебе утренююще, воспеваем тя человеколюбче.

Пси мнози одержаша мя воистинну, сонм лукавых духов обыде мя: но сих пречистая советы ныне разори.

Ров мне ныне лукавый изрыв, воврещи мя вонь покушается: но твоею десницею владычце, да впадет в яму, юже сотвори. (с. 400)

*Слава:*
Да не яростию сына твоего обличен буду, во время пришествия его, ни гневом его накажуся всепетая: но спаси мя мольбами твоими.

*И ныне:*
Виждь чистая немощь, виждь смирение окаянныя моея души, и безплотных враг востание: и сих вреда избави мя.

*%[Песнь з~%]*

*Ирмос:*
Бездна последняя грехов обыде мя, и исчезает дух мой: но прострый Владыко высокую твою мышцу, яко петра мя управителю спаси.

Манием всех зиждителя, егда хощет душа моя разлучитися от плоти, всенепорочная, свободи мя руки ненавидящих мя, Богородице всепетая.

Изсуши мутныя реки богородительнице, лукавых моих деяний струями умиления, и направи к воде ослабы в день суда.

*Слава:*
Веси мою немощь душевную, и ума моего некрепость пречистая, и плоти неможение. темже спаси раба твоего: тя бо стяжах заступницу непобедимую.

*И ныне:*
Струи мне слез духовных подаждь отроковице, имиже измыю тину прегрешений моих, и страстей молву пренепорочная, и скверны телесныя.

*Таже,*
Господи помилуй, *трижды. Слава, и ныне:*

*Седален: Подобен:*
Красоте девства:

Милостиваго во чреве носившая, прибегающаго под\ кров твой, и просяща от души божественную твою помощь, владычце ущедри, и милости сподоби, егда предстанем владыце твари, избави чистая огня вечнаго, и всякаго осуждения.

*%[Песнь з~%]*

*Ирмос:*
Прежде образу златому, персидскому чтилищу, отроцы не поклонишася, трие поюще посреде пещи: отцев Боже благословен еси. (с. 401)

Излияшася на мя чистая, прегрешений воды до души моея, бездна же обыде мя последняя: но сего изми треволнения.

Окропи мя чистая, кровию из\ ребр рождества твоего, множеством милости твоея: омый же мя слезными струями, и очисти мя от всякия скверны.

*Слава:*
Сокрушение моей души, смирение же сердцу даждь всечистая, яко да всякаго избавлюся коварства, присно мя нещадно ловящих.

*И ныне:*
Яко милостива Мати божия, рабы твоя владычце, милости сподоби, иже верою сыну твоему вопиющыя: отцев Боже благословен еси.

*%[Песнь и~%]*

*Ирмос:*
Нестерпимому огню соединившеся, богочестия предстояще юноши, пламенем же невреждени, божественную песнь пояху: благословите вся дела господня Господа, и превозносите во вся веки.

Стрелы стрельца сокруши чистая, державою сына твоего, и сего неправда ныне да снидет на верх его, да воспою: вся дела господня Господа пойте и превозносите его во веки.

Светом твоим озари отроковице, омраченое мое сердце, и оружием света свету двери отверзи ми зовущу: благословите вся дела господня Господа, пойте и превозносите его во веки.

*Слава:*
уснув в смерти, лежу во гробе отчаяния, но сама мя возстави Дево, и бодренно пети сподоби: благословите вся дела господня Господа, пойте и превозносите его во веки.

*И ныне:*
Не престай чистая, молящи о чтущих тя во умилении, избавитися сетей диавольских, сыну твоему вопиющих: благословите вся дела господня Господа, пойте и превозносите его во веки. (с. 402)

*%[Песнь ф~%]*

*Ирмос:*
В законе сени и писаний образ видим вернии: всяк мужеский пол ложесна разверзая, свят Богу: тем перворожденное слово, отца безначальна, сына первородящася материю неискусомужно, величаем.

Обуревает страстей волнение, и смущение скверных помышлений душу мою, и лукавых человек буря присно мя смущает: но яко человеколюбива Дево, одержимыя нужды вскоре мя избави.

Душе смиренная, отступи лукавых твоих деяний, и престани от злобы, и еже прогневати Бога, восприими же усердно заповеди его: Богородицу бо имаши пути твоя направляющую.

*Слава:*
Яко рождшая всех Господа, страстей мя свободи, и лютых грехов, и всего мя делы благими за многое милосердие твое обогати: да радуяся любовию величаю тя всенепорочная.

*И ныне:*
Приближается душе конец, при дверех судище, отступи дел студных, и приимися за благое житие: имаши бо поборницу Богородицу, избавляющую тя от всякаго озлобления.

*Таже,*
Достойно есть: *И поклон. Трисвятое. По*
отче *наш: тропарь, и прочее обычно, и отпуст.*

*Во вторник утра,*

*по а~-м стихословии седальны умилительны, Глас г~:*

Пришельствующи на земли душе моя, покайся, персть бо во гробе не поет, ни от прегрешений избавляет. возопий Христу Богу: сердцеведче, согреших ти, прежде даже не осудиши мене, пощади мя Боже и помилуй мя. (с. 403)

*Стих:*
Господи, да не яростию твоею обличиши мене, ниже гневом твоим накажеши мене.

Доколе душе моя пребываеши в согрешениих; доколе приемлеши покаяния отложение; приими во уме суд грядущий, возопий Христу Богу: сердцеведче, согреших, безгрешне Господи, помилуй мя.

*Слава, и ныне, Богородичен:*
Прибежище и сило наша Богородице, крепкая помощнице мира, молитвами твоими покрый рабы твоя от всякия нужды, едина благословенная.

*По в~-м стихословии седальны, глас г~:*

На страшнем судищи без\ соперник обличаюся, и без\ свидетелей осуждаюся: книги бо совестныя разгибаются, и дела сокровенная открываются. прежде даже убо во оном всенародном позорищи хощеши истязати, яже мною содеянная, Боже, очисти мя, и спаси мя.

*Стих:*
Господи, да не яростию твоею обличиши мене, ниже гневом твоим накажеши мене.

Глубину согрешений моих ты веси Господи: даждь ми руку помощи яко петру, и спаси мя.

*Стих:*
Дивен Бог во святых своих, Бог Исраилев.

*Мученчен:*
Сияете верою пресветлая светила святии, немощствующих врачеве, страстотерпцы прехвальнии: мучителей бо ран не убоястеся, идольское злочестие низложисте, победу имуще непобедимую крест истинный.

*Слава, и ныне, Богородичен:*
Приими владычце верою притекающаго под\ кров твой, и не возненавиждь мене, ниже презри благая покаянием молящагося. приими яже от уст недостойных моих мольбу, и ходатайством твоим от сетей избави мя, да со дерзновением вопию ти: радуйся обрадованная. (с. 404)

*По г~-м стихословии седальны, глас г~:*

*Подобен:*
Красоте девства:

Под\ кров твой прибегше, верою зовем из\ глубины душевныя: богоблаженне пророче и предтече, напастей и бед смущения, и недугов волнения утиши, и суетны сотвори врагов злохитрыя советы, прося нам велия милости.

уныние твое душе окаянная, прежде исхода твоего оттрясши покаянием, и с плачем обратися зовущи к незлобивому Иисусу человеколюбцу: согреших ти Владыко, но яко милосерд спаси мя, молитвами святаго предтечи, иже един сый безгрешен.

*Слава, и ныне, Богородичен:*
Недомысленно и непостижимо есть владычце богорадованная, еже соделанное о тебе страшное божие таинство: ибо необ\ъименнаго заченши родила еси, плотию обложена от пречистых кровей твоих: егоже всегда чистая с предтечею моли, спастися душам нашым.

*Канон умилителен ко Господу нашему Иисусу Христу, и святым его мученком, [егоже краегранесие:*
Моим стенанием вонми божий слове.*] Творение иосифово. Глас г~.*

*%[Песнь а~%]*

*Ирмос:*
Дивно, славно творяй чудеса, ты еси Боже, бездну оземленивый, и колесницы потопивый, и люди спасый поющыя тебе, яко царю нашему и Богу.

Сами себе прежде конца вернии плачим от всея души: приближается жених, возжжем деяния якоже светлыя свещы, яко да божественный чертог улучим вкупе.

Покаявся древле манассиа от всея души, спасеся: возопи бо от среды уз связан ко единому владыце. тому ревнуй душе, и спасешися удобь.

*Мученчен:*
очес слепоту, рук лишение, языка урезание, ног же отятие, бедр и мышцей сокрушение, претерпеша божественнии страдальцы, благодаряще Иисусу Христу. (с. 405)

*Мученчен:*
Врачебница явися нам рака мощей ваших, святии мученцы всем верным: из\ неяже почерпаем исцеления, душ же и телес, по долгу вас чтущии присно.

*Богородичен:*
Безсмертия манну Христа носящи, стамно словесная, горести душетленных страстей избави мя всепетая Дево: яко да верою тя славословлю благочестно.

*Другий канон предтечи иоанну.*

*Ирмос:*
Воды древле, манием божественным, во едино сонмище совокупивый, и разделивый море Исраильтеским людем, сей Бог наш, препрославлен есть: тому единому поим, яко прославися.

Неплодныя утробы божественное прозябение, плоды ми добродетелей прозябати, Богу молися, греха моего разрешая неплодие, и отгоняя мрак от ума моего, Господень предтече.

Солнца славы велий, якоже предтекущая звезда, верою на земли явился еси, землю всю просвещшаго: того убо моли, омрачившуюся душу мою злыми помышленьми просветити предтече.

Иже живот сущым во аде, духом божественным приближающся, предвозвестил еси пророче, мою умерщвленную душу оживи твоими мольбами: и яко от гроба прегрешений возстави, молюся, славный предтече.

*Богородичен:*
Со архангелы и ангелы Дево, и со святыми всеми, из\ тебе Господа явльшагося нам моли, молимся, истинную Богородицу исповедающым тя от бед избавитися.

*%[Песнь г~%]*

*Ирмос:*
Неплодная душе и безчадная, стяжи плод благославный, веселящися возопий: утвердихся тобою Боже, несть свят, несть праведен, паче тебе Господи.

Закон божий отвергох несмысленно, и осужден быти имам: и что сотворю, не вем. судие праведнейший, ущедрив спаси мя милосердием твоим. (с. 406)

Восток человеколюбче сый востоков, возсияй ми, молюся, правды свет, из\ъимая мя страстей омрачения, и тьмы мучения, многомилостиве.

*Мученчен:*
Земли мысленныя жителие, древеса плодовитая райская, святии мученцы, источницы, иже божественную воду имущии, чашы проливающии питие святое явистеся.

*Мученчен:*
Един во многих телесех нрав носяще, страстотерпцы мученцы, тьмы победисте врага миродержца, Троицу неразделимую проповедающе.

*Богородичен:*
Дево Мати пречистая, кающымся нам и ко Христу притекающым, и прегрешений разрешение хотящым прияти, милостива сего всем соделай всех владычце.

*%[Инъ%]*

*Ирмос:*
Иже от не сущих вся приведый, словом созидаемая, совершаемая духом, вседержителю вышний, в любви твоей утверди мене.

Глас слова быв крестителю, гласы чтущих тя к нему ныне исправи, и прегрешений оставление ходатайством твоим нам подаждь.

Согреших тебе и беззаконновах, и люте Cпасе прегреших, и душу оскверних: сего ради молюся ти, твоего ради крестителя ущедри мя.

В пустыни заблуждша сластьми, пустынное воспитание и наставника новых людей молю тя предтече, к покаяния пути настави мя.

*Богородичен:*
Со апостолы, и пророки священными, с мученки пречистая, и с вышними силами сына твоего моли, ущедрити нас тебе поющих.

*%[Песнь д~%]*

*Ирмос:*
Приосененную гору аввакум прозряше, пречистую твою утробу чистая, тем взываше: от юга приидет Бог, и святый от горы приосененныя чащи. (с. 407)

Иже источивый из\ камене древле людем непокоривым Христе, и пререкающым, воду жажды исцеления, от невлажныя души моея Боже, умиления каплю измывающую мя источи.

Врачу болящих, сердца моего страсти исцели благоутробным твоим мановением, покаяния сему Cпасе прилагая пластырь, яко благ, божественнаго былия, яко да верою славословлю тя.

*Мученчен:*
Милостивно страстоносцы, яже к телу дружбы, распрягше помышление, мучити вас хотящым предасте сами себе. темже ближнии зиждителю бысте друзи.

*Мученчен:*
Многоболезненныя струпы от многовидных мук под\ъясте страдальцы Христовы, и благодать приясте от духовных даров, страстей наших прогоняюще многолетныя болезни.

*Богородичен:*
Многоименитая отроковице радуйся, из\ неяже Бог слово родися, от безсловесных нас разрешая, и безместных деяний: радуйся облаче светлый, разгоняющий облаки нашего уныния.

*%[Инъ%]*

*Ирмос:*
Положил еси к нам твердую любовь Господи, единороднаго бо твоего сына за ны на смерть дал еси. темже ти зовем благодаряще: слава силе твоей Господи.

Слова тя глас плотию явльшагося суща, предтече Господень молю, безсловесных мя избави деяний, словесы чтущаго тя, и по долгу верою блажащаго.

Воздохни о душе, и Богу зиждителю твоему возопий: согреших, очисти мя Христе, и избави мя страшныя муки, бед же и скорбей, мольбами божественнаго предтечи.

Волнами многими лютых страстей потопляема, и бурею люте содержима, и присно погружаема, крестителю исхити, и к покаяния пристанищу настави мя. (с. 408)

*Богородичен:*
Мати божия, херувим превышшая, колеснице, с невещественными служители, и со святыми всеми моли Христа, егоже родила еси всенепорочная, спасти мя отчаяннаго.

*%[Песнь е~%]*

*Ирмос:*
утренююще воспеваем тя слове, сыне божий единородне: твой мир даждь нам, и помилуй ны поющыя тя, и верно покланяющыяся.

Окропив мя покаяния вссопом, очисти от скверн страстей, да явлюся тебе чист, егда хощеши Иисусе, судити всяческим, праведным твоим судом.

Раны согнишася Cпасе преокаянныя моея души: исцелителю болящих, и дателю благих, исцелив спаси мя, многия ради твоея милости.

*Мученчен:*
Сокрушишася сосуди скудельнии страстотерпцев на земли: но крепость душевная укрепися множае, и просветися Христовою силою.

*Мученчен:*
Проливаемая святых кровь всю землю освяти, и напои верных душы, и изсуши яве суетства мутныя потоки.

*Богородичен:*
Рождеством твоим онеплодствила еси отроковице прадеднюю клятву: и источила еси нам благословения реки, благословящым тя, и славящым верою.

*%[Инъ%]*

*Ирмос:*
На земли невидимый явился еси, и человеком волею сожил еси непостижимый, и к тебе утренююще, воспеваем тя человеколюбче.

На земли якоже ангел блаженне, с плотию яве пожил еси. темже молюся ти: плотских мудрований душу мою свободи.

Во глубину греховную впадшаго, и сластьми душу осквернившаго, и бедствующаго, Господень предтече, спаси мя к тебе прибегающаго. (с. 409)

Ты пророков превышши явился еси, ибо сам видел еси пророче проповеданнаго: егоже непрестанно моли, просветити душы нашя.

*Богородичен:*
Небс пространнейши явльшися, еже в тя вселением слова богорадованная, утесняющих мя грехов свободи.

*%[Песнь з~%]*

*Ирмос:*
Глубина страстей воста на мя, и буря противных ветров: но предварив мя ты спаси Cпасе, и избави от тли яко спасл еси от зверя пророка.

Отмрачихся греха мглою, и лежу недействен весь: иже уязвивыйся мене ради копием иногда, Христе Боже, ущедри мя твоим милосердием.

Стеню, и в злых пребываю: слезю, и суда не трепещу, нечувствием болю: слове божий, ущедри мя и спаси, благими судьбами твоими.

*Мученчен:*
Якоже агнцы не вопиюще отнюд, ни слово, ни глас испущающе, всеславнии страдальцы, к заколению и ранам приводими бысте, Христа воспевающе.

*Мученчен:*
Зверем предани бысте на снедь, морския глубины причастистеся радостною душею. темже вас Христос, страдальцы, венцы нетленными украси.

*Богородичен:*
Двере верно спасаемых, врата, имиже един пройде воплощься за ны, врата нам правды отверзи, верою тя поющым.

*%[Инъ%]*

*Ирмос:*
Бездна последняя грехов обыде мя и исчезает дух мой: но прострый Владыко высокую твою мышцу, яко петра мя управителю спаси.

Водами, потока сладости, приклоншагося под\ руку твою крестил еси: того моли, низпослати ми воду мудре умиления, много согрешившему. (с. 410)

Бездну милосердия в реце предтече омыл еси, превыспренняя небеса водами покрывающаго, Иисуса человеколюбца: егоже моли источити ми оставление.

Приближися царство небесное, покайтеся, взывал еси предтече: егоже улучити сподоби любовию тя чтущих, и под\ кров честный прибегающих.

*Богородичен:*
Пречистая, яже плоть свою создателю взаим давши, с вышними силами, и со пророки всеми, апостолы же и мученки, того моли ущедрити и спасти мя.

*%[Песнь з~%]*

*Ирмос:*
Пламень оросивый пещный, и отроки неопалимы спасый, благословен еси во веки, Господи Боже отец наших.

Обнажихся от риз нетления, облекохся же в дела безчестия. темже вопию ти: Боже щедрый, добродетелей мя одеждами просвети.

очима блудныма окаляхся, и осязанием невоздержания осквернихся, и мерзок бых пред\ тобою Иисусе, яко блуднаго приими мя.

*Мученчен:*
Вышнюю жизнь возлюбивше, многия претерпесте болезни, Христовы оружницы, светильницы божественнии: сего ради верно ублажаеми есте.

*Мученчен:*
Просветившеся зарею мучения, облистаете множае солнца, и всяк мрак безбожия отгнасте святии мученцы.

*Богородичен:*
Яко рождши всех содержителя, от содержащаго мрака неведения, и от греха избави мя, Богородице чистая приснодево.

*%[Инъ%]*

*Ирмос:*
Трие отроцы в пещи Троицу прообразивше, прещение огненное попраша, и поюще вопияху: благословен еси Боже отец наших. (с. 411)

Светильник солнца, душу мою леностию омраченую озари и ослепленную, к покаяния стезе направляя мя, крестителю Христов предтече.

Судный час помышляя, весь устрашаюся, слежу во множестве безместных деяний, крестителю Господень, представ избави мя огня предлежащаго ми.

Предстателю живота моего, заступниче мой предтече, от врагов мя видимых и невидимых сохрани, и покрый, и царствия небеснаго причастника сотвори.

*Богородичен:*
Дево Богородице, сына твоего моли, со пророки, апостолы же и мученики, будущия нужды избавити ны, тебе чтущыя присно.

*%[Песнь и~%]*

*Ирмос:*
Ангельми немолчно в вышних славимаго Бога, небеса небес, земля, и горы, и холми, и глубина, и весь род человеческий, песньми того яко создателя и избавителя благословите, и превозносите во вся веки.

Яко страха твоего не имех живущаго в сердце моем, всю скончах плотскую сласть безсовестный, и трепещу твоего суда всех царю: не возгнушайся мене ныне кающагося.

На землю святую мя прейти, многомилостиве сподоби, на нейже живут кротцыи, покаянием измыв мя земнаго греха, иже на земли безгрешно рождейся от Девы.

*Мученчен:*
В своей вам крови очервленишася ноги вашя, запинающе врагу, и шествие к небесным творяще преподобно, всеславнии Христа всех Бога страстотерпцы.

*Мученчен:*
Совлекостеся ко страданием усердно, и к великим борением, обнажисте врага, и в студ облекосте: темже на небесех венценосцы ликуете, славнии страстотерпцы. (с. 412)

*Богородичен:*
Иаковлю тя доброту, иже красный добротою Господь возлюбив, во твое чрево всенепорочная вселися, человеческое существо добротами просветив, паче ума дарованьми.

*%[Инъ%]*

*Ирмос:*
Нестерпимому огню соединившеся, богочестия предстояще юноши, пламенем же невреждени, божественную песнь пояху: благословите вся дела господня Господа, и превозносите во вся веки.

Агнца божия проповедал еси, грехи человеков вземлющаго, иоанне божественный предтече: того моли бремя разрешити грехов моих, и спасаемых части сподобити мя.

Пещи пламене горящаго, тьмы несветимыя кромешния избави мя, во тьме злых дел всего содержима, молю тя слове божий пребезначальный, славнаго ради божественнаго крестителя твоего.

Пустым душам и безплодным, покаянием благоплодие проповедавый, Господень божественный пророче, терноносную душу мою от всех сластей очисти: яко да возращу благих дел клас.

*Богородичен:*
Яко Мати божия, моли со святыми ангелы и пророки, апостолы же и мученки, бед же и скорбей, и будущих всех мук избавити, тебе Богородицу присно исповедающих.

*%[Песнь ф~%]*

*Ирмос:*
Благословен Господь Бог Исраилев, воздвигнувый рог спасения нам, в дому Давида отрока своего, милосердия ради милости, в нихже посети нас восток с высоты, и направил ны есть на путь мира.

Се время благоприятно, и день очищения: обратитися восхощи прочее, о душе, творити плоды покаяния: да не безплодну тя обрящет смертная секира страшная, (с. 413) и яко смоковницу древнюю посекши, огню тамошнему послет.

Якоже иногда богатый веселюся в сладостех, немилосердие многое имый к ближнему, и огня не устрашаюся неугасимаго. темже Владыко, умягчи ми окаменение души, яко да поне наконец милосердием просвещуся омраченный.

*Мученчен:*
Знаменавшеся мученцы божественною кровию Христовою, и знаменьми верою страждуще крепко, неверныя враги низложисте, и от прелести скверныя многия люди исхитисте, пременении божественными, просветивше светом богоразумия.

*Мученчен:*
Из\ъощрени явистеся мечи, секуще вражия ополчения, божественнии Христовы мученцы: и сосуди вместивше зарю святыя Троицы, и свещницы светящыя верным свет благочестия, и сиона мысленнаго истиннии оружницы.

*Богородичен:*
Световидна тя облака пророк предзрит, из\ негоже великое солнце явися нам Христос Бог, и просвети яже первее омраченныя: того умоли благая, страстей моих облаки отгнати, и светом божественным просветити.

*%[Инъ%]*

*Ирмос:*
В законе сени и писаний образ видим вернии, всяк мужеский пол ложесна разверзая, свят Богу: тем перворожденное слово, отца безначальна, сына первородящася материю неискусомужно, величаем.

В законную сень приник, зарю божественныя благодати богатно узрел еси, земныя концы мудре просвещая, и тьму прогоняя неразумия, пророче: сего ради тя чтим.

Яко мученк Христов, яко божественный креститель, яко покаяния светильник, и яко утро благочестия, ветхому (с. 414) ходатай и новому: обетшавшую злобою смиренную мою душу, разумением божественным обновив, просвети.

В час ужасный, в час страшный, в час осуждения, осуждаема мя избави мудре, прещения ждущаго мя тамо: послушающаго имея твоя мольбы, якоже друг жениха, спасителя душ наших.

*Богородичен:*
Яко Мати божия, яко Мати из\ тебе плотию рождшагося слова божия чистая, со безплотными, апостолы же и пророки, со святители и мученки, того моли присно, умирити мир, пречистая Мати Дево.

*Таже,*
Достойно есть: *Ектениа и светилен, и псалмы обычныя.*

*На стиховне стихиры умилительны, глас г~:*

Разсеянный мой ум собери Господи, и оляденевшее сердце мое очисти, яко петру дая ми покаяние, яко мытарю воздыхание, и якоже блуднице слезы, да велиим гласом взываю ти: Боже спаси мя, яко един милосерд и человеколюбец.

Исполнихомся заутра милости твоея Господи, и возрадовахомся, и возвеселихомся, во вся дни нашя возвеселихомся, за дни, в няже смирил ны еси, лета, в няже видехом злая, и призри на рабы твоя, и на дела твоя, и настави сыны их.

Множицею пения содевая, обретохся грехи совершая, языком убо пения вещая, душею же невместная мышлю: но обое исправи Христе Боже покаянием, и помилуй мя.

*Стих: И*
буди светлость Господа Бога нашего на нас, и дела рук наших исправи на нас, и дело рук наших исправи.

Царей и мучителей страх отринуша Христовы воини, и благодерзновенно, и мужески того исповедаша, всяческих Господа Бога, и царя нашего, и молятся о душах наших.

*Слава, и ныне, Богородичен:*
Без\ семене зачала еси от духа святаго, и славословяще воспеваем тя: радуйся пресвятая Дево. (с. 415)

*Таже,*
Благо есть исповедатися Господеви: *Трисвятое. По*
отче наш: *тропарь, и ектениа, и час а~-й, и отпуст.*

*Во вторник блаженны, глас г~:*

Отвергша Христе, заповедь твою, праотца адама из\ рая изгнал еси: разбойника же щедре, исповедавша тя на кресте, вонь вселил еси, зовуща: помяни мя Cпасе во царствии твоем.

*Стих:*
Блажени изгнани правды ради, яко тех есть царство небесное.

Житейскими сластьми осквернену притяжах душу, к щедротам твоим прихожду неначаемь весь, и прилежно зову ти Христе, сведущему единому тайная: очисти мя твоим милосердием Господи.

*Стих:*
Блажени есте, егда поносят вам, и изженут и рекут всяк зол глагол, на вы лжуще мене ради.

Яко ходатай ветхаго и новаго быв божественный крестителю, обетшавшаго мя прегрешеньми обновив, даждь твоими мольбами всехвальне, ходити непреткновенно по стезям покаяния, вводящым добре во царство Христово.

*Стих:*
Радуйтеся и веселитеся, яко мзда ваша многа на небесех.

Подвигом добрым подвизавшеся доблии страдальцы, безчисленныя тьмы болезней под\ъясте, и сего ради всех болезни облегчаете присно, и духов вреждения прогоните: темже верою вас святии славим.

*Слава:*
Свет и живот, и вседетель, триипостасная единица, яко воистинну есть, юже славим: отец бо, и сын, и дух, единица и содержащая вся, Владыка и Господь един Бог в триех лицах познавается.

*И ныне:*
Согрешающаго присно, и прогневающаго Бога благаго, Дево Мати ущедри и покаяния образы яко благая, утверди мя ныне, яко да будущих мук избегнув, воспеваю прилежно отроковице, молитву твою.

