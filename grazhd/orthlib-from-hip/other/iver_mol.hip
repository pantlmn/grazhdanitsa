<::рус> источник: Московская Регентско-Певческая Семинария

<::лат> http://ооо.зemиnarиa.rу/

<::слав>

*Последование молебнаго пения, благочестно совершаемаго в часовне иконы божия матере иверския близ\ воскресенских врат в богоспасаемом граде москве*

*Священник:*
Благословен Бог наш, всегда ныне и присно и во веки веков.

*Лик:*
Аминь.

*Священник:*
Слава тебе, Боже наш, слава тебе.

*Лик:*
Царю небесный, утешителю, душе истины, иже везде сый, и вся исполняяй, сокровище благих, и жизни подателю, прииди и вселися в ны, и очисти ны от всякия скверны и спаси, блаже, душы нашя.

*Чтец:*
Святый Боже, святый крепкий, святый безсмертный, помилуй нас. *[Трижды.]*

Слава отцу, и сыну, и святому духу, и ныне и присно, и во веки веков, аминь.

Пресвятая Троице, помилуй нас: Господи, очисти грехи нашя: Владыко, прости беззакония нашя: святый, посети и исцели немощи нашя, имене твоего ради.

Господи помилуй, *трижды.*

Слава отцу, и сыну, и святому духу, и ныне и присно, и во веки веков, аминь.

отче наш, иже еси на небесех, да святится имя твое, да приидет царствие твое, да будет воля твоя, яко на небеси, и на земли. Хлеб наш насущный даждь нам днесь: и остави нам долги нашя, якоже и мы оставляем должником нашым: и не введи нас во искушение, но избави нас от лукаваго.

Господи помилуй, *в~и.*

Слава отцу, и сыну, и святому духу, и ныне и присно, и во веки веков, аминь.

Приидите, поклонимся цареви нашему Богу.

Приидите, поклонимся и припадем Христу цареви нашему Богу.

Приидите, поклонимся и припадем самому Христу цареви и Богу нашему.

*псалом рм~в.*

Господи, услыши молитву мою, внуши моление мое во истине твоей, услыши мя в правде твоей! И не вниди в суд с рабом твоим, яко не оправдится пред\ тобою всяк живый. Яко погна враг душу мою, смирил есть в землю живот мой: посадил мя есть в темных, яко мертвыя века. И уны во мне дух мой, во мне смятеся сердце мое. Помянух дни древния, поучихся во всех делех твоих, в творениих руку твоею поучахся. Воздех к тебе руце мои: душа моя яко земля безводная тебе. Скоро услыши мя Господи, исчезе дух мой: не отврати лица твоего от мене, и уподоблюся низходящым в ров. Слышану сотвори мне заутра милость твою, яко на тя уповах: скажи мне Господи путь, воньже пойду, яко к тебе взях душу мою. Изми мя от враг моих, Господи, к тебе прибегох. Научи мя творити волю твою, яко ты еси Бог мой: дух твой благий наставит мя на землю праву. Имене твоего ради, Господи, живиши мя, правдою твоею изведеши от печали душу мою. И милостию твоею потребиши враги моя, и погубиши вся стужающыя души моей, яко аз раб твой есмь.

Слава отцу, и сыну, и святому духу, и ныне и присно, и во веки веков, аминь.

Аллилуиа, аллилуиа, аллилуиа, слава тебе, Боже. *[Трижды.]*

*Священник:*
Бог Господь, и явися нам, благословен грядый во имя господне.

*Лик:*
Бог Господь, и явися нам, благословен грядый во имя господне.

*Стих а~:*
Исповедайтеся Господеви, яко благ, яко в век милость его.

*Стих в~:*
Обышедше обыдоша мя, и именем господним противляхся им.

*Стих г~:*
Не умру, но жив буду, и повем дела господня.

*Стих д~:*
Камень, егоже небрегоша зиждущии, сей бысть во главу угла: от Господа бысть сей, и есть дивен во очесех наших.

*Тропарь, глас а~:*

*От*
святыя иконы твоея, о владычце Богородице, исцеления и цельбы подаются обильно, с верою и любовию приходящым к ней: тако и мою немощь посети, и душу мою помилуй, благая, и тело исцели благодатию твоею, пречистая.

*Слава и ныне, тойже.*

И начинаем канон пресвятыя Богородицы, без\ ирмосов.

*Песнь а~.*

*Ирмос:*
Воду прошед яко сушу, и египетскаго зла избежав, Исраильтянин вопияше: избавителю и Богу нашему поим.

*Припев:*
Пресвятая Богородице, спаси нас.

Многими содержимь напастьми, к тебе прибегаю спасения иский: о Мати слова и Дево, от тяжких и лютых мя спаси!

Страстей мя смущают прилози, многаго уныния исполнити мою душу: умири отроковице, тишиною сына и Бога твоего всенепорочная.

*Слава:*

Спаса рождшую тя и Бога, молю Дево, избавитися ми лютых: к тебе бо ныне прибегая, простираю и душу и помышление.

*И ныне:*

Недугующа телом и душею, посещения божественнаго, и промышления от тебе сподоби едина Богомати, яко благая, благаго же родительница.

*Песнь г~.*

*Ирмос:*
Небеснаго круга верхотворче Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

Предстательство и покров жизни моея полагаю тя, богородительнице Дево, ты мя окорми ко пристанищу твоему, благих виновна, верных утверждение, едина всепетая.

Молю Дево, душевное смущение, и печали моея бурю разорити: ты бо богоневестная, начальника тишины Христа родила еси, едина пречистая.

*Слава:*

Благодетеля рождши добрых виновнаго, благодеяния богатство всем источи: вся бо можеши, яко сильнаго в крепости Христа рождши, богоблаженная.

*И ныне:*

Лютыми недуги, и болезненными страстьми истязаему, Дево, ты ми помози. исцелений бо неоскудное тя знаю сокровище пренепорочная, неиждиваемое.

*Таже:*

Спаси от бед рабы твоя Богородице, яко вси по Бозе к тебе прибегаем, яко нерушимей стене и предстательству.

Призри благосердием всепетая Богородице, на мое лютое телесе озлобление, и исцели души моея болезнь.

*Таже иерей, или диакон:*

Помилуй нас, Боже, по велицей милости твоей, молим ти ся, услыши и помилуй.

*Лик:*
Господи помилуй, трижды.

Еще молимся о великом господине и отце нашем, святейшем патриарсе алексии и о всей во Христе братии нашей.

Еще молимся о богохранимей стране нашей, властех и воинстве ея, да тихое и безмолвное житие поживем во всяком благочестии и чистоте.

Еще молимся о милости, жизни, мире, здравии, спасении, посещении, прощении и благопоспешении рабов божиих, братии и прихожан святаго храма сего.

*По сихже:*

Еще молимся за всю братию, и за вся христианы.

*Посем возглас:*

Яко милостив и человеколюбец Бог еси, и тебе славу возсылаем, отцу и сыну и святому духу, ныне и присно и во веки веков.

*Лик:*
Аминь.

*И абие глаголем тропарь, глас в~:*

Моление теплое, и стена необоримая, милости источниче, мирови прибежище, прилежно вопием ти: Богородице владычце, предвари, и от бед избави нас, едина вскоре предстательствующая.

*Песнь д~.*

*Ирмос:*
услышах Господи, смотрения твоего таинство, разумех дела твоя, и прославих твое божество.

Страстей моих смущение, кормчию рождшая Господа, и бурю утиши моих прегрешений, богоневестная.

Милосердия твоего бездну призывающу, подаждь ми, яже благосердаго рождшая, и Cпаса всех поющих тя.

Наслаждающеся пречистая, твоих дарований, благодарственное воспеваем пение, ведуще тя Богоматрь.

*Слава:*

На одре болезни моея и немощи низлежащу ми, яко благолюбива помози Богородице, едина приснодево.

*И ныне:*

Надежду и утверждение, и спасения стену недвижиму, имуще тя всепетая, неудобства всякаго избавляемся.

*Песнь е~.*

*Ирмос:*
Просвети нас повелении твоими Господи, и мышцею твоею высокою твой мир подаждь нам, человеколюбче.

Исполни чистая, веселия сердце мое, твою нетленную дающи радость, веселия рождшая виновнаго.

Избави нас от бед, Богородице чистая, вечное рождши избавление, и мир всяк ум преимущий.

*Слава:*

Разреши мглу прегрешений моих, богоневесто, просвещением твоея светлости, свет рождшая божественный и превечный.

*И ныне:*

Исцели чистая, души моея неможение, посещения твоего сподобльшая, и здравие молитвами твоими подаждь ми.

*Песнь з~.*

*Ирмос:*
Молитву пролию ко Господу, и тому возвещу печали моя, яко зол душа моя исполнися, и живот мой аду приближися, и молюся яко иона: от тли Боже, возведи мя.

Смерти и тли яко спасл есть, сам ся издав смерти, тлением и смертию мое естество ято бывшее, Дево моли Господа и сына твоего, врагов злодействия мя избавити.

Предстательницу тя живота вем, и хранительницу тверду Дево, и напастей решащу молвы, и налоги бесов отгоняющу, и молюся всегда, от тли страстей моих избавити мя.

*Слава:*

Яко стену прибежища стяжахом и душ всесовершенное спасение, и пространство в скорбех, отроковице: и просвещением твоим присно радуемся. о владычце, и ныне нас от страстей и бед спаси.

*И ныне:*

На одре ныне немощствуяй лежу, и несть исцеления плоти моей: но Бога и Cпаса миру, и избавителя недугов рождшая, тебе молюся благой: от тли недуг возстави мя.

*Таже:*

Спаси от бед рабы твоя Богородице, яко вси по Бозе к тебе прибегаем, яко нерушимей стене и предстательству.

Призри благосердием всепетая Богородице, на мое лютое телесе озлобление, и исцели души моея болезнь.

*И глаголет иерей, или диакон, ектению малую:*

Паки и паки миром Господу помолимся.

*Лик:*
Господи помилуй.

Заступи, спаси, помилуй и сохрани нас Боже, твоею благодатию.

Пресвятую, пречистую, преблагословенную, славную владычцу нашу Богородицу, и приснодеву Марию, со всеми святыми помянувше, сами себе и друг друга, и весь живот наш Христу Богу предадим.

*Возглас:*
Ты бо еси царь мира и Спас душ наших, и тебе славу возсылаем, отцу и сыну и святому духу, ныне и присно и во веки веков.

*Лик:*
Аминь.

*И абие, кондак а~ акафиста:*

Взбранной воеводе, владычце нашей Богородице, похвальная пения приносим ти раби твои, яко пришествием честнаго образа твоего стяжавшии щит крепкий, стену необоримую и стража неусыпна: ты же, яко имущая державу непобедимую, покрый и защити нас, владычце, от всех врагов видимых и невидимых, и избави от всякаго вреда, душевнаго и телеснаго, да зовем ти: Радуйся, благая вратарнице, двери райския верным отверзающая.

*Икос а~.*

Ангел предстатель послан бысть рещи Богородице, егда паде ей жребий апостольскаго служения в земле иверстей: не разлучайся иерусалима, жребий же тебе падший просветится в последния дни, ты же имаши потрудитися в земли, юже тебе Бог изволит. Темже радуйся, еюже евангелие благовестится: радуйся, еюже идольская прелесть упразднится. Радуйся, еюже власть князя тмы разрушится: радуйся еюже царство Христово утвердится. Радуйся, падших во тму идолослужения к свету евангелиа воззвание: радуйся, от рабства диаволу, в свободу славы чад божиих приведение. Радуйся, готовая служительнице сына своего и Бога: радуйся, послушанием преслушание евы исцеляющая. Радуйся, высото добродетелей: радуйся, глубино смиренномудрия. Радуйся, еюже невернии познают творца: радуйся, еюже вернии усыновляются отцу. Радуйся, благая вратарнице, двери райския верным отверзающая.

*Кондак в~.*

Видящи святая Дева дивное и новое о себе промышление божие, яко раба господня, присно готовая творити волю его, возопи: Аллилуиа.

*Икос в~.*

Разум недоразумеваемый глагола ангельскаго, разумен тебе пречистая творя Господь, управи шествие твое к горе афонстей, идеже проповедася тобою евангелие, и тако явися жребий твой. мы же радостно вопием: Радуйся, освятившая афон своим пришествием: радуйся, низложившая тамо идолов. Радуйся, насадившая тамо веру истинную: радуйся, неверие отгнавшая. Радуйся, в жребий себе гору сию избравшая: радуйся, благодать сему месту обещавшая. Радуйся, верным живущым в ней подательнице земных благ: радуйся, споручнице вечнаго их спасения. Радуйся, теплая ходатаице о живущих в жребии твоем: радуйся, всех врагов их устрашение. Радуйся, милость сына своего до скончания века месту сему обещавшая: радуйся, благодать его неотступною быти предрекшая. Радуйся, благая вратарнице, двери райския верным отверзающая.

*Кондак г~.*

Сила вышняго заступлением Богоматере осени святую гору, и удолия и дебри ея, яко село пространное показа, всем в иноческой жизни хотящым жати спасение, внегда пети сице: Аллилуиа.

*Икос г~.*

Имея промышление о жребии своем, людех иверския земли, устроила еси в месте, идеже сама к афону пристала еси, обитель роду их, в тихое пристанище ищущым спасения, хотя даровати ей в щит и ограждение икону свою, да вси взывают: Радуйся, пославшая проповедницу евангелия в землю иверскую: радуйся, обратившая сию страну от прелести идольской к свету Христову. Радуйся, отрасли неувядаемыя розго, дивную лозу нине даровавшая: радуйся от нея произрастившая гроздие чудес и благия веры. Радуйся, сад духовный на афоне насадившая: радуйся, струю из\ него просвещения духовнаго стране иверстей источившая. Радуйся, евфимиа златословесныя уста: радуйся, торникиа непобедимая крепосте. Радуйся, царей благочестивых укрепление: радуйся, иноков ограждение. Радуйся, тихое пристанище ищущих спасения: радуйся, вечный покой им уготовляющая. Радуйся, благая вратарнице, двери райския верным отверзающая.

*Кондак д~.*

Бурю внутрь имея помышлений сумнительных, честная вдовица, яже в никеи, смятеся, зря копием воина иконоборца прободену святую и чтимую икону Богоматере, и абие источившу кровь, и страхом обдержима, да не поругана будет святая икона, с молитвою слезоточащи вверже в море. увидев же ю прямо верху воды путь творящу, и текущу к западу, возопи с веселием: Аллилуиа.

*Икос д~.*

Видеша иноцы святыя горы явльшийся в мори яко пламень, яко столп огнен, егоже верх досязаше небеси, яко солнце сияющее, и в нощи притекоша к краю моря, и видевше святую икону Богоматере, по морю носимую силою свыше, возопиша благодатней: Радуйся купино, законоположником предзримая: радуйся столпе огненный, наставляяй сущыя во тме. Радуйся лествице, досязающая до небес, еюже сниде Бог: радуйся мосте, преводяй сущих от земли на небо. Радуйся, заре таинственнаго дне: радуйся звездо, являющая солнце. Радуйся, свет неизреченный родившая: радуйся, еже како ниединаго же научившая. Радуйся, облеченная в солнце, сияющая благодатию и славою всей вселенней: радуйся молние, душы просвещающая, и верных смыслы озаряющая. Радуйся, светлосте во тме светящая: радуйся яко многосветлое возсияваеши просвещение. Радуйся, благая вратарнице, двери райския верным отверзающая.

Кондак е~.

Боготечную икону свою дати хотя иверстей обители, рекла еси Богомати преподобному гавриилу: иди с ликом иноков к брегу моря, сниди в пучину и приими икону мою. он же, верою и любовию окриляемь, по воде аки по суху ходя, прият ю во об\ъятия своя, и достигши сокровища, иным недостижимаго, в достояние иноков рода своего иверскаго, веселяся пояше: Аллилуиа.

Икос е~.

Видеша иноцы иверстии многажды икону Богоматере из\ храма в верху врат монастырских, на стену града незримою силою изнесенную, ужасахуся и стояху, зовуще к ней таковая: Радуйся, святую икону дати нам изволившая: радуйся, покров ея быти нам обещавшая. Радуйся, любовь твою к обители нашей показавшая: радуйся, благое о ней промышление явившая. Радуйся, помощь наша в чуждей стране: радуйся, в странствии нашем утешение. Радуйся, божие к нам благоволение: радуйся, наше к Богу дерзновение. Радуйся, слез наших избавление: радуйся, сирых нас защитнице. Радуйся, ограждение наше: радуйся, едина радосте наша. Радуйся, благая вратарнице, двери райския верным отверзающая.

*Кондак з~.*

Проповедника творя гавриила воли своея, рекла еси к нему владычце: не приидох хранима быти от вас, но да буду аз хранительница ваша не токмо в настоящем, но и в будущем веце. се даю вам знамение: дондеже зрите в монастыре икону мою, не оскудеет вам благодать сына моего и милость, да вопиют ему вси: Аллилуиа.

*Икос з~.*

Возсия радость велия слышавшым твоя Богомати обетования, и тебе небесней вратарнице, храм на вратех обители, с веселием иноцы воздвигоша, и возопиша тако: Радуйся, хранительнице наша в настоящем веце: радуйся, предстательнице наша в будущем. Радуйся, страху божию нас научающая: радуйся, на путь добродетели наставляющая. Радуйся, дерзновение наше и надеждо: радуйся, упование наше и покров. Радуйся, благоутробие сына своего к нам преклонившая: радуйся, благодать его неоскудно пребывати с нами возвещающая. Радуйся, святую икону залогом милости давшая: радуйся, дар чудодействия ей даровавшая. Радуйся, прилог всякаго зла от обители отражающая: радуйся, всему благому вход отверзающая. Радуйся, благая вратарнице, двери райския верным отверзающая.

*Кондак з~.*

Хотящу иногда злочестивому амире обитель иверскую разорити, и стадо иноков тамо собранное разсеяти, скоро позна крепкое обители заступление от Богоматере, увидев корабли своя в пучине моря погрязшыя, и ратники изгибшыя: и пришед со смирением, сребро и злато в обитель даяше, молитвы прося. иноцы же, видевше сия, возопиша к Богу: Аллилуиа.

*Икос з~.*

Новыя и безчисленныя чудеса показа Богоматрь, в обители оскудение вина, муки и елеа восполняющи, беснующыя исцеляя, хромым даруя хождение, слепым прозрение, и всяк недуг врачуя, да видяще чудеса сия воспевают тебе: Радуйся, взбранная воеводо, враги побеждающая: радуйся, скорая на помощь призывающым тя. Радуйся, не презирающая моления нашего: радуйся, обещания своего не отступающая. Радуйся, скорбь обители в радость претворяющая: радуйся, оскудение обители восполняющая. Радуйся, слепых прозрение: радуйся, хромых хождение. Радуйся, всех немощных целительнице: радуйся всех скорбных утешительнице. Радуйся, яко не престаеши промышляющи и спасающи нас: радуйся, яко от толиких бед избавляеши нас. Радуйся, благая вратарнице, двери райския верным отверзающая.

*Кондак и~.*

Странно покрываемую от иконы Богоматре обитель иверскую слышав патриарх никон, вожделе и российстей стране благодати ея стяжати причастие: сего ради создав обитель в честь славнаго образа, со тщанием испроси из\ъображение чудотворнаго образа Богоматере, да покровом ея защищаеми, вопиют Богу: Аллилуиа.

*Икос и~.*

Вся сущи в вышних, но и нижних не отступая, благоизволила еси Богомати, якоже древле антонию даровася благословение горы афонския на утверждение обители печерския, даровати и новой обители в стране российстей свою благодать, еюже благословила еси афон, в подобии честнаго образа твоего. темже взываем ти: Радуйся, страны российския покрове, ширший облака: радуйся, православныя веры в ней ограждение и утверждение. Радуйся, православныя церкве непоколебимый столпе: радуйся, ересей и расколов обличение. Радуйся, светлыми лучами чудотворных икон всю страну озаряющая: радуйся, дары исцелений и милостей от них источающая. Радуйся, скиптра царей наших утверждение: радуйся, врагов устрашение. Радуйся, святителей веселие: радуйся, иереев похвало. Радуйся, иноков наставнице: радуйся, всего рода нашего спасение. Радуйся, благая вратарнице, двери райския верным отверзающая.

*Кондак ф~.*

Всяко тщание имущи о написании честнаго образа милостивыя вратарницы, сонм постников иверских молебная пения совершает, водою от чудныя иконы омывает дску, на нейже имать из\ъобразитися честный образ, и преподобнаго иамвлиха освящает, иже подвизався в посте, молитве и бдении со всею братиею, списа вапы святою водою и мощами освященными честное из\ъображение Богоматере, выну моляся и вопия Богу: Аллилуиа.

*Икос ф~.*

Ветия многовещанныя, яко рыбы безгласныя видим о тебе, Богородице: недоумеют бо, како по достоинству похвалити вся чудеса твоя, явленная роду нашему от святыя твоея иконы: еще бо на пути в российскую страну чудодействоваше, благочестивому мануилу повелевая выкуп дати неверным, возбраняющым шествие святыя иконы в страну русскую, и сугубо ему послежде отдавши. мы же, дивящеся, верно вопием ти: Радуйся, источниче чудес неизчерпаемый: радуйся, всякия милости подательнице. Радуйся, всегда теплая о нас ходатаице к Богу: радуйся, промышления его о нас сокровище. Радуйся, сущым в бедах прибежище: радуйся, скорбящих утешение. Радуйся, больных исцеление: радуйся, немощных укрепление. Радуйся, вдов заступление: радуйся, сиротствующих милосердая Мати. Радуйся, заблуждающих на путь истины обращение: радуйся, грешников к покаянию воззвание. Радуйся, благая вратарнице, двери райския верным отверзающая.

Кондак и~.

Спасти хотя многия люди от бед и скорбей, источаеши Богомати неоскудный источник милости, от своея иконы роду нашему: се бо и в царствующем граде москве, благая вратарница являешися всем покланяющымся тебе, скорое вспоможение подавая, и в новой обители иверстей, благодати струи от иконы твоея испущаеши, и во иных градех, обителех и весех чтущым тя полезное прошение исполняя. Темже прославляя Бога, давшаго нам благодать таковую, вопием ему: Аллилуиа.

Икос и~.

Стена еси иноческому чину Богородице, и всем к тебе прибегающым: ибо небесе и земли творец, вселься в девственной утробе твоей, научи всех чистоты и целомудрия ревнителей возглашати тебе: Радуйся, девства сосуде избранный: радуйся, чистейший образе целомудрия. Радуйся, чертоже безсеменнаго уневещения: радуйся, невесто неневестная. Радуйся, сеятеля чистоты рождшая: радуйся, верных Господеви сочетавшая. Радуйся, в бури искушений скорая помощнице: радуйся, прилоги врага отражающая. Радуйся, мглу душевредных страстей отгоняющая: радуйся, помыслы очищающая. Радуйся, земныя сласти презирати научающая: радуйся, к горнему умы и сердца направляющая. Радуйся, благая вратарнице, двери райския верным отверзающая.

*Кондак а~и.*

Пение всякое побеждается, спростретися тщащееся ко множеству многих щедрот твоих: равночисленныя бо песка песни аще приносим ти, владычце наша Богородице, ничтоже совершаем достойно, яже подаваеши нам, о тебе вопиющым: Аллилуиа.

*Икос а~и.*

Светоприемную свещу, сущым во тме бед явльшуюся, зрим святую икону Богоматере: невещественный бо огнь благодати приемлющи, лучами чудес всех озаряет, научая сице взывати благословенней: Радуйся, во всяких нуждах скорое вспоможение: радуйся, в печалех быстрое услышание. Радуйся, от огня, меча и нашествия иноплеменных нас избавляющая: радуйся, от глада и напрасныя смерти нас свобождающая. Радуйся, от язвы и всегубительства смертнаго нас соблюдающая: радуйся, бедствующым в пути, на суше и на водах внезапное вспоможение. Радуйся, язв душевных и телесных врачевание: радуйся, оставленных врачами в свои руки приемлющая. Радуйся, милосердая утешительнице всех скорбящих и обремененных: радуйся, не отвергающая всех презренных и отверженных. Радуйся, самых отчаянных из\ рова погибели исхищающая: радуйся, и мене обнаженнаго добрых дел, не оставляющая своим покровом и заступлением. Радуйся, благая вратарнице, двери райския верным отверзающая.

*Кондак в~и.*

Благодать дати восхотев долгов древних, всех долгов решитель человеком, прииде собою ко отшедшым того благодати, и раздрав рукописание, дарова нам крепкое богоблагодатныя ходатайство, да вопием вси молитвами ея: Аллилуиа.

*Икос в~и.*

Поюще твоя чудеса, являемая нам в жизни сей, хвалим тя Богородице, яко неисчерпаемый источник милости. но припадая к тебе пред\ чудотворною иконою твоею, молим тя смиренно, буди нам покров и защищение и в день кончины нашея, и егда имамы предстати на суд страшному престолу сына твоего, да вопием ти: Радуйся, во славе приседящая престолу сына твоего, и тамо нас воспоминающая: радуйся, с сыном твоим и богом вечно царствующая, и о нас ходатайствующая. Радуйся, уповающым на тя конец живота непостыден дающая: радуйся, безболезненную и мирную кончину устрояющая. Радуйся, мытарств горьких избавление: радуйся, от власти князя воздушнаго освобождение. Радуйся, грехов наших непоминовение: радуйся, по Господе упование нам блаженныя жизни. Радуйся, уповающым на тя, одесную сына твоего стояние устрояющая: радуйся, блаженнаго гласа онаго, небеснаго царствия наследие обещающаго, слышати сподобляющая. Радуйся, благая Мати, всех чтущих тя жити с собою вселяющая: радуйся, крепкая надеждо вечнаго спасения всем Христианом. Радуйся, благая вратарнице, двери райския верным отверзающая.

*Кондак г~и.*

О всепетая Мати, пресвятая госпоже Дево Богородице, призри на нас приносящих смиренно со слезами малыя сия молитвы пред\ пречистым твоим образом, и все упование и надежду возложивших на тя, и избави нас всех бед и напастей в животе сем, и будущия изми муки, да спасаемии тобою вопием выну: Аллилуиа. *Трижды.*

*И паки чтется первый икос:*
Ангел предстатель: *и кондак первый:*
Взбранной воеводе:

*Скончавшуся же акафисту,глаголет священник абие:*

Вонмем, премудрость, вонмем.

*Прокимен, глас д~:*
Помяну имя твое во всяком роде и роде.

*Стих:*
Слыши дщи и виждь, и приклони ухо твое.

*Священник:*
Премудрость, прости, услышим святаго евангелиа. Мир всем.

*Лик: И*
духови твоему.

*Священник: От*
луки святаго евангелиа чтение.

*Лик:*
Слава тебе, Господи, слава тебе.

*Священник:*
Вонмем.

*И глаголет евангелие от луки, зачало д~:*

Во дни оны, воставши мариам, иде в горняя со тщанием во град иудов. И вниде в дом захариин, и целова елисавет. И бысть, яко услыша елисавет целование Мариино, взыграся младенец во чреве ея: и исполнися духа свята елисавет. И возопи гласом велиим, и рече: благословена ты в женах, и благословен плод чрева твоего. И откуду мне сие, да прииде Мати Господа моего ко мне; Се бо яко бысть глас целования твоего во ушию моею, взыграся младенец радощами во чреве моем. И блаженна веровавшая, яко будет совершение глаголанным ей от Господа. И рече мариам: величит душа моя Господа, и возрадовася дух мой о Бозе спасе моем. Яко призре на смирение рабы своея: се бо от ныне ублажат мя вси роди. Яко сотвори мне величие сильный, и свято имя его. Пребысть же мариам с нею яко три месяцы, и возвратися в дом свой.

*Лик:*
Слава тебе, Господи, слава тебе.

*Слава, глас з~:*

Молитвами Богородицы, милостиве, очисти множества согрешений наших.

*И ныне:*

Молитвами Богородицы, милостиве, очисти множества согрешений наших.

*Таже:*

Помилуй мя, Боже, по велицей милости твоей, и по множеству щедрот твоих очисти беззаконие мое.

*Глас з~:*

Не ввери мя человеческому предстательству, пресвятая владычце, но приими моление раба твоего: скорбь бо обдержит мя, терпети не могу демонскаго стреляния, покрова не имам, ниже где прибегну окаянный, всегда побеждаемь, и утешения не имам, разве тебе владычце мира: упование и предстательство верных, не презри моление мое, полезно сотвори.

*И по сих глаголет священник:*

Спаси, Боже, люди твоя и благослови достояние твое, посети мир твой милостию и щедротами, возвыси рог Христиан православных и низпосли на ны милости твоя богатыя: молитвами всепречистыя владычцы нашея Богородицы и приснодевы Марии: силою честнаго и животворящаго креста: предстательствы честных небесных сил безплотных: честнаго, славнаго пророка, предтечи и крестителя иоанна: святых славных и всехвальных апостол: иже во святых отец наших, и вселенских великих учителей и святителей, василиа великаго, григориа богослова и иоанна златоустаго: иже во святых отца нашего николаа, архиепископа мирликийскаго, чудотворца: святых равноапостольных мефодиа и кирилла, учителей словенских, святых равноапостольных великаго князя владимира и великия княгини ольги: иже во святых отец наших всея россии чудотворцев, михаила, петра, алексиа, ионы, филиппа, и священномученков патриархов иова, ермогена и тихона: святителей макариа, иннокентиа и филарета, митрополитов московских: святителя димитриа, митрополита ростовскаго: святителя владимира, митрополита киевскаго и галицкаго: святителя вениамина, митрополита петроградскаго: святителя игнатиа, епископа кавказскаго: святителя феофана епископа, затворника вышинскаго: святителя иоасафа, епископа белгородскаго: святых славных и добропобедных мучеников: святаго великомученка и победоносца георгиа: святаго великомученка и целителя пантелеимона: святыя мученцы великия княгини елисаветы: святых благоверных князей александра невскаго, даниила московскаго и димитриа донскаго: преподобных и богоносных отец наших: сергиа и никона, игуменов радонежских: преподобных антониа и феодосиа и прочих киевопечерских чудотворцев: преподобнаго серафима саровскаго: преподобнаго иова, игумена почаевскаго: преподобномученка корнилиа псковопечерскаго: преподобнаго амвросиа, старца оптинскаго: преподобнаго паисиа величковскаго: преподобных схимонаха кирилла и схимонахини марии: святаго праведнаго иоанна кронштадтскаго чудотворца: святыя блаженныя матери ксении петербургския: святых и праведных богоотец иоакима и анны: и всех святых: молим тя, многомилостве Господи, услыши нас грешных, молящихся тебе, и помилуй нас.

*Лик:*
Господи помилуй, *в~и.*

*Возглас:*
Милостию и щедротами и человеколюбием единороднаго твоего сына, с нимже благословен еси, со пресвятым и благим и животворящим твоим духом, ныне и присно и во веки веков.

*Лик:*
Аминь.

*Песнь з~.*

*Ирмос: От*
иудеи дошедше отроцы в вавилоне иногда, верою троическою пламень пещный попраша, поюще: отцев Боже, благословен еси.

Наше спасение якоже восхотел еси, Cпасе, устроити, во утробу Девыя вселился еси, юже миру предстательницу показал еси: отец наших, Боже, благословен еси.

Волителя милости, егоже родила еси Мати чистая, умоли избавитися от прегрешений и душевных скверн, верою зовущым: отец наших, Боже, благословен еси.

*Слава:*

Сокровище спасения и источник нетления тя рождшую, и столп утверждения, и дверь покаяния зовущым показал еси: отец наших, Боже, благословен еси.

*И ныне:*

Телесныя слабости и душевныя недуги, богородительнице, любовию приступающих к крову твоему, Дево, исцелити сподоби, Cпаса Христа нам рождшая.

*Песнь и~.*

*Ирмос:*
Царя небеснаго, егоже поют вои ангельстии, хвалите и превозносите во вся веки.

Помощи яже от тебе требующыя, не презри, Дево, поющыя и превозносящыя тя во веки.

Неможение души моея исцеляеши и телесныя болезни, Дево, да тя прославлю, чистая, во веки.

*Слава:*

Исцелений богатство изливаеши верно поющым тя, Дево, и превозносящым неизреченное твое рождество.

*И ныне:*

Напастей ты прилоги отгоняеши и страстей находы Дево: темже тя поем во вся веки.

*Песнь ф~.*

*Ирмос:*
Воистинну Богородицу тя исповедуем, спасении тобою, Дево чистая, с безплотными лики тя величающе.

Тока слез моих не отвратися, яже от всякаго лица всяку слезу отемшаго, Дево, Христа рождшая.

Радости мое сердце исполни, Дево, яже радости приемшая исполнение, греховную печаль потребляющи.

Пристанище и предстательство тебе прибегающих буди, Дево, и стена нерушимая, прибежище же и покров, и веселие.

*Слава:*

Света твоего зарями просвети, Дево, мрак неведения отгоняющи, благоверно Богородицу тя исповедающих.

*И ныне:*

На месте озлобления немощи смирившагося, Дево, исцели, из\ нездравия во здравие претворяющи.

*И абие:*

Достойно есть, яко воистинну блажити тя Богородицу, присноблаженную и пренепорочную, и матерь Бога нашего. Честнейшую херувим и славнейшую без\ сравнения серафим, без\ истления Бога слова рождшую, сущую Богородицу тя величаем.

*И кадит священник жертвенник и люди, и мы поем настоящыя Богородичны, глас и~:*

Вышшую небес и чистшую светлостей солнечных, избавльшую нас от клятвы, владычцу мира песньми почтим.

*От*
многих моих грехов немощствует тело, немощствует и душа моя: к тебе прибегаю, благодатней, надеждо ненадежных, ты ми помози.

Владычце и Мати избавителя, приими моление недостойных раб твоих, да ходатайствуеши к рождшемуся от тебе: о владычце мира, буди ходатаица.

Поем прилежно тебе песнь ныне всепетой Богородице радостно, со предтечею, и всеми святыми, моли Богородице, еже ущедрити ны.

Вся ангелов воинства, предтече господень, апостолов двоенадесятице, святии вси с Богородицею сотворите молитву, во еже спастися нам.

*Иерей, или диакон:*

Помилуй нас, Боже, по велицей милости твоей, молим ти ся, услыши и помилуй.

*Лик:*
Господи помилуй, *трижды.*

Еще молимся о великом господине и отце нашем святейшем патриарсе алексии и о всем во Христе братстве нашем, и о всякой души христианстей, скорбящей же и озлобленней, милости божия и помощи требующей: о покровении града сего и живущих в нем: о мире и состоянии всего мира: о благостоянии святых божиих церквей: о спасении и помощи со тщанием и страхом божиим труждающихся и служащих отец и братий наших: о оставльшихся и во отшествии сущих: о исцелении в немощех лежащих: о успении, ослабе, блаженней памяти и оставлении грехов всех преждеотшедших отец и братий наших, зде лежащих и повсюду, православных: о избавлении плененных, и о братиях наших во службах сущих, и о всех служащих и служивших во святем храме сем рцем.

Еще молимся о еже сохранитися граду сему, и святому храму сему и всякому граду и стране, от глада, губительства, труса, потопа, огня, меча, нашествия иноплеменников и междоусобныя брани: о еже милостиву и благоуветливу быти благому и человеколюбивому Богу нашему, отвратити всякий гнев на ны движимый, и избавити ны от належащаго и праведнаго своего прещения, и помиловати ны.

Еще молимся о милости, жизни, мире, здравии, спасении, посещении, прощении и благопоспешении рабов божиих, братии и прихожан святаго храма сего.

Еще молимся, и о еже услышати Господу Богу глас моления нас грешных, и помиловати нас.

*Возглас:*
услыши ны, Боже, спасителю наш, упование всех концев земли и сущих в мори далече: и милостив, милостив буди, Владыко, о гресех наших, и помилуй ны.

Милостив бо и человеколюбец Бог еси, и тебе славу возсылаем, отцу и сыну и святому духу, ныне и присно и во веки веков.

*Лик:*
Аминь.

*Священник:*
Ко пресвятей владычце нашей Богородице и приснодеве Марии помолимся.

*Лик:*
Пресвятая Богородице, спаси нас.

*И глаголет священник молитву сию:*

О пресвятая владычце и госпоже Богородице, приими недостойную молитву нашу, и сохрани от навет злых человек, и от напрасныя смерти, и даруй нам прежде конца покаяние. На моление наше умилосердися, и радость вместо печали даруй. И избави нас, госпоже, от всякия беды и напасти, скорби и болезни, и от всякаго зла, и сподоби нас, грешных рабов своих, одесную стати во втором пришествии сына твоего Христа Бога нашего, и наследники нас быти сподоби царствия небеснаго, и жизни вечныя, со всеми святыми в безконечныя веки.

*Лик:*
Аминь.

*Священник:*
Премудрость. Пресвятая Богородице, спаси нас.

*Лик:*
Честнейшую херувим и славнейшую без\ сравнения серафим, без\ истления Бога слова рождшую, сущую Богородицу тя величаем.

*Священник:*
Слава тебе, Христе Боже, упование наше, слава тебе.

*Лик:*
Слава отцу, и сыну, и святому духу, и ныне и присно, и во веки веков, аминь.

Господи помилуй, *трижды.*
Благослови.

*Священник:*
Христос истинный Бог наш, молитвами пречистыя своея матере, святых славных и всехвальных апостол, святых праведных богоотец иоакима и анны, и всех святых, помилует и спасет нас, яко благ и человеколюбец.

*Лик:*
Господи помилуй, *трижды.*

*Величание:*

Величаем тя, пресвятая Дево, богоизбранная отроковице, и чтим образ твой святый, имже точиши исцеления всем с верою притекающым.

