<::рус>  Оцифровка и приведение к грамматическим нормам ЦС-языка: протоиерей Николай Диваков, Людоговский Ф. Б.

<::слав>

*Благословение супруг чад неимущих.*
{Источник: Требник. Рим. 1980}

услыши ны, милосерде и всемогущий Боже, да еже деется служительством нашим, сие исполнится твоею благодатию. Буди милостив, Господи, молением нашым, и воспомяни уставы твоя, имиже умножения человеческаго рода уставил еси, милостивне предстани, да еже тобою сочетано бысть, сие твоею помощию сохранится. Боже преблагий, властию силы твоея, от несущих вся сотворивый, и всяких вещей начатки установивый, человека во образ божий сотворивый с неразлучною помощию жены, да телеси женскому даси от мужеска начаток, уча: никакоже разлучитися, еже Богу от единаго установити подобаше. Боже наш, иже высокою тайною супружества союз, во еже им предзнаменовати тайну Христа с церковию соединения, освятил еси: имже невеста совокупляется мужу, и дружество первее установленное сицевым даруется благословением: еже самое токмо ни прародительным грехом, ниже потопом ноевым разорися. Сего ради призри, милосерде, на рабы твоя сия *имярекъ*
, супружным союзом связанныя, твоего же прибежища и помощи просящыя, да будет в них иго милости и мира и радования, и ничтоже в них от дел их сатана обрящет: да будут плодовити, и да узрят сыны сынов своих, даже до третияго и четвертаго рода, к вожделенной старости достигнут и внидут в небесную скинию. Яко милостив и человеколюбец Бог еси, и тебе славу возсылаем, отцу, и сыну, и святому духу, ныне и присно, и во веки веков.

*Лик: Аминь.*

*И кропит я иерей священною водою.*

*Молитва иная.*

Господи Иисусе Христе, преблагословенныя Девы марии обрученныя иосифови пресвятейший сыне, в раи земном женитву установивый ко умножению и сохранению рода человеческаго, и туюжде в пришествии твоем чудесне почтый, и начаток чудес твоих освятивый: благоизволи рабы твоя сия *имярекъ*
яже сочетал еси, заступлением преблагословенныя Девы Марии, матере твоея, и моленьми всех святых твоих, благословити и от всякаго связания, злодействия и волхования сатаны и слуг его свободити: даждь им чадородия благодать, да свободне совершают женитву свою и оплодоносят ложе свое, во еже родити и воспитати чада в хвалу и славу твою: во имя отца, и сына, и святаго духа. *Аминь.*

*Молитва иная.*

Господи Иисусе Христе, сыне Бога живаго, иже чрево пресвятыя Девы Марии чудесне плодно сотворил еси, да от духа свята зачнет, родит и воспитает тя, Бога и спаса нашего, молим ти ся и мили ся тебе деем, премилосерде Господи, да сим рабом твоим *имярекъ*
плод подаси, о еже им родити и воспитати чада в живот вечный. Боже превечный, ты благословил еси прародители нашя супружеством, благослови и сия, даруя им плод семене, и оживотвори утробу невесты, еже имети наследие дома Христианскаго во благое: во имя отца, и сына, и святаго духа. *Аминь.*

