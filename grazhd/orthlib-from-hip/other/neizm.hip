На велицей вечерни.

Песнь софрония, патриарха иерусалимскаго:

Свете тихий святыя славы, безсмертнаго отца небеснаго, святаго, блаженнаго, Иисусе Христе: пришедше на запад солнца, видевше свет вечерний, поем отца, сына, и святаго духа, Бога. Достоин еси во вся времена пет быти гласы преподобными, сыне божий, живот даяй: темже мир тя славит.

Сподоби, Господи:

Сподоби, Господи, в вечер сей без\ греха сохранитися нам. Благословен еси, Господи, Боже отец наших, и хвально, и прославлено имя твое во веки, аминь. Буди, Господи, милость твоя на нас, якоже уповахом на тя.

Благословен еси, Господи, научи мя оправданием твоим. Благословен еси, Владыко, вразуми мя оправданием твоим. Благословен еси, святый, просвети мя оправдании твоими.

Господи, милость твоя во век: дел руку твоею не презри. Тебе подобает хвала, тебе подобает пение, тебе слава подобает, отцу и сыну и святому духу, ныне, и присно, и во веки веков, аминь.

Молитва святаго симеона богоприимца:

Ныне отпущаеши раба твоего, Владыко, по глаголу твоему, с миром: яко видеста очи мои спасение твое, еже еси уготовал пред\ лицем всех людей, свет во откровение языков, и славу людей твоих Исраиля.

псалом л~г:

Благословлю Господа на всякое время, выну хвала его во устех моих. О Господе похвалится душа моя: да услышат кротцыи, и возвеселятся. Возвеличите Господа со мною, и вознесем имя его вкупе. Взысках Господа, и услыша мя, и от всех скорбей моих избави мя. Приступите к нему, и просветитеся, и лица ваша не постыдятся. Сей нищий воззва, и Господь услыша и, и от всех скорбей его спасе и. Ополчится ангел господень окрест боящихся его, и избавит их. Вкусите и видите, яко благ Господь: блажен муж, иже уповает нань. Бойтеся Господа вси святии его, яко несть лишения боящымся его. Богатии обнищаша и взалкаша: взыскающии же Господа не лишатся всякаго блага.

На утрени.

Слава в вышних Богу, и на земли мир, в человецех благоволение. (Трижды.)

Господи, устне мои отверзеши, и уста моя возвестят хвалу твою. (Дважды.)

Полиелей:

Хвалите имя господне, хвалите раби Господа. Аллилуиа (Трижды).

Благословен Господь от сиона, живый во иерусалиме. Аллилуиа (Трижды).

Исповедайтеся Господеви, яко благ: яко в век милость его. Аллилуиа (Трижды).

Исповедайтеся Богу небесному: яко в век милость его. Аллилуиа (Трижды).

Антифон д~-го гласа:

От юности моея мнози борют мя страсти: но сам мя заступи и спаси, Cпасе мой.

Слава: Ненавидящии сиона, посрамитеся от Господа, яко трава бо огнем, будете изсохше.

И ныне: Святым духом всяка душа живится, и чистотою возвышается, светлеется тройческим единством священнотайне.

Воскресная песнь по евангелии:

Воскресние Христово видевше, поклонимся святому Господу Иисусу, единому безгрешному. Кресту твоему покланяемся, Христе, и святое воскресние твое поем и славим: ты бо еси Бог наш, разве тебе иного не знаем, имя твое именуем. Приидите, вси вернии, поклонимся святому Христову воскреснию: се бо прииде крестом радость всему миру. Всегда благословяще Господа, поем воскресние его: распятие бо претерпев, смертию смерть разруши.

Слава: Молитвами апостолов, милостиве, очисти множества согрешений наших.

И ныне: Молитвами Богородицы, милостиве, очисти множества согрешений наших.

Помилуй мя, Боже, по велицей милости твоей, и по множеству щедрот твоих очисти беззаконие мое.

Воскрес Иисус от гроба, якоже прорече, даде нам живот вечный, и велию милость.

Песнь пресвятыя Богородицы:

Величит душа моя Господа, и возрадовася дух мой о Бозе спасе моем:

Яко призре на смирение рабы своея: се бо отныне ублажат мя вси роди:

Яко сотвори мне величие сильный, и свято имя его: и милость его в роды родов боящымся его.

Сотвори державу мышцею своею: расточи гордыя мыслию сердца их:

Низложи сильныя со престол, и вознесе смиренныя: алчущыя исполни благ, и богатящыяся отпусти тщы.

Восприят Исраиля отрока своего, помянути милости, якоже глагола ко отцем нашым, аврааму и семени его даже до века.

По каждем стисе поется сей припев:

Честнейшую херувим и славнейшую без\ сравнения серафим, без\ истления Бога слова рождшую, сущую Богородицу тя величаем.

Славословие великое

Слава в вышних Богу, и на земли мир, в человецех благоволение. Хвалим тя, благословим тя, кланяемтися, славословим тя, благодарим тя великия ради славы твоея.

Господи, царю небесный, Боже отче вседержителю. Господи, сыне единородный Иисусе Христе, и святый душе. Господи Боже, агнче божий, сыне отечь, вземляй грех мира, помилуй нас: вземляй грехи мира, приими молитву нашу: седяй одесную отца, помилуй нас. Яко ты еси един свят, ты еси един Господь, Иисус Христос, в славу Бога отца, аминь.

На всяк день благословлю тя, и восхвалю имя твое во веки, и в век века.

Сподоби, Господи, в день сей без\ греха сохранитися нам. Благословен еси, Господи, Боже отец наших, и хвально, и прославлено имя твое во веки, аминь. Буди, Господи, милость твоя на нас, якоже уповахом на тя.

Благословен еси, Господи, научи мя оправданием твоим (Трижды).

Господи, прибежище был еси нам в род и род. Аз рех: Господи, помилуй мя, исцели душу мою, яко согреших тебе. Господи, к тебе прибегох: научи мя творити волю твою, яко ты еси Бог мой.

Яко у тебе источник живота, во свете твоем узрим свет: пробави милость твою ведущым тя.

Святый Боже, святый крепкий, святый безсмертный, помилуй нас (Трижды).

Слава, и ныне: Святый безсмертный, помилуй нас. Святый Боже, святый крепкий, святый безсмертный, помилуй нас.

На литургии.

Первый антифон:

Благослови, душе моя, Господа. благословен еси, Господи.

Благослови, душе моя, Господа, и вся внутренняя моя, имя святое его.

Благослови, душе моя, Господа, и не забывай всех воздаяний его.

Очищающаго вся беззакония твоя, исцеляющаго вся недуги твоя,

Избавляющаго от истления живот твой, венчающаго тя милостию и щедротами,

Исполняющаго во благих желание твое: обновится яко орля юность твоя.

Щедр и милостив Господь, долготерпелив и многомилостив.

Благослови, душе моя, Господа, и вся внутренняя моя, имя святое его.

Благословен еси, Господи.

Вторый антифон:

Хвали душе моя Господа: Восхвалю Господа в животе моем, пою Богу моему, дондеже есмь.

Не надейтеся на князи, на сыны человеческия, в нихже несть спасения.

Изыдет дух его, и возвратится в землю свою: в той день погибнут вся помышления его.

Блажен, емуже Бог иаковль помощник его, упование его на Господа Бога своего:

Сотворшаго небо и землю, море и вся, яже в них:

Хранящаго истину в век: Творящаго суд обидимым: дающаго пищу алчущым.

Господь решит окованныя: Господь умудряет слепцы:

Господь возводит низверженныя: Господь любит праведники:

Господь хранит пришельцы: сира и вдову приимет, и путь грешных погубит.

Воцарится Господь во век, Бог твой сионе в род и род.

Слава: и ныне:

Песнь Господу Иисусу Христу:

Единородный сыне и слове божий, безсмертен сый, и изволивый спасения нашего ради воплотитися от святыя Богородицы и приснодевы Марии, непреложно вочеловечивыйся, распныйся же Христе Боже, смертию смерть поправый, един сый святыя Троицы, спрославляемый отцу и святому духу, спаси нас.

Третий антифон: блаженны

Во царствии твоем помяни нас, Господи, егда приидеши во царствии твоем.

Блажени нищии духом: яко тех есть царство небесное.

Блажени плачущии: яко тии утешатся.

Блажени кротцыи: яко тии наследят землю.

Блажени алчущии и жаждущии правды: яко тии насытятся.

Блажени милостивии: яко тии помиловани будут.

Блажени чистии сердцем: яко тии Бога узрят.

Блажени миротворцы: яко тии сынове божии нарекутся.

Блажени изгнани правды ради: яко тех есть царство небесное.

Блажени есте, егда поносят вам, и ижденут, и рекут всяк зол глагол, на вы лжуще мене ради.

Радуйтеся и веселитеся, яко мзда ваша многа на небесех.

Слава отцу и сыну и святому духу.

И ныне и присно и во веки веков. Аминь.

Входное

Приидите, поклонимся и припадем ко Христу. Спаси ны, сыне божий, во святых дивен сый (аще неделя: воскресый из\ мертвых), поющыя ти: аллилуиа.

Херувимская песнь

Иже херувимы тайно образующе, и животворящей Троице трисвятую песнь припевающе, всякое ныне житейское отложим попечение.

Великий вход

Аминь.

Яко да царя всех под\ъимем, ангельскими невидимо дориносима чинми. Аллилуиа, аллилуиа, аллилуиа.

Милость мира

Милость мира, жертву хваления.

И со духом твоим.

Имамы ко Господу.

Достойно и праведно есть покланятися отцу и сыну и святому духу, Троице единосущней и нераздельней.

Свят, свят, свят Господь саваоф, исполнь небо и земля славы твоея: осанна в вышних, благословен грядый во имя господне, осанна в вышних.

Тебе поем, тебе благословим, тебе благодарим, Господи, и молим ти ся, Боже наш.

Достойно есть:

Причастен воскресный:

Хвалите Господа с небес, хвалите его в вышних. Аллилуиа (Трижды).

По причащении:

Видехом свет истинный, прияхом духа небеснаго, обретохом веру истинную, нераздельней Троице покланяемся: та бо нас спасла есть.

Аминь.

Да исполнятся уста наша хваления твоего, Господи, яко да поем славу твою, яко сподобил еси нас причаститися святым твоим, божественным, безсмертным и животворящым тайнам: соблюди нас во твоей святыни, весь день поучатися правде твоей. Аллилуиа, аллилуиа, аллилуиа.

