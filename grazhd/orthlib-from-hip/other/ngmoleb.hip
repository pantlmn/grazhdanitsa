<::рус>  Компиляция по различным печатным источникам, оцифровка и приведение к грамматическим нормам ЦС-языка: протоиерей Николай Диваков, Дмитрий Михалин, Анатолий Алексеевич Матвеев. <::слав>

*МОЛЕБНОЕ ПЕНИЕ*

*на новый годъ*

*По окончании литургии глаголет диакон:*

Благослови, владыко.

*Иерей:*
Благословено царство, отца, и сына, и святаго духа, ныне и присно, и во веки веков.

*Лик:*
Аминь.

*И чтутся:*
Приидите, поклонимся: *трижды.*

*И псалом кс~д:*

Тебе подобает песнь, Боже, в сионе, и тебе воздастся молитва во иерусалиме. услыши молитву мою: к тебе всяка плоть приидет. Словеса беззаконник премогоша нас: и нечестия наша ты очт\сиши. Блажен, егоже избрал еси и приял, вселится во дворех твоих. Исполнимся во благих дому твоего: свят храм твой. Дивен в правде, услыши ны, Боже, спасителю наш, упование всех концей земли и сущих в мори далече: уготовляяй горы крепостию своею, препоясан силою: смущаяй глубину морскую, шуму волн его кто постоит; смятутся языцы, и убоятся живущии в концах от знамений твоих: исходы утра и вечера украсиши. Посетил еси землю и упоил еси ю, умножил еси обогатити ю: река божия наполнися вод: уготовал еси пищу им, яко тако есть уготование. Бразды ея упой, умножи жита ея: в каплях ея возвеселится возсияющи. Благословиши венец лета благости твоея, и поля твоя исполнятся тука: разботеют красная пустыни, и радостию холми препояшутся. Одеяшася овни овчии, и удолия умножат пшеницу: воззовут, ибо воспоют.

*Слава, и ныне:*
Аллилуиа, *трижды.*

*Посем диакон глаголет ектению:*

Миром Господу помолимся.

О свышнем мире, и спасении душ наших, Господу помолимся.

О мире всего мира, благостоянии святых божиих церквей, и соединении всех, Господу помолимся.

О святем храме сем, и с верою, благоговением и страхом божиим входящих вонь, Господу помолимся.

О великом господине и отце нашем святейшем патриархе алексии, и о господине нашем преосвященнейшем митрополите *(или архиепископе, или епископе) [имярек, егоже область,]*
честнем пресвитерстве, во Христе диаконстве, о всем причте и людех, Господу помолимся.

О богохранимей стране нашей, властех и воинстве ея, Господу помолимся.

О граде сем, *[аще в монастыре: О*
святей обители сей,*]*
всяком граде, стране, и верою живущих в них, Господу помолимся.

О еже милостивно нынешнее благодарение, и мольбу нас недостойных рабов своих в пренебесный свой жертвенник прияти, и благоутробно помиловати нас, Господу помолимся.

О еже благоприятным быти молениям нашым, и простити нам и всем людем своим вся согрешения вольная и невольная, в мимошедшем лете зле нами содеянная, Господу помолимся.

О еже благословити начаток и провождение лета сего, благодатию человеколюбия своего: времена же мирна, благорастворенны воздухи, и безгрешен нам в здравии с довольством живот даровати, Господу помолимся.

О еже отвратити от нас весь гнев свой, праведно на ны грех ради наших движимый, Господу помолимся.

О еже отгнати от нас вся душетленныя страсти и растленныя обычаи: страх же свой божественный всадити в сердца наша, ко исполнению заповедей его, Господу помолимся.

О еже обновити дух правый во утробах наших, и укрепити нас в православной вере, и спешных к деланию добрых дел, и исполнению всех заповедей его сотворити, Господу помолимся.

О еже низложити вся ереси и отступства, и насадити всюду правоверие и благочестие, и обратити всех отступльших от правыя веры к познанию своея истины, и соединити их святей своей православной церкви, Господу помолимся.

О еже избавити церковь свою, и всех нас от всякия скорби, беды, гнева и нужды, и от всех врагов видимых и невидимых, здравием же, долгоденствием, и миром, и ангел своих ополчением верных своих всегда оградити, Господу помолимся.

Заступи, спаси, помилуй, и сохрани нас Боже, твоею благодатию.

Пресвятую, пречистую, преблагословенную, славную владычцу нашу Богородицу и приснодеву Марию со всеми святыми помянувше, сами себе, и друг друга, и весь живот наш Христу Богу предадим.

*Лик:*
Тебе Господи.

*Священник возглашает:*

Яко подобает тебе всякая слава, честь и поклонение, отцу, и сыну, и святому духу, ныне и присно, и во веки веков.

*Лик: Аминь.*

*Посем:*
Бог Господь, и явися нам:

*И тропари сия, глас д~:*

Благодарни суще недостойнии раби твои, Господи, о твоих великих благодеяниих на нас бывших, славяще тя хвалим, благословим, благодарим, поем и величаем твое благоутробие, и рабски любовию вопием ти: благодетелю Cпасе наш, слава тебе.

*Слава, глас г~:*

Твоих благодеяний и даров туне, яко раби непотребнии, сподобльшеся, Владыко, к тебе усердно притекающе, благодарение по силе приносим, и тебе яко благодетеля и творца славяще, вопием: слава тебе, Боже прещедрый.

*И ныне, глас в~:*

Всея твари содетелю, времена и лета во своей власти положивый, благослови венец лета благости твоея, Господи, сохраняя в мире люди твоя, и град твой, молитвами Богородицы, и спаси ны.

*Диакон:*
Вонмем. *Иерей:*
Мир всем. *Чтец: И*
духови твоему. *Диакон:*
Премудрость, вонмем.

*Чтец: Прокимен, глас д~:*
Воспою Господеви благодеявшему мне, и пою имени Господа вышняго.

*Стих:*
Возрадуется сердце мое о спасении твоем.

*Посем чтет апостол к тимофею, [зачало сп~в:]*

Чадо тимофее, молю убо прежде всех творити молитвы, моления, прошения, благодарения за вся человеки, за царя и за вся, иже во власти суть, да тихое и безмолвное житие поживем во всяцем благочестии и чистоте: сие бо добро и приятно пред\ спасителем нашим богом, иже всем человеком хощет спастися и в разум истины приити. Един бо есть Бог, и един ходатай Бога и человеков, человек Христос Иисус, давый себе избавление за всех: емуже честь и слава во веки веков, аминь.

*Иерей:*
Мир ти. *Чтец: И*
духови твоему. *Диакон:*
Премудрость. *Чтец:*
Аллилуиа, *глас д~. Таже диакон: И*
о сподобитися нам слышанию святаго евангелиа Господа Бога молим. *Лик:*
Господи помилуй, *трижды. Диакон:*
Премудрость, прости услышим святаго евангелиа. *Иерей:*
Мир всем. *Лик: И*
духови твоему. *Иерей: От*
луки святаго евангелиа чтение. *Лик:*
Слава тебе Господи, слава тебе. *Диакон:*
Вонмем.

*И абие иерей чтет евангелие от луки, [зачало г~и:]*

Во время оно, прииде Иисус в назарет, идеже бе воспитан: и вниде, по обычаю своему, в день субботный в сонмище, и воста чести. И даша ему книгу исаии пророка: и разгнув книгу, обрете место, идеже бе написано: дух Господень на мне: егоже ради помаза мя благовестити нищым, посла мя исцелити сокрушенныя сердцем, проповедати плененным отпущение и слепым прозрение, отпустити сокрушенныя во отраду, проповедати лето господне приятно. И согнув книгу, отдав слузе, седе: и всем в сонмищи очи беху зряще нань. И начат глаголати к ним, яко днесь сбыстся писание сие во ушию вашею. И вси свидетелствоваху ему, и дивляхуся о словесех благодати, исходящих из\ уст его.

*Лик:*
Слава тебе Господи, слава тебе.

*Абие диакон глаголет ектению сию:*

Рцем вси от всея души, и от всего помышления нашего рцем.

*Лик:*
Господи помилуй.

Господи вседержителю, Боже отец наших, молим ти ся, услыши и помилуй.

Помилуй нас Боже, по велицей милости твоей, молим ти ся, услыши и помилуй.

*Лик:*
Господи помилуй, трижды.

Еще молимся о великом господине и отце нашем святейшем патриархе алексии, и о господине нашем преосвященнейшем митрополите *(или архиепископе, или епископе) [имярек, егоже область,]*
и всей во Христе братии нашей.

Еще молимся о богохранимей стране нашей, властех и воинстве ея, да тихое и безмолвное житие поживем во всяком благочестии и чистоте.

Благодаряще со страхом и трепетом, яко раби непотребнии твоему благоутробию, Cпасе и Владыко наш Господи, о твоих благодеяниих, яже излиял еси из\ъобильно на рабех твоих, и припадаем, и славословие тебе яко Богу приносим, и умиленно вопием: избави от всех бед рабы твоя, и всегда яко милостив, исполни во благих желание всех нас, прилежно молимся ти, услыши и помилуй.

О еже благословити венец наступаемаго лета благостию своею, и утолити в нас вся вражды, нестроения, и междоусобныя брани, подати же мир, твердую и нелицемерную любовь, благочинное же строение и добродетельное житие, молим ти ся, всеблагий Господи, услыши и помилуй.

О еже не помянути безчисленная беззакония и лукавая наша деяния, в мимошедшем лете бывшая, и не воздати нам по делом нашым: но в милости и щедротах помянути нас молим ти ся, милосердый Господи, услыши и помилуй.

О еже подати дожди благовременны, ранны же и поздны, росу плодоносну, ветры мерны и благорастворенны, и теплоту солнечную возсияти, молим ти ся, всещедрый Господи, услыши и помилуй.

О еже помянути церковь святую свою, и укрепити, утвердити же, разширити, и умирити ю, и ненаветну адовыми враты, и всеми наветы видимых и невидимых врагов непребориму во веки соблюсти, молим ти ся, вседержавный Владыко, услыши и помилуй.

О еже искоренити и угасити все богохульное безбожник нечестие, и царство их скоро разрушити, и правоверным предати, молим ти ся, всесильный Господи, услыши и помилуй.

О еже избавитися нам в сие грядущее лето, и во вся дни живота нашего от глада, губительства, труса, потопа, града, огня, меча, нашествия иноплеменных, и междоусобныя рати, и всякия смертоносныя раны, скорби же и нужды, молим ти ся, милосерде Господи, услыши и помилуй.

*Иерей возглас:*

услыши ны, Боже, спасителю наш, упование всех концев земли и сущих в мори далече, и милостив, милостив буди, Владыко, о гресех наших, и помилуй ны: милостив бо и человеколюбец Бог еси, и тебе славу возсылаем, отцу, и сыну, и святому духу, ныне и присно, и во веки веков.

*Лик:*
Аминь.

*Диакон:*
Господу помолимся.

*Лик:*
Господи помилуй, трижды.

Владыко Господи Боже наш, источниче жизни и безсмертия, всея твари видимыя и невидимыя содетелю, времена и лета во своей власти положивый, и управляяй всяческая премудрым и всеблагим твоим промыслом! Благодарим о щедротах твоих, яже удивил еси на нас в мимошедшее время жития нашего. Молим тя, всещедрый Господи: благослови венец наступающаго лета твоею благостию. Спаси, Господи, и помилуй великаго господина и отца нашего алексия, святейшаго патриарха московскаго и всея руси, и господина нашего преосвященнейшаго митрополита *(или архиепископа, или епископа) [имярек, егоже область]*
. умножи дни жития их в непоколебимем здравии, и во всех добродетелех преуспеяние им даруй. Подаждь свыше благая твоя и всем людем твоим, здравие же и спасение и во всем благое поспешение. Церковь твою святую, град сей и вся грады и страны от всякаго злаго обстояния избави, мир и безмятежие тем даруй: тебе безначальному отцу, со единородным твоим сыном, всесвятым и животворящим твоим духом, в едином существе славимому Богу, всегда благодарение приносити, и пресвятое имя твое воспевати да сподобиши.

*Возглашение:*

Слава тебе Богу, благодателю нашему во веки веков.

*Лик:*
Аминь.

*И абие поет славословие великое, сиесть:*
Слава в вышних Богу: *или вместо того, песнь святаго амвросиа, епископа медиоланскаго:*

Тебе Бога хвалим, тебе Господа исповедуем, тебе превечнаго отца вся земля величает: тебе вси ангели, тебе небеса и вся силы, тебе херувими и серафими непрестанными гласы взывают: свят, свят, свят Господь Бог саваоф, полны суть небеса и земля величества славы твоея. Тебе преславный апостольский лик, тебе пророческое хвалебное число, тебе хвалит пресветлое мученическое воинство: тебе по всей вселенней исповедует святая церковь, отца непостижимаго величества, покланяемаго твоего истиннаго и единороднаго сына и святаго утешителя духа. Ты, царю славы, Христе, ты отца присносущный сын еси: ты, ко избавлению приемля человека, не возгнушался еси девическаго чрева: ты, одолев смерти жало, отверзл еси верующым царство небесное. Ты одесную Бога седиши во славе отчей, судия приити веришися. Тебе убо просим: помози рабом твоим, ихже честною кровию искупил еси: сподоби со святыми твоими в вечней славе твоей царствовати. Спаси люди твоя, Господи, и благослови достояние твое: исправи я и вознеси их во веки: во вся дни благословим тебе и восхвалим имя твое во век и во век века. Сподоби Господи, в день сей без\ греха сохранитися нам: помилуй нас, Господи, помилуй нас: буди милость твоя, Господи, на нас, якоже уповахом на тя. На тя, Господи, уповахом, да не постыдимся во веки, аминь.

*По скончании же сего, диакон:*
Премудрость. *Иерей:*
Пресвятая Богородице, спаси нас. *Лик:*
Честнейшую херувим: *Иерей:*
Слава тебе Христе Боже, упование наше, слава тебе. *Лик:*
Слава, и ныне: Господи помилуй, *трижды.*
Благослови. *Иерей:*
Христос истинный Бог наш, молитвами пречистыя своея матере и всех святых, помилует и спасет нас, яко благ и человеколюбец.

*Диакон же возглашает:*

Великому господину и отцу нашему святейшему патриарху московскому и всея руси алексию, и господину нашему преосвященнейшему митрополиту *(или архиепископу, или епископу) [имярек, егоже область,]*
подаждь, Господи, благоденственное и мирное житие, здравие же и спасение, и во всем благое поспешение, и сохрани их на многая лета.

*И поет лик:*
Многая лета, *трижды.*
