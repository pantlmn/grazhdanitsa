<::рус>  Оцифровка: протоиерей Николай Диваков

<::слав>

ПОСЛЕДОВАНИЕ ВЪ НЕДЕЛЮ ПРАВОСЛАВИЯ

Санктпетербург, Синодальная типография, #ац~д

По благословению святейшаго правительствующаго синода

*ПОСЛЕДОВАНИЕ ВЪ НЕДЕЛЮ ПРАВОСЛАВИЯ*

*По скончании чтения часов, стоящу архиерею на обычнем месте во облачении, от олтаря изходят архимандрити, игумени, священницы, диакони: священницы же износят икону спасителеву и Богородичну и полагают посреде церкви на аналогии.*

*Протодиакон начинает:*

Благослови, владыко.

*Архиерей:*
Благословен Бог наш: *Лик:*
Аминь. *И поют:*
Царю небесный:

*Чтец: Трисвятое.*
Господи, помилуй, *в~и.*
Приидите, поклонимся:

*И псалом о~д:*

Исповемыся тебе, Боже, исповемыся тебе и призовем имя твое: повем вся чудеса твоя. Егда прииму время, аз правоты возсужду. Растаяся земля и вси живущии на ней, аз утвердих столпы ея. Рех беззаконнующым, не беззаконнуйте: и согрешающым, не возносите рога. Не воздвизайте на высоту рога вашего и не глаголите на Бога неправду: яко ниже от исход, ниже и запад, ниже от пустых гор. Яко Бог судия есть: сего смиряет, и сего возносит. Яко чаша в руце господни, вина нерастворена исполнь растворения, и уклони от сея в сию: обаче дрождие его не истощися, испиют вси грешнии земли. Аз же возрадуюся в век, воспою Богу иаковлю: и вся роги грешных сломлю, и вознесется рог праведнаго.

*Слава, и ныне: Аллилуиа, трижды.*

*Диакон чтет ектению обычную даже до О*
плавающих: *и абие прилагает сию:*

О еже милостивым оком призрети на святую свою церковь и соблюсти ю невредиму и непребориму от ересей и суеверий, и миром своим оградити, Господу помолимся.

О еже утишити раздирание ея, и силою святаго духа обратити всех отступльших к познанию истины, и сопричести ко избранному своему стаду, Господу помолимся.

О еже просветити мысли неверием помраченных светом своего богоразумия, верных же своих укрепити и непоколебимых в правоверии соблюсти, Господу помолимся.

*Посем:*
Бог Господь, и явися нам: глас д~:

Благодарни суще недостойнии раби твои, Господи, о твоих великих благодеяниих на нас бывших, славяще тя хвалим, благословим, благодарим, поем и величаем твое благоутробие, и рабски любовию вопием ти: благодетелю Cпасе наш, слава тебе.

*Слава, глас г~:*

Твоих благодеяний и даров туне, яко раби непотребнии, сподобльшеся, Владыко, к тебе усердно притекающе, благодарение по силе приносим, и тебе яко благодетеля и творца славяще, вопием: слава тебе, Боже прещедрый.

*И ныне, глас д~:*

Якоже вышния тверди благолепие, и нижнюю споказал еси красоту святаго селения славы твоея Господи, утверди сие во век века, и приими наша в нем непрестанно приносимая тебе моления Богородицею, всех животе и воскресние.

*Протодиакон:*
Вонмем. *Архиерей:*
Мир всем. *Чтец: И*
духови твоему. *Протодиакон:*
Премудрость, вонмем.

*Чтец:*
Прокимен, глас д~.

Насаждени в дому господни во дворех Бога нашего процветут.

*Стих:*
Возвеселится праведник о Господе и уповает на него.

*Апостол к римляном, зачало рк~а. (гл. з~и)*

Братие, молю вы, блюдитеся от творящих распри и раздоры, кроме учения, емуже вы научистеся, и уклонитеся от них: таковии бо Господеви нашему Иисусу Христу не работают, но своему чреву: иже благими словесы и благословением прельщают сердца незлобивых. Ваше бо послушание ко всем достиже. Радуюся же еже о вас: хощу же вас мудрых убо быти во благое, простых же в злое. Бог же мира да сокрушит сатану под\ ноги вашя вскоре. Благодать Господа нашего Иисуса Христа с вами. Аминь.

*Евангелие от матфеа, глава и~и, зачало о~е.*

Рече Господь: блюдите, да не презрите единаго от малых сих: глаголю бо вам, яко ангели их на небесех выну видят лице отца моего небеснаго. Прииде бо сын человеческий взыскати и спасти погибшаго. Что вам мнится; Аще будет некоему человеку сто овец, и заблудит едина от них: не оставит ли девятьдесят и девять в горах и шед ищет заблуждшия; и аще будет обрести ю, аминь глаголю вам, яко радуется о ней паче, неже о девятидесятих и девяти не заблуждших. Тако несть воля пред\ отцем вашим небесным, да погибнет един от малых сих. Аще же согрешит к тебе брат твой, иди и обличи его между тобою и тем единем: аще тебе послушает, приобрел еси брата твоего: аще ли тебе не послушает, поими с собою еще единаго или два, да при устех двою или триех свидетелей станет всяк глагол: аще же не послушает их, повеждь церкви: аще же и церковь преслушает, буди тебе якоже язычник и мытарь. Аминь бо глаголю вам: елика аще свяжете на земли, будут связана на небеси: и елика аще разрешите на земли, будут разрешена на небесех.

*Посем:*

Помилуй нас Боже, по велицей милости твоей, молимся ти, услыши и помилуй.

*По*
Еще молимся о святейшем правительствующем синоде:

Не хотяй смерти грешных, но ожидаяй обращения и покаяния, обрати всех отступльших ко святей твоей церкви, молим ти ся, милосердый Господи, услыши и помилуй.

устроивый мир сей в славу твою, сотвори, да и противящиися твоему слову обратятся, и вкупе со всеми верными, истинною верою и благочестием, тебе Бога нашего прославят, молим ти ся, всесильный творче, услыши и помилуй.

Давый заповедь твою нам, еже любити тебе Бога нашего и ближняго своего, сотвори, да ненависти, вражды, обиды, мздоимства, клятвопреступства и прочая беззакония прекратятся, истинная же любовь да царствует в сердцах наших, молим ти ся, спасителю наш, услыши и милостивно помилуй.

*Архиерей возглас:*
услыши ны, Боже, спасителю наш: *Лик:*
Аминь.

*Протодиакон:*
Господу помолимся.

*Лик:*
Господи помилуй.

Всевышний Боже, Владыко и содетелю всея твари, наполняяй вся величеством твоим и содержай силою твоею! Тебе вседаровитому Господу нашему мы недостойнии благодарение приносим, яко не отвращаешися нас беззаконий ради наших, но паче предваряеши ны щедротами твоими. Ты ко избавлению нашему послал еси единороднаго твоего сына, и благовестил безмерное твое к роду человеческому снизхождение: яко хотением хощеши, и ожидаеши, еже обратитися нам к тебе и спасеным быти: ты, снизходя к немощи нашего естества, укрепляеши нас всесильною святаго твоего духа благодатию, утешаеши спасительною верою и совершенною надеждою вечных благ, и руководствуя избранных твоих в горний сион, соблюдаеши яко зеницу ока. Исповедуем, Господи, великое твое и безприкладное человеколюбие и милосердие. Но видяще многих поползновения, прилежно тя, всеблагий Господи, молим: призри на церковь твою, и виждь, яко твое спасительное благовестие аще и радостно прияхом, но терние суеты и страстей творит оное в некиих малоплодно, в некиих же. и безплодно, и по умножению беззаконии овии ересьми, овии расколом противящеся евангельской твоей истине, отступают от достояния твоего, отревают твою благодать и повергают себе суду твоего пресвятаго слова. Премилосердый и всесильный, не до конца гневаяйся Господи! буди милостив, молит тя твоя церковь, представляющи тебе начальника и совершителя спасения нашего Иисуса Христа: буди милостив нам, укрепи нас в правоверии силою твоею, заблуждающым же просвети разумныя очи светом твоим божественным, да уразумеют твою истину: умягчи их ожесточение и отверзи слухи, да познают глас твой и обратятся к тебе спасителю нашему. Исправи, Господи, иных развращение и жизнь несогласную Христианскому благочестию: сотвори, да вси свято и непорочно поживем: и тако спасительная вера укоренится и плодоносна в сердцах наших пребудет. Не отврати лица твоего от нас, Господи, воздаждь нам радость спасения твоего: подаждь, Господи, и пастырем церкве твоея святую ревность, и попечение их о спасении и обращении заблуждающих духом евангельским раствори: да тако вси руководими достигнем, идеже совершение веры, исполнение надежды и истинная любовь: и тамо с лики чистейших небесных сил прославим тебе Господа нашего, отца и сына и святаго духа, во веки веков, аминь.

*Посем протодиакон, став на уготованнем месте, возглашает:*

Кто Бог велий, яко Бог наш; ты еси Бог творяй чудеса един.

*Таже повысшим гласом:*
Кто Бог велий, яко Бог наш:

*И паки высочайшим гласом:*
Кто Бог велий, яко Бог наш:

Православия день празднующе, православнии людие, наипаче прославим виновника всех благ Бога, иже сый благословен во веки. Сей Бог наш, промышляя и утверждая возлюбленное свое достояние святую церковь, праотцев преступлением отпадших утешая неложным своим словом, еще в раи основание ей положи: сей Бог наш, руководствуя ко оному спасительному обетованию, не несвидетельствована себе остави, но хотящее быти спасение провозвестил первее чрез\ праотцев и пророков, живоописал различными образы: сей Бог наш, многочастне и многообразне древле глаголавый отцем во пророцех, в последок дний сих глагола нам в сыне, имже и веки сотвори, иже возвести отчее о нас благоволение, откры таинства небесная, увери силою святаго духа о истине благовестия, посла апостолы во весь мир проповедати евангелие царствия, утверди оное различными силами и чудесами. Сему спасительному откровению последующе, сего благовестия держащеся, веруем во единаго Бога отца вседержителя, творца небу и земли, видимым же всем и невидимым. И во единаго Господа Иисуса Христа, сына божия, единороднаго, иже от отца рожденнаго прежде всех век: света от света, Бога истинна, от Бога истинна, рожденна, несотворенна, единосущна отцу, имже вся быша. Нас ради человек, и нашего ради спасения сшедшаго с небес, и воплотившагося от духа свята и Марии Девы, и вочеловечшася. Распятаго же за ны при понтийстем пилате, и страдавша, и погребена. И воскресшаго в третий день, по писанием. И возшедшаго на небеса, и седяща одесную отца. И паки грядущаго со славою судити живым и мертвым, егоже царствию не будет конца. И в духа святаго, Господа животворящаго, иже от отца исходящаго, иже со отцем и сыном спокланяема и сславима, глаголавшаго пророки. Во едину святую, соборную и апостольскую церковь. Исповедуем едино крещение, во оставление грехов. Чаем воскресния мертвых, и жизни будущаго века, аминь.

Сия вера апостольская, сия вера отеческая, сия вера православная, сия вера вселенную утверди.

Еще же соборы святых отец и их предания и писания божественному откровению согласная, приемлем и утверждаем.

Аще сему господню о нас промышлению и откровению спасительному врази православия и противишася, но помяну Господь поношения раб своих: хульники бо славы своея поруга, и продерзатели и враги православия боязненны и бежатели яви.

Якоже убо пленяющих разум свой в послушание божественному откровению и подвизавшихся за оное ублажаем и восхваляем: тако противящихся сей истине, аще ожидавшему их обращения и раскаяния Господу не покаяшася, священному писанию последующе и первенствующия церкве преданий держащеся, отлучаем и анафематствуем.

Отрицающым бытие божие и утверждающым, яко мир сей есть самобытен, и вся в нем без\ промысла божия и по случаю бывают, анафема, *трижды.*

Глаголющым Бога не быти дух, но плоть: или не быти его праведна, милосерда, премудра, всеведуща, и подобная хуления произносящым, анафема, *трижды.*

Дерзающым глаголати, яко сын божий не единосущный и не равночестный отцу, такожде и дух святый, и исповедающым отца, и сына, и святаго духа, не единаго быти Бога, анафема, *трижды.*

Безумне глаголющым, не нужно быти ко спасению нашему и ко очищению грехов пришествие в мир сына божия во плоти и его вольное страдание, см\рть и воскресние, анафема, *трижды.*

Не приемлющым благодати искупления евангелием проповеданнаго, яко единственнаго нашего ко оправданию пред\ богом средства, анафема, *трижды.*

Дерзающым глаголати, яко пречистая Дева Мариа не бысть прежде рождества, в рождестве и по рождестве Дева, анафема, *трижды.*

Не верующым, яко дух святый умудри пророков и апостолов, и чрез\ них возвести нам истинный путь к вечному спасению, и утверди сие чудесами, и ныне в сердцах верных и истинных Христиан обитает и наставляет их на всякую истину, анафема, *трижды.*

Отмещущым безсмертие души, кончину века, суд будущий и воздаяние вечное за добродетели на небесех, а за грехи осуждение, анафема, *трижды.*

Отмещущым вся таинства святая, церковию Христовою содержимая, анафема, *трижды.*

Отвергающым соборы святых отец и их предания, божественному откровению согласная и православно-кафолическою церковию благочестно хранимая, анафема, *трижды.*

Помышляющым, яко православнии государи возводятся на престолы не по особливому о них божию благоволению, и при помазании дарования святаго духа к прохождению великаго сего звания в них не изливаются: и тако дерзающым противу их на бунт и измену, анафема, *трижды.*

Ругающым и хулящым святыя иконы, ихже святая церковь ко воспоминанию дел божиих и угодников его, ради возбуждения взирающих на оныя ко благочестию, и ко оных подражанию приемлет, и глаголющым оныя быти идолы, анафема, *трижды.*

Всем же о православии подвизавшымся словесы, писании, учении, страдании и богоугодным житием, яко защитником и пособником онаго, Христова церковь, летнее воспоминание творящи, восклицает:

Святому благоверному и равноапостольному царю константину, и матери его елене, православным греческим царем: великому феодосию, феодосию юнейшему, иустиниану, и прочым православным царем и царицам греческим, вечная память, *трижды.*

Благоверному и равноапостольному великому князю владимиру, благоверней велицей княгине ользе, и прочым благоверным царем и великим князем, царицам и великим княгиням, и всем от рода царей и великих князей российских преставльшымся, вечная память, *трижды.*

Благочестивейшым государем императором: петру первому, петру второму, петру третиему, павлу первому, александру первому, николаю первому, александру второму и александру третиему, и благочестивейшым государыням императрицам: екатерине первей, анне иоанновне, елисавете петровне, екатерине вторей, елисавете алексиевне, марии феодоровне, александре феодоровне, и марии александровне, вечная память, *трижды.*

Святейшым патриархом константинопольским, александрийским, антиохийским, иерусалимским и всероссийским, и преосвященным митрополитом, архиепископом и епископом православным, вечная память, *трижды.*

Пострадавшым и убиенным в различных походех за православную веру и отечество князем, боляром, Христоименитому воинству и всем православным Христианом в истинней вере и благочестии и в надежди воскресния скончавшымся, вечная память, *трижды.*

Православная Христова церковь, торжественно воспоминающи подвизавшихся во благочестии, и сие всем своим Христоименитым чадом к подражанию представляющи, имеет такожде долг восхваляти подвиги сих, иже ныне, спасительною верою и добродетелию приуготовляюще себе к вечному блаженству, утверждают православие.

*Посем возглашает:*

Христианскаго благочестия ревнителю, защитнику и покровителю Христовы церкве, благочестивейшему, самодержавнейшему, великому государю нашему императору николаю александровичу, самодержцу всероссийскому, и иных стран государю и обладателю, подаждь, Господи, благоденственное и мирное житие, здравие же и спасение и во всем благое поспешение, на враги же победу и одоление, и сохрани его на многа лета.

*Многая лета, ф~-жды.*

И супруге его, благочестивейшей государыне императрице александре феодоровне, матери его, благочестивейшей государыне императрице марии феодоровне: благоверному государю наследнику и великому князю михаилу александровичу, и всему царствующему дому, многая лета, *трижды.*

Святейшему правительствующему всероссийскому синоду, многая лета, *трижды.*

Святейшым патриархом православным: константинопольскому, александрийскому, антиохийскому и иерусалимскому, многая лета, *трижды.*

Преосвященному, имярек, многая лета, *трижды.*

Преосвященным православным митрополитом, архиепископом и епископом и всему освященному причту, многая лета, *трижды.*

Благоверным, правительствующему сигклиту, военачальником, градоначальником, Христолюбивому воинству и всем православным Христианом, право содержащым спасительную веру и повинующымся Христовей церкви, подаждь, Господи, мир, тишину, благоденствие, из\ъобилие плодов земных и многая лета, *трижды.*

Святая Троице, сих прослави и утверди даже до конца в правоверии: развратники же и хульники православныя веры и Христовы церкве и не повинующыяся оней обрати, и сотвори, да приидут в познание вечныя твоея истины, молитвами пресвятыя владычцы нашея Богородицы и приснодевы Марии и всех святых, *трижды.*

*И по молитве сей, абие архиерей глаголет:*

Слава тебе Богу, благодателю нашему во веки веков.

*Лик:*
Аминь. *И поет песнь святаго амвросиа: во время же пения тоя архиерее, архимандрити и все священное собрание целуют святыя иконы на аналогиах.*

Тебе Бога хвалим, тебе Господа исповедуем, тебе превечнаго отца вся земля величает: тебе вси ангели, тебе небеса и вся силы, тебе херувими и серафими непрестанными гласы взывают: свят, свят, свят Господь Бог саваоф, полны суть небеса и земля величества славы твоея. Тебе преславный апостольский лик, тебе пророческое хвалебное число, тебе хвалит пресветлое мученическое воинство: тебе по всей вселенней исповедует святая церковь, отца непостижимаго величества, покланяемаго твоего истиннаго и единороднаго сына и святаго утешителя духа. Ты, царю славы, Христе, ты отца присносущный сын еси: ты, ко избавлению приемля человека, не возгнушался еси девическаго чрева: ты, одолев смерти жало, отверзл еси верующым царство небесное. Ты одесную Бога седиши во славе отчей, судия приити веришися. Тебе убо просим: помози рабом твоим, ихже честною кровию искупил еси: сподоби со святыми твоими в вечней славе твоей царствовати. Спаси люди твоя, Господи, и благослови достояние твое: исправи я и вознеси их во веки: во вся дни благословим тебе и восхвалим имя твое во век и во век века. Сподоби Господи, в день сей без\ греха сохранитися нам: помилуй нас, Господи, помилуй нас: буди милость твоя, Господи, на нас, якоже уповахом на тя. На тя, Господи, уповахом, да не постыдимся во веки, аминь.

*Таже бывает обычный отпуст. И абие начинается литургиа: аще же изволит архиерей, последование сие бывает и пред\ окончанием литургии предписанным же образом.*

