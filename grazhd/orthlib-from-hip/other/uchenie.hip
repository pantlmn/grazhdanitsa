<::рус>  Оцифровка и приведение к грамматическим нормам ЦС-языка: протоиерей Николай Диваков, Людоговский Ф. Б.

<::слав>

*МОЛЕБНОЕ ПЕНИЕ*

*при начатии учения отроков.*
{Источник: Требник. Рим. 1980}

*Иерей начинает:*
Благословен Бог наш: *Клир поет:*
Царю небесный: *Чтец: Трисвятое: и псалом л~г:*
Благословлю Господа на всякое время: *Слава и ныне: Аллилуиа, трижды.*

*И ектениа сия:*

Миром Господу помолимся.

О свышнем мире:

О мире всего мира:

О святем храме сем: и прочая.

О еже низпослати на отроков сих духа премудрости и разума, и отверзти ум и уста, и просветити сердца их, к приятию наказания добрых учений, Господу помолимся.

О еже всадити в сердца их начало премудрости, страх свой божественный и тем буесть юности отгнати от сердец их, и просветити ум их, еже уклонитися от зла и творити благое, Господу помолимся.

О еже отверзти ум их, еже прияти и разумети и памятствовати вся добрая и душеполезная учения, Господу помолимся.

О еже подати им приседящую престолу его премудрость и всадити ю в сердца их, яко да научит их, что есть благоугодное пред\ ним, Господу помолимся.

О еже преспети им премудростию и возрастом в славу божию, Господу помолимся.

О еже быти им премудростию и добродетельным житием, и благостоянием в православней вере, радость и утешение родителем своим, и церкви православно-кафоличестей утверждение, Господу помолимся.

О еже избавитися им и нам от всякия скорби:

Заступи, спаси, помилуй, и сохрани их и нас Боже:

Пресвятую, пречистую:

*И возглашает:*

Яко подобает тебе всякая слава:

*Посем чтет тропари сия, глас з~:*

Яко посреде учеников твоих пришел еси, Cпасе, мир дая им, прииди к нам и спаси нас.

Безкнижныя ученики дух твой святый наказатели яви, Христе Боже, и многовещанным сличием языков прелесть упраздни, яко всесилен.

*Слава, глас и~:*

Благословен еси Христе Боже наш, иже премудры ловцы явлей, низпослав им духа святаго, и теми уловлей вселенную, человеколюбче, слава тебе.

*И ныне, глас в~:*

Предстательство Христиан непостыдное, ходатайство ко творцу непреложное, не презри грешных молений гласы, но предвари яко благая на помощь нас, верно зовущих ти: ускори на молитву, и потщися на умоление, предстательствующи присно Богородице, чтущих тя.

*Диакон:*
Вонмем. *Иерей:*
Мир всем. *Чтец: И*
духови твоему. *Диакон:*
Премудрость, вонмем.

*Чтец:*
Прокимен, глас д~: Из\ уст младенец и ссущих совершил еси хвалу.

*Стих:*
Возрадуется сердце мое о спасении твоем.

*Посем чтет апостол к ефесеем, [зачало си~и:]*

Братие, не престаю благодаря о вас, поминание о вас творя в молитвах моих, да Бог Господа нашего Иисуса Христа, отец славы, даст вам духа премудрости и откровения, в познание его, просвещенна очеса сердца вашего, яко уведети вам, кое есть упование звания его, и кое богатство славы достояния его во святых, и кое преспеющее величество силы его в нас верующих по действу державы крепости его: Да возможете разумети преспеющую разум любовь Христову, да исполнится во всяко исполнение божие. Могущему же паче вся творити по преизбыточествию, ихже просим, или разумеем по силе действуемей в нас: Тому слава в церкви о Христе Иисусе, во вся роды века веков. Аминь.

*От марка святаго евангелиа чтение. [зачало м~д:]*

Во время оно, приношаху ко Иисусови дети, да коснется их: ученицы же прещаху приносящым. Видев же Иисус негодова и рече им: оставите детей приходити ко мне и не браните им, тацех бо есть царствие божие: аминь глаголю вам: иже аще не приимет царствия божия яко отроча, не имать внити в не. И об\ъемь их, возложь руце на них, благословляше их.

*Лик:*
Слава тебе Господи, слава тебе.

*Диакон сугубую ектению до:*

Еще молимся о богохранимей стране нашей, властех и воинстве:

*Потом:*

Еще молимся Господу Богу нашему, о еже призрети милостивно на отроков сих, и ниспослати в сердца, во ум и во уста их духа премудрости, разума же и благочестия и страха своего, и просветити их светом своего благоразумия, и подати им силу и крепость, во еже скоро прияти и спешно навыкнути божественнаго закона его наказанию, и всему благому и полезному учению: еже преуспевати им премудростию и разумом, и всеми благими делы в славу пресвятаго его имене, и даровати им здравие, и долголетны их сотворити к созиданию и славе церкве своея, рцем вси: Господи, услыши и милостивно помилуй.

*Лик:*
Господи помилуй, в~и.

*Иерей же возглашает:*
услыши ны, Боже, спасителю наш:

*Лик:*
Аминь.

*Диакон:*
Господу помолимся.

*Лик:*
Господи помилуй.

*Иерей со всяким вниманием и умилением чтет молитву сию велегласно:*

Господи Боже и создателю наш, образом своим почтый нас человеки, научивый избранныя твоя яко дивитися внемлющым учению твоему, открывый премудрость младенцем: иже соломона и всех взыскующих премудрости твоей научивый, отверзи сердца, умы и уста рабов твоих сих во еже прияти силу закона твоего: и со успехом познати преподаемая им полезная учения, в славу пресвятаго имене твоего, в пользу и созидание святей твоей церкви, и разумети благую и совершенную волю твою. Избави их от всякаго налога вражия, соблюди их в православии и вере, и во всяком благочестии и чистоте во вся дни живота их, да преуспеют в разуме и во исполнении заповедей твоих: да тако пред\ъуготовани прославят пресвятое имя твое, и будут наследницы царствия твоего. Яко ты еси Бог силен в милости и благ в крепости, и тебе подобает всякая слава, честь и поклонение, отцу и сыну и святому духу, всегда, ныне и присно, и во веки веков, аминь.

*Диакон:*
Премудрость. *Лик:*
Честнейшую херувим: *И обыкновенный отпуст.*

*Иерей, благословляя отроки крестом, глаголет:*

Благословение господне на вас, того благодатию и человеколюбием, всегда, ныне и присно, и во веки веков, аминь.

*Посем отроцы целуют святый крест, и иерей кропит их освященною водою.*

