<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

Последование во акафистову песнь

преблагословенныя владычцы нашея Богородицы и приснодевы Марии.

На Господи воззвах, стихиры, глас з~.

Подобен: Всю отложивше:

Совет превечный открывая тебе отроковице, гавриил предста, тебе лобзая и вещая: радуйся, земле ненасеянная. радуйся, купино неопалимая. радуйся, глубино неудобозримая. радуйся, мосте к небесем преводяй, и лествице высокая, юже иаков виде. радуйся, божественная ручко манны. радуйся, разрешение клятвы. радуйся, адамово воззвание, с тобою Господь.

Являеши ми ся яко человек, глаголет нетленная отроковица ко архистратигу: и како вещаеши глаголы паче человека; со мною бо рекл еси Богу быти, и вселитися во утробу мою. и како буду, глаголи ми, село пространное, и место священия, херувимы превосходящаго; да не прельстиши мене лестию, не познах бо сласти, браку есмь непричастна: како убо отроча рожду;

Бог идеже хощет, побеждается естества чин, глаголет безплотный: и яже паче человека содеваются, моим веруй истинным глаголом, всесвятая пренепорочная. она же возопи: буди мне ныне по глаголу твоему, и рожду безплотнаго, плоть от мене заимствовавшаго, яко да возведет человека, яко един силен, в первое достояние, с растворением.

Слава, и ныне, глас в~:

Еже от века таинство открывается днесь, и сын божий, сын человечь бывает: да хуждшее восприим, подаст ми лучшее. солгася древле адам, и Бог вожделев [быти], не бысть, человек бывает Бог, да Бога адама соделает. да веселится тварь, да ликовствует естество, яко архангел Деве со страхом предстоит, и еже радуйся, приносит печали сопротивное. за милосердие милости вочеловечивыйся Боже наш, слава тебе.

На стиховне стихиры, глас а~.

Подобен: Небесных чинов:

С небесных кругов слетев гавриил в назарет, прииде к Деве Марии, вопия ей: радуйся, зачнеши сына, адама древнейшаго творца веков и избавителя вопиющих тебе: радуйся, чистая.

Стих: Слыши дщи и виждь, и приклони ухо твое.

Гавриил Деве благовестие с небесе принес, вопияше: радуйся, зачнеши во чреве твоем тобою вместимаго, невместимаго же всеми: и рождающая явишися, от отца прежде денницы возсиявшаго.

Стих: Лицу твоему помолятся богатии людстии.

Соприсносущное слово пребезначальнаго отца, не разлучився горних, ныне предста дольним, ради крайняго благоутробия, милость прием, еже на ны поползновения и адамову нищету восприем, вообразися в чуждее.

Стих: Вся земля да поклонится тебе, и поет тебе.

От отца присносущно, и от матере временно, явивыйся мирови, пресущественное слово, образ раба приемлет, и бывает плоть, не отступль божества: и адама назидает во чреве безсеменно заченшия его.

Слава, и ныне, глас в~:

Благовествует гавриил благодатней днесь: радуйся, неневестная Мати, и неискусобрачная. не удивляйся странному моему зраку, ни ужасайся, архангел бо есмь. змий прельсти еву иногда: ныне же благовествую тебе радость, и пребудеши нетленна, и родиши Господа пречистая.

Таже тропарь, глас и~:

Повеленное тайно прием в разуме, в крове иосифове тщанием предста безплотный, глаголя неискусобрачней: приклонивый схождением небеса, вмещается неизменно весь в тя. егоже и видя в ложеснах твоих приемша рабий зрак, ужасаюся звати тебе: радуйся невесто неневестная.

Канон благодарен пресвятей Богородице,

егоже краегранесие сицево: Радости приятелище, тебе подобает радоватися единей. Творение иосифово, глас д~.

Песнь а~.

Ирмос: Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

Христову книгу одушевленную, запечатленную тя духом, великий архангел чистая, зря возглашаше ти: радуйся, радости приятелище, еюже праматерняя клятва разрешится.

Адамово исправление, радуйся Дево богоневесто, адово умерщвление радуйся всенепорочная, палато всех царя: радуйся, престоле огненный вседержителя.

Цвете неувядаемый, радуйся едина прозябшая яблоко благовонное. радуйся рождшая благоухание единаго царя. радуйся неискусобрачная, мирови спасение.

Чистоты сокровище, радуйся, еюже от падения нашего востахом. радуйся, сладкоуханный крине владычце, верных благоухаяй, кадило благовонное, и миро многоценное.

Песнь г~.

Ирмос: Твоя песнословцы Богородице, живый и независтный источниче, лик себе совокупльшыя духовно утверди, в божественней твоей славе венцев славы сподоби.

Клас прозябшая божественный, яко нива неоранная яве, радуйся одушевленная трапезо, хлеб животный вмещшая. радуйся, животныя воды источниче неистощаемый владычце.

Юнице юнца рождшая непорочнаго, радуйся верным. радуйся агнице, рождшая божияго агнца, вземлющаго мира всего прегрешения. радуйся теплое очистилище.

утро светлейшее, радуйся едина солнца носящая Христа света жилище. радуйся, тьму разрушившая, и мрачныя бесы отнюд отгнавшая.

Радуйся, двере едина, еюже слово пройде едино, вереи и врата адова, владычце, рождеством твоим сокрушившая. радуйся божественный входе спасаемых, богоневесто.

Песнь д~.

Ирмос: Седяй в славе, на престоле божества, во облаце легце, прииде Иисус пребожественный, нетленною дланию, и спасе зовущыя: слава Христе силе твоей.

Во гласех пений, Дево тебе вопием всепетая: радуйся, тучная горо и усыренная духом. радуйся свещниче, и стамно манну носящая, услаждающая всех благочестивых чувства.

Очистилище миру, радуйся, пречистая владычце. радуйся лествице, от земли всех возвысившая благодатию. радуйся мосте, воистинну преводяй всех от смерти к животу поющих тя.

Небс превышшая, радуйся, земли основание, в твоих ложеснах пречистая, нетрудно носившая. радуйся червленице, багряницу божественную омочившая, от кровей твоих, цареви силам.

Законодавца рождшая истиннаго, радуйся владычце, беззакония всех туне очищающаго. недоведомая глубино, высото неизреченная, браконеискусная, еюже мы обожихомся.

Тя исплетшую мирови нерукоплетенный венец песнословим, радуйся, тебе Дево зовуще: хранилище всех и ограждение, и утверждение, и священное прибежище.

Песнь е~.

Ирмос: ужасошася всяческая о божественней славе твоей: ты бо неискусобрачная Дево, имела еси во утробе над\ всеми Бога, и родила еси безлетнаго сына, всем воспевающым тя мир подавающая.

Путь рождшая жизни, радуйся пренепорочная, от потопа греховнаго мир спасшая: радуйся богоневесто, слышание и глаголание страшное: радуйся пребывание Владыки твари.

Крепость и утверждение человеков, радуйся пречистая, место освящения славы, умерщвление адово, чертоже всесветлый. радуйся ангелов радосте: радуйся помоще верно молящихся тебе.

огнеобразная колеснице слова, радуйся владычце, одушевленный раю, древо посреде имущи жизни Господа, егоже сладость оживотворяет верою причащающихся, и тли подклонившихся.

укрепляеми силою твоею, верно вопием ти: радуйся, граде всех царя, преславная и достослышанная о нейже глаголана быша яве, горо несекомая: радуйся глубино неизмеримая.

Пространное селение слова, радуйся пречистая, сосуде, божественный бисер произведшая. радуйся, всечудное всех к Богу примирение, блажащих тя Богородице всегда.

Песнь з~.

Ирмос: Божественное сие и всечестное совершающе празднество богомудрии, Богоматре, приидите руками восплещим, от нея рождшагося Бога славим.

Чертоже слова нескверный, вина всех обожения, радуйся пречистая, пророков оглашение: радуйся, апостолов удобрение.

От тебе роса укану, пламень многобожия угасившая. тем вопием ти: радуйся, руно одушевленное, еже гедеон, Дево, предвиде.

Се тебе [Дево] радуйся, зовем: пристанище нам буди влающымся, и отишие в пучине скорбей, и соблазнов всех борителя.

Радости вина, облагодати наш помысл, еже звати тебе: радуйся неопалимая купино, облаче всесветлый, верныя непрестанно осеняющий.

Посем кондаки и икосы пресвятей Богородице. Глас и~.

Кондак а~: Взбранной воеводе победительная, яко избавльшеся от злых, благодарственная восписуем ти раби твои Богородице: но яко имущая державу непобедимую, от всяких нас бед свободи, да зовем ти: Радуйся невесто неневестная.

Икос а~: Ангел предстатель с небесе послан бысть, рещи Богородице: радуйся! и со безплотным гласом воплощаема тя зря Господи, ужасашеся и стояше, зовый к ней таковая: радуйся, еюже радость возсияет: радуйся, еюже клятва исчезнет. радуйся, падшаго адама воззвание: радуйся, слез евиных избавление. радуйся, высото неудобовосходимая человеческими помыслы: радуйся, глубино неудобозримая и ангельскима очима. радуйся, яко еси царево седалище: радуйся, яко носиши носящаго вся. радуйся, звездо являющая солнце: радуйся, утробо божественнаго воплощения. радуйся, еюже обновляется тварь: радуйся, еюже покланяемся творцу. Радуйся невесто неневестная.

Кондак в~: Видящи святая себе в чистоте, глаголет гавриилу дерзостно: преславное твоего гласа неудобоприятельно души моей является: безсеменнаго бо зачатия рождество како глаголеши, зовый: Аллилуиа.

Икос в~: Разум недоразумеваемый, разумети Дева ищущи, возопи к служащему: из\ боку чисту, сыну како есть родитися мощно, рцы ми; к нейже он рече со страхом, обаче зовый сице: радуйся, совета неизреченнаго таиннице: радуйся, молчания просящих веро. радуйся, чудес Христовых начало: радуйся, велений его главизно. радуйся, лествице небесная, еюже сниде Бог: радуйся, мосте преводяй сущих от земли на небо. радуйся, ангелов многословущее чудо: радуйся бесов многоплачевный струпе. радуйся, свет неизреченно родившая: радуйся, еже како, ни единагоже научившая. радуйся, премудрых превосходящая разум: радуйся, верных озаряющая смыслы. Радуйся невесто неневестная.

Кондак г~: Сила вышняго осени тогда к зачатию браконеискусную, и благоплодная тоя ложесна, яко село показа сладкое, всем хотящым жати спасение, внегда пети сице: Аллилуиа.

Икос г~: Имущи богоприятную Дева утробу, востече ко елисавети: младенц же оноя абие познав сея целование, радовашеся, и играньми яко песньми вопияше к Богородице: радуйся, отрасли неувядаемыя розго: радуйся, плода безсмертнаго стяжание. радуйся, делателя делающая человеколюбца: радуйся, садителя жизни нашея рождшая. радуйся, ниво, растящая гобзование щедрот: радуйся, трапезо, носящая обилие очищений. радуйся, яко рай пищный процветаеши: радуйся, яко пристанище душам готовиши. радуйся, приятное молитвы кадило: радуйся, всего мира очищение. радуйся, божие к смертным благоволение: радуйся, смертных к Богу дерзновение. Радуйся невесто неневестная.

Кондак д~: Бурю внутрь имея помышлений сумнительных, целомудренный иосиф смятеся, к тебе зря небрачней, и бракоокрадованную помышляя, непорочная: уведев же твое зачатие от духа свята, рече: Аллилуиа.

Икос д~: Слышаша пастырие ангелов поющих плотское Христово пришествие, и текше яко к пастырю, видят сего яко агнца непорочна, во чреве Мариине упасшася, юже поюще реша: радуйся, агнца и пастыря Мати: радуйся, дворе словесных овец. радуйся, невидимых врагов мучение: радуйся, райских дверей отверзение. радуйся, яко небесная срадуются земным: радуйся, яко земная сликовствуют небесным. радуйся, апостолов немолчная уста: радуйся, страстотерпцев непобедимая дерзосте. радуйся, твердое веры утверждение: радуйся, светлое благодати познание. радуйся, еюже обнажися ад: радуйся, еюже облекохомся славою. Радуйся невесто неневестная.

Кондак е~: Боготечную звезду узревше волсви, тоя последоваша зари: и яко светильник держаще ю, тою испытаху крепкаго царя: и достигше непостижимаго, возрадовашася ему вопиюще: Аллилуиа.

Икос е~: Видеша отроцы халдейстии на руку девичу, создавшаго рукама человеки, и Владыку разумевающе его, аще и рабий прият зрак, потщашася дарми послужити ему, и возопити благословенней: радуйся, звезды незаходимыя Мати: радуйся, заре таинственнаго дне. радуйся, прелести пещь угасившая: радуйся, Троицы таинники просвещающая. радуйся, мучителя безчеловечнаго изметающая от начальства: радуйся, Господа человеколюбца показавшая Христа. радуйся, варварскаго избавляющая служения: радуйся, тимения из\ъимающая дел. радуйся, огня поклонение угасившая: радуйся, пламене страстей изменяющая. радуйся, верных наставнице целомудрия: радуйся, всех родов веселие. Радуйся невесто неневестная.

Кондак з~: Проповедницы богоноснии бывше волсви, возвратишася в вавилон, скончавше твое пророчество: и проповедавше тя Христа всем, оставиша ирода яко буесловяща, не ведуща пети: Аллилуиа.

Икос з~: Возсиявый во египте просвещение истины, отгнал еси лжи тьму: идоли бо его Cпасе, не терпяще твоея крепости, падоша. сих же избавльшиися вопияху к Богородице: радуйся, исправление человеков: радуйся, низпадение бесов. радуйся, прелести державу поправшая: радуйся, идольскую лесть обличившая. радуйся море, потопившее фараона мысленнаго: радуйся, каменю, напоивший жаждущыя жизни. радуйся, огненный столпе, наставляяй сущыя во тьме: радуйся, покрове миру, ширший облака. радуйся пище, манны приемнице: радуйся, сладости святыя служительнице. радуйся, земле обетования: радуйся, из\ неяже течет мед и млеко. Радуйся невесто неневестная.

Кондак з~: Хотящу симеону от нынешняго века преставитися прелестнаго, вдался еси яко младенц тому: но познался еси ему и Бог совершенный. темже удивися твоей неизреченней премудрости, зовый: Аллилуиа.

Икос з~: Новую показа тварь явлься зиждитель, нам И от него бывшым, из\ безсеменныя прозяб утробы, и сохранив ю, якоже бе, нетленну. да чудо видяще воспоим ю, вопиюще: радуйся, цвете нетления: радуйся, венче воздержания. радуйся, воскресния образ облистающая: радуйся, ангельское житие являющая. радуйся древо светлоплодовитое, от негоже питаются вернии: радуйся древо благосеннолиственное, имже покрываются мнози. радуйся, во чреве носящая избавителя плененным: радуйся, рождшая наставника заблуждшым. радуйся, судии праведнаго умоление: радуйся, многих согрешений прощение. радуйся, одеждо нагих дерзновения: радуйся, любы всякое желание побеждающая. Радуйся невесто неневестная.

Кондак и~: Странное рождество видевше, устранимся мира, ум на небеса преложше: сего бо ради высокий Бог, на земли явися смиренный человек, хотяй привлещи к высоте, тому вопиющыя: Аллилуиа.

Икос и~: Весь бе в нижних, и вышних никакоже отступи неописанное слово: снизхождение бо божественное, не прехождение же местное бысть, и рождество от Девы богоприятныя, слышащия сия: радуйся, Бога невместимаго вместилище: радуйся, честнаго таинства двери. радуйся, неверных сумнительное слышание: радуйся, верных известная похвало. радуйся, колеснице пресвятая, сущаго на херувимех: радуйся, селение преславное, сущаго на серафимех. радуйся, противная в тожде собравшая: радуйся, девство и рождество сочетавшая. радуйся, еюже разрешися преступление: радуйся, еюже отверзеся рай. радуйся, ключу царствия Христова: радуйся, надеждо благ вечных. Радуйся невесто неневестная.

Кондак ф~: Всякое естество ангельское удивися, великому твоего вочеловечения делу: неприступнаго бо яко Бога, зряше всем приступнаго человека, нам убо спребывающа, слышаща же от всех: Аллилуиа.

Икос ф~: Ветия многовещанныя, яко рыбы безгласныя, видим о тебе Богородице: недоумевают бо глаголати, еже како, и Дева пребываеши, и родити возмогла еси; мы же таинству дивящеся, верно вопием: радуйся, премудрости божия приятелище: радуйся, промышления его сокровище. радуйся, любомудрыя немудрыя являющая: радуйся, хитрословесныя безсловесныя обличающая: радуйся, яко обуяша лютии взыскателе: радуйся, яко увядоша баснотворцы. радуйся, афинейская плетения растерзающая: радуйся, рыбарския мрежи исполняющая. радуйся, из\ глубины неведения извлачающая: радуйся, многи в разуме просвещающая. радуйся, кораблю хотящих спастися: радуйся, пристанище житейских плаваний. Радуйся невесто неневестная.

Кондак и~: Спасти хотя мир, иже всех украситель, к сему самообетован прииде, и пастырь сый яко Бог, нас ради явися по нам человек: подобным бо подобное призвав, яко Бог слышит: Аллилуиа.

Икос и~: Стена еси девам Богородице Дево, и всем к тебе прибегающым: ибо небесе и земли творец устрои тя пречистая, вселься во утробе твоей, и вся приглашати тебе научив: радуйся, столпе девства: радуйся, дверь спасения: радуйся, начальнице мысленнаго наздания: радуйся, подательнице божественныя благости. радуйся, ты бо обновила еси зачатыя студно: радуйся, ты бо наказала еси окраденныя умом. радуйся, тлителя смыслов упражняющая: радуйся, сеятеля чистоты рождшая. радуйся, чертоже безсеменнаго уневещения: радуйся, верных Господеви сочетавшая. радуйся, добрая младопитательнице девам: радуйся, невестокрасительнице душ святых. Радуйся невесто неневестная.

Кондак а~и: Пение всякое побеждается, спростретися тщащееся ко множеству многих щедрот твоих: равночисленныя бо песка песни аще приносим ти царю святый, ничтоже совершаем достойно, яже дал еси нам тебе вопиющым: Аллилуиа.

Икос а~и: Светоприемную свещу, сущым во тьме явльшуюся, зрим святую Деву: невещественный бо вжигающи огнь, наставляет к разуму божественному вся, зарею ум просвещающая, званием же почитаемая, сими. радуйся, луче умнаго солнца: радуйся, светило незаходимаго света. радуйся, молние душы просвещающая: радуйся, яко гром, враги устрашающая. радуйся, яко многосветлое возсияваеши просвещение: радуйся, яко многотекущую источаеши реку. радуйся, купели живописующая образ: радуйся, греховную отемлющая скверну. радуйся, бане, омывающая совесть: радуйся чаше, черплющая радость. радуйся, обоняние Христова благоухания: радуйся, животе тайнаго веселия, радуйся невесто неневестная.

Кондак в~и: Благодать дати восхотев долгов древних, всех долгов решитель человеком, прииде собою ко отшедшым того благодати: и раздрав рукописание, слышит от всех сице: Аллилуиа.

Икос в~и: Поюще твое рождество, хвалим тя вси, яко одушевленный храм Богородице: во твоей бо вселився утробе, содержай вся рукою Господь, освяти, прослави, научи вопити тебе всех: радуйся, селение Бога и слова: радуйся, святая святых большая. радуйся, ковчеже позлащенный духом: радуйся, сокровище живота неистощимое. радуйся, честный венче царей благочестивых: радуйся, честная похвало иереев благоговейных. радуйся, церкве непоколебимый столпе: радуйся, царствия нерушимая стено. радуйся, еюже воздвижутся победы: радуйся, еюже низпадают врази. радуйся, тела моего врачевание: радуйся, души моея спасение. Радуйся невесто неневестная.

Кондак г~и: О всепетая Мати, рождшая всех святых святейшее слово, нынешнее приемши приношение, от всякия избави напасти всех, и будущия изми муки, тебе вопиющих: Аллилуиа.

Сей кондак глаголи трижды.

И паки чтется а~-й икос: Ангел предстатель: И паки кондак: Взбранной воеводе:

Песнь з~.

Ирмос: Не послужиша твари богомудрии паче создавшаго, но огненное прещение мужески поправше. радовахуся поюще: препетый отцев Господь и Бог, благословен еси.

Воспеваем тя вопиюще: радуйся, колеснице солнца умнаго, лозо истинная, грозд зрелый возделавшая, вино источающий, душы веселящее верою тя славящих.

Врача всех человек рождшая, радуйся богоневесто, жезле тайный, цвет неувядаемый процветший, радуйся владычце, еюже радости наполняемся, и жизнь наследствуем.

Ветийствующий не может язык владычце песнословити тя, паче бо серафимов возвысилася еси, рождши царя Христа. егоже моли граду сему избавитися от многих искушений.

Хвалят тя блажаще концы, и любовию зовут тебе: радуйся свитче, в немже перстом написася отчее слово чистая. егоже моли, в книги животныя, рабом твоим написатися Богородице.

Молим раби твои, и приклоняем колено сердца нашего: приклони ухо твое чистая, и спаси скорбьми погружаемыя присно, и соблюди от всякаго вражия пленения твой град Богородице.

Песнь и~.

Ирмос: отроки благочестивыя в пещи рождество Богородичо спасло есть: тогда убо образуемое, ныне же действуемое, вселенную всю воздвизает пети тебе. Господа пойте дела, и превозносите его во вся веки.

Ложесны слово прияла еси, вся носящаго носила еси, млеком питала еси, манием питающаго вселенную всю, чистая, емуже поем: Господа пойте дела, и превозносите во вся веки.

Моисей уразуме в купине великое таинство рождества твоего: отроцы же прообразиша сие явственнее посреде огня стояще, и не опаляеми, нетленная святая Дево. тем тя почитаем во вся веки.

Прежде прелестию обнажившиися в ризу нетления облекохомся рождеством твоим: и седящии во тьме прегрешений, свет видехом, света жилище отроковице. тем тя поем во вся веки.

Мертвии тобою оживляются, жизнь бо впостасную родила еси, немии прежде, благоглаголиви бывают, прокаженнии очищаются, недузи отгоняются, духов воздушных множества побеждаются, Дево человеков спасение.

Миру рождшая спасение, имже от земли на высоту взяти быхом, радуйся всеблагословенная, покрове и державо, стено и утверждение, поющым чистая: Господа пойте дела, и превозносите во вся веки.

Песнь ф~.

Ирмос: Всяк земнородный, да взыграется духом просвещаемь, да торжествует же безплотных умов естество, почитающее священное торжество Богоматре, и да вопиет: радуйся всеблаженная, Богородице чистая приснодево.

Да тебе вернии, радуйся зовем тобою радости причастницы бывше присносущныя, избави нас напастей, варварскаго пленения, и всякия иныя раны, за множество отроковице прегрешений, находящия человеком согрешающым.

Явилася еси просвещение наше и утверждение. темже вопием ти: радуйся звездо незаходимая, вводящая в мир великое солнце. радуйся, едем отверзшая заключенный чистая. радуйся сосуде, миро неистощимое на тя излиянное приемший.

Станем благоговейно в дому Бога нашего, и возопиим: радуйся, миру владычце. радуйся Марие, госпоже всех нас. радуйся, едина непорочная в женах и добрая. радуйся, столпе огненный, вводящий в вышнюю жизнь человечество.

Голубице милостиваго рождшая, радуйся приснодево: преподобных всех, радуйся похвало, страдальцев венчание. радуйся всех праведных божественное удобрение, и нам верным спасение.

Пощади Боже наследие твое, грехи нашя вся презрев ныне, на сие имея молящую тя, на земли безсеменно тебе рождшую, великия ради милости восхотевшаго вообразитися Христе в человечество.

Ексапостиларий. Подобен: Жены услышите:

Играйте ликовствующе, с веселием воспойте, гавриил Деве радость приносяй предста, в назарете ныне граде радость благовещения: радуйся чистая и непорочная, мира предстательство, радуйся небесный престоле.

На хвалитех стихиры, глас д~.

Подобен: Яко добля:

Сокровенное таинство, и ангелом неведомое, гавриил уверяет архангел, и к тебе ныне приидет единей нетленней и добрей голубице, и рода нашего воззванию, и возопиет тебе пресвятая, еже радуйся: уготовися словом, Бога слова, твоими ложеснами прияти.

Светоносная палата уготовася тебе Владыко, утроба чистая богоотроковицы: гряди к сей и сниди, ущедри создание твое, завистно брань приимшее, и работою удержанное льстиваго, и доброту первую погубившее, и твоего спасительнаго чающее сошествия.

Гавриил архангел, к тебе всенепорочная, явленно приидет, и возопиет тебе: радуйся клятвы разрешение, падших востание. радуйся, едина избранная Богу бывшая. радуйся, колеснице солнца славы: приими безплотнаго, во утробе твоей вселитися хотящаго.

Слава, и ныне, глас д~:

Языка, егоже не ведяше, услыша Богородица, глаголаше бо к ней архангел благовещения глаголы: отнюдуже верно приимши целование, зачат тя превечнаго Бога. темже и мы радующеся вопием ти: из\ нея воплотивыйся непреложно Боже, мир мирови даруй, и душам нашым велию милость.

