<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

Канон ангелу хранителю.

Тропарь, глас з~. Ангеле божий, хранителю мой святый, живот мой соблюди во страсе Христа Бога, ум мой утверди во истиннем пути, и к любви горней уязви душу мою, да тобою направляемь, получу от Христа Бога велию милость.

Богородичен: Святая владычце, Христа Бога нашего Мати, яко всех творца недоуменно рождшая, моли благость его всегда, со хранителем моим ангелом, спасти душу мою страстьми одержимую, и оставление грехов даровати ми.

Канон, глас и~.

Песнь а~.

Ирмос: Поим Господеви, проведшему люди своя сквозе чермное море, яко един славно прославися.

Ии~су: Песнь воспети, и восхвалити Cпасе, твоего раба достойно сподоби, безплотному ангелу, наставнику и хранителю моему.

Един аз в неразумии и в лености ныне лежу, наставниче мой и хранителю, не остави мене погибающа.

Слава: ум мой твоею молитвою направи, творити ми божия повеления, да получу от Бога отдание грехов, и ненавидети ми злых, настави мя, молюся ти.

И ныне: Молися девице о мне рабе твоем ко благодателю, со хранителем моим ангелом, и настави мя творити заповеди сына твоего, и творца моего.

Песнь г~.

Ирмос: Ты еси утверждение притекающих к тебе Господи, ты еси свет омраченных, и поет тя дух мой.

Все помышление мое, и душу мою к тебе возложих хранителю мой, ты от всякия мя напасти вражия избави.

Враг попирает мя и озлобляет, и поучает всегда творити своя хотения: но ты, наставниче мой, не остави мене погибающа.

Слава: Пети песнь со благодарением и усердием творцу и Богу даждь ми, и тебе благому ангелу хранителю моему, избавителю мой, изми мя от враг озлобляющих мя.

И ныне: Исцели, пречистая, моя многонедужныя струпы, яже в души: прожени враги, иже присно борются со мною.

Седален, глас в~. Подобен: Вышних ищя:

От любве душевныя вопию ти, хранителю моея души, всесвятый мой ангеле: покрый мя и соблюди от лукаваго ловления всегда, и к жизни настави небесней, вразумляя, и просвещая и укрепляя мя.

Слава, и ныне, Богородичен:

Богородице безневестная пречистая, яже без\ семене рождши всех Владыку, того со ангелом хранителем моим моли, избавити ми ся всякаго недоумения, и дати умиление и свет души моей, и согрешением очищение, яже едина вскоре заступающи.

Песнь д~.

Ирмос: услышах Господи, смотрения твоего таинство, разумех дела твоя, и прославих твое божество.

Моли человеколюбца Бога, ты хранителю мой, и не остави мене: но присно в мире житие мое соблюди, и подаждь ми спасение необоримое.

Яко заступника и хранителя животу моему прием тя от Бога ангеле, молю тя святый: от всяких мя бед свободи.

Слава: Мою скверность твоею святынею очисти хранителю мой, и от части шуия да отлучен буду молитвами твоими, и причастник славы явлюся.

И ныне: Недоумение предлежит ми от обышедших мя зол пречистая: но избави мя от них скоро, к тебе бо единей прибегох.

Песнь е~.

Ирмос: утренююще вопием ти Господи, спаси ны: ты бо еси Бог наш, разве тебе иного не вемы.

Яко имея дерзновение к Богу, хранителю мой святый, сего умоли от оскорбляющих мя зол избавити.

Свете светлый, светло просвети душу мою, наставниче мой и хранителю, от Бога данный ми ангеле.

Слава: Спяща мя зле тяготою греховною яко бдяща сохрани, ангеле божий, и возстави мя на славословие молением твоим.

И ныне: Марие, госпоже Богородице безневестная, надеждо верных, вражия возношения низложи, поющыя же тя возвесели.

Песнь з~.

Ирмос: Ризу мне подаждь светлу, одеяйся светом яко ризою, многомилостиве Христе Боже наш.

Всяких мя напастей свободи, и от печалей спаси, молюся ти святый ангеле, данный ми от Бога, хранителю мой добрый.

Освети ум мой, блаже, и просвети мя, молюся ти святый ангеле, и мыслити ми полезная всегда настави мя.

Слава: устави сердце мое от настоящаго мятежа, и бдети укрепи мя во благих, хранителю мой, и настави мя чудно к тишине животней.

И ныне: Слово божие в тя вселися Богородице, и человеком тя показа небесную лествицу: тобою бо к нам вышний сошел есть.

Кондак глас д~:

Явися мне милосерд святый ангеле Господень, хранителю мой, и не отлучайся от мене сквернаго: но просвети мя светом неприкосновенным, и сотвори мя достойна царствия небеснаго.

Икос: уничиженную душу мою многими соблазны, ты, святый предстателю, неизреченныя славы небесныя сподоби, и певец с лики безплотных сил божиих. помилуй мя и сохрани, и помыслы добрыми душу мою просвети, да твоею славою ангеле мой обогащуся, и низложи зломыслящыя мне враги и сотвори мя достойна царствия небеснаго.

Песнь з~.

Ирмос: От иудеи дошедше отроцы, в вавилоне иногда, верою троическою пламень пещный попраша, поюще: отцев Боже благословен еси.

Милостив буди ми, и умоли Бога Господень ангеле: имею бо тя заступника во всем животе моем, наставника же и хранителя, от Бога дарованнаго ми во веки.

Не остави в путь шествующия души моея окаянныя убити разбойником, святый ангеле, яже ти от Бога предана бысть непорочне: но настави ю на путь покаяния.

Слава: Всю посрамлену душу мою привожду от лукавых ми помысл и дел: но предвари наставниче мой, и исцеление ми подаждь благими помыслы, уклонятися всегда на правыя стези.

И ныне: Премудрости исполни всех и крепости божественныя, впостасная премудросте вышняго, Богородицы ради верою вопиющих: отец наших Боже благословен еси.

Песнь и~.

Ирмос: Царя небеснаго, егоже поют вои ангельстии, хвалите и превозносите во вся веки.

От Бога посланный, утверди живот мой раба твоего, преблагий ангеле, и не остави мене во веки.

Ангела тя суща блага, души моея наставника и хранителя преблаженне воспеваю во веки.

Слава: Буди ми покров и забрало, в день испытания всех человек, воньже огнем искушаются дела благая же и злая.

И ныне: Буди ми помощница и тишина Богородице приснодево, рабу твоему, и не остави мене лишена быти твоего владычества.

Песнь ф~.

Ирмос: Воистинну Богородицу тя исповедуем спасеннии тобою Дево чистая, с безплотными лики тя величающе.

Ии~су: Помилуй мя едине Cпасе мой, яко милостив еси и милосерд, и праведных ликов сотвори мя причастника.

Мыслити ми присно и творити Господень ангеле, благая и полезная даруй, яко сильна яви в немощи и непорочна.

Слава: Яко имея дерзновение к царю небесному, того моли, с прочими безплотными, помиловати мя окаяннаго.

И ныне: Много дерзновение имущи Дево, к воплощшемуся из\ тебе, преложи мя от уз, и разрешение ми подаждь и спасение молитвами твоими.

Таже, молитва ангелу:

Ангеле Христов святый, к тебе припадая молюся, хранителю мой святый, приданный мне на соблюдение души и телу моему грешному, от святаго крещения. аз же своею леностию, и своим злым обычаем, прогневах твою пречистую светлость, и отгнах тя от себе всеми студными делы: лжами, клеветами, завистию, осуждением, непокорством, братоненавидением и злопомнением, сребролюбием, прелюбодеянием, яростию, скупостию, об\ъядением без\ сытости, многоглаголанием, злыми помыслы и лукавыми, и гордым обычаем, имый самохотение на всякое плотское вожделение. о злое мое произволение, егоже и скоти безсловеснии не творят! да како возможеши воззрети на мя, или приступити ко мне; которыма очима ангеле Христов, воззриши на мя, оплетшася зле во гнусных делех; да како уже возмогу отпущения просити, горьким и злым моим и лукавым деянием, в няже впадаю по вся дни и нощи, и на всяк час; Но молюся ти припадая, хранителю мой святый, умилосердися на мя грешнаго и недостойнаго раба твоего, имярек, буди ми помощник и заступник на злаго моего сопротивника, святыми твоими молитвами, и царствия божия причастника мя сотвори, со всеми святыми, во веки, аминь.

