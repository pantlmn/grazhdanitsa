<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

Стихиры и канон безплотным.

Глас а~.

Подобен: Всехвальнии мученцы:

Безплотнии ангели, божию престолу предстоящии, и отонудными светлостьми облиставаеми, и светолитии вечно сияюще, и свети бывающе втории: Христу молитеся, даровати душам нашым мир, и велию милость.

Безсмертнии ангели, живот воистинну негиблемый от перваго приемше живота всебогатии, присносущныя славы, и честнии зрителие премудрости вечныя бысте, света исполняеми, и свещи сообращаеми, прилично показуеми.

Архангели, ангели, начала, престоли, господьствия, серафими шестокрилатии, и многоочитии херувими, божественнии премудрости органи, силы, власти божественнейшии: Христу молитеся, даровати душам нашым мир, и велию милость.

Слава, и ныне, Богородичен:

Чистое божие жилище бывши чистая, с безплотными молися, чисте совершити ми путь житейский яко да не предварит вечер смертный неготова, и отслет мя в пламень огненный мучитися. но ты мя от сего исхити.

Тропарь, глас д~:

Небесных воинств архистратизи, молим вас присно мы недостойнии, да вашими молитвами оградите нас кровом крил невещественныя вашея славы, сохраняюще ны припадающыя прилежно, и вопиющыя: от бед избавите ны, яко чиноначальницы вышних сил.

Канон, глас и~, егоже краегранесие сицево: Да торжествуем богомудрии похвалу собору безплотных. Иосифово творение.

Песнь а~.

Ирмос: Песнь возслем людие чудному Богу нашему, свободившему Исраиля от работы, песнь победную поюще, и вопиюще: поим тебе единому владыце.

Припев: Святии архангели и ангели молите Бога о нас.

Вси воспоим людие, вся направляющую невещественныя лики вышняго чиноначалия, Троицу несозданную, поюще: свят, свят, свят еси Боже вседержителю.

Положил еси тварем начаток, существо безплотное, творче ангелов, пречистый твой престол окружающя, звати ти: свят, свят, свят еси Боже вседержителю.

Радуйся гаврииле, божия воплощения возвестителю, михаиле же, чинов невещественных предстателю, непрестанно зовуще: свят, свят, свят еси Боже вседержителю.

Богородичен: Трепещу таинства Христе, твоего схождения, яко иже естеством Бог, приял еси от Девы родитися яко человек, да спасеши мир от работы сопротивнаго.

Песнь г~.

Ирмос: Страх твой Господи, всади в сердца раб твоих, и буди нам утверждение, тя во истине призывающих.

Крепостию уставил еси безсмертне сильныя, совершающыя пресвятое твое хотение, тебе в вышних всегда предстоящыя.

Ходатаи твоего вочеловечения, и честнаго востания, ангельския чиноначальники Христе, за ны приими молящыяся.

Ангелы приставил еси хранители человеком, яко благоутробен, служители же показал еси Христе спасения, твоим угодником.

Богородичен: Неизреченно рождши богоневесто Cпаса и Господа, избавльшаго нас от тли, тя воистинну призывающих.

Седален, глас и~.

Подобен: Повеленное:

Небесных начальниче, и первостоятелю высокопрестольных, и страшных божественныя славы, михаиле архистратиже, ангелом чиноначальниче, со всеми безплотными, емуже служиши владыце, о всем мире непрестанно молися, и испроси оставление грехов, и милость и благодать обрести в день судный.

Слава, и ныне, Богородичен:

В пучину люте впад уныния, от множества лукавых и беззаконных ми дел, приидох в недоумение, и отчаянием ныне одержуся. владычце Богородице, ты мя спаси, ты ми помози: грешных бо ты еси очищение, и чистота спасительная.

Крестобогородичен: От чистых кровей твоих воплощшася, и паче ума из\ тебе чистая рождшагося, на древе висяща посреде злодею зрящи, утробою болезновала еси, и матерски плачущи вопияла еси: увы мне чадо мое, что есть божественное и неизреченное смотрение твое, имже оживотворил еси создание твое; пою твое милосердие.

Песнь д~.

Ирмос: Всел еси на кони, апостолы твоя Господи, и приял еси рукама твоима узды их, и спасение бысть еждение твое, верно поющым: слава силе твоей Господи.

Всел еси на ангелы, якоже на кони человеколюбче, и прият рукою твоею вожда их, и спасение бысть еждение твое, верно ти вопиющым: слава силе твоей Господи.

Покрывает ангелы добродетель твоя безсмертне, и земныя исполняет концы твоего славнаго безначальне, божественнаго хваления, с нимиже тебе вопием: слава силе твоей Господи.

Изшел еси щедре, на спасение людем твоим Христе, созываеши же други силы твоя: и веселие бысть во спасении твоем безвещным, вопиющым: слава силе твоей Господи.

Богородичен: Дева и Мати паче естества явилася еси пречистая, яко Бога тогоже и человека Христа родила еси, от ангел хвалимаго, людей твоих печаль преложи на радость, молитвами твоими.

Песнь е~.

Ирмос: От нощи неведения боговедением просветивый концы, просвети мя утром человеколюбия твоего, Господи.

Невозвратным желанием всегда к высоте Христе носими, крайнее всех желание, ангельския силы непрестанно славят.

Ты разумныя по существу, нетленныя благодатию твоею Христе, поставил еси певцы твоему величествию, ангелы твоя по образу соделав непостижиме.

Ты непреклонны на горшая, к тебе приближением Христе, сохранил еси твоя слуги: источник бо благости ты еси благотворя достойно ти служащым.

Богородичен: умерщвленную мою душу страстьми мерзкими, всенепорочная оживи, животу хранителя рождши, и к стезе вечней и блаженному житию устреми.

Песнь з~.

Ирмос: Иону в ките Господи, единаго вселил еси: мене же связаннаго мрежами вражиими, яко от тли онаго, спаси.

Боголепно от несущества Господи, словом привел еси существа небесных, безсмертне, воинств, световидны сих соделовая.

Служителие честнии божия хваления бысте безплотнии, граждане небеснии, и божественная воистинну скиния, творцу достойно служаще.

Богородичен: Всепетая, света порождши, всем свет дающаго, тьму моих прегрешений чистая, отжени матерними твоими к нему молитвами.

Кондак, глас в~:

Архистратизи божии, служителие божественныя славы, ангелов начальницы, и человеков наставницы, полезное нам просите и велию милость, яко безплотных архистратизи.

Икос: Рекл еси человеколюбче, в писаниих твоих, множеству радоватися ангел о человеце едином кающемся, безсмертне: тем и мы в беззакониих суще, безгрешне едине сердцеведче, тя молити всегда дерзаем яко благоутробнаго, ущедрити нас, и послати недостойным умиление Владыко, и подати нам прощение грехов: о всех бо нас молятся тебе, яко безплотных архистратизи.

Песнь з~.

Ирмос: отроцы еврейстии в пещи попраша пламень дерзновенно, и на росу огнь преложиша, вопиюще: благословен еси Господи Боже во веки.

Светы явил еси щедре, ангел твоих невещественное существо неизреченнаго света исполняемы, непрестанно зовущыя: благословен еси Господи Боже во веки.

Емуже предстоят непрестанно служаще тьмы ангельския, лица же зрети не терпят божества, благословен еси зовуще, Боже во веки.

Словом твоим впостасным Господи, ангельское естество соделал еси, освятив же божественным духом, Троицу богословити научил еси Боже во веки.

Троичен: Три убо зряще сущыя впостаси, неописанное славим существо, отца и слова со духом, вопиюще: благословен еси Господи Боже отец наших.

Песнь и~.

Ирмос: На горе святей прославльшася, и в купине огнем приснодевы моисеови тайну явльшаго, Господа пойте, и превозносите во вся веки.

Ангельскому поревнуем житию, и разум вперим к высоте, и с ними невещественно воспоем Господа, и превозносим во веки.

Ликовственницы лика небеснаго, иже престол обстояще славы, о Бозе всегда обращаеми ангели, поют и славословят во вся веки.

Невещественна огня творящей пламы, на высоте непрестанно служащих, и ангелы духи являющей, Троице покланяемся, и славословим во вся веки.

Богородичен: Иже во утробу всельшася Девы, и от сея странно и выше слова, древняго адама наздавша, Господа поем и славословим во веки.

Песнь ф~.

Ирмос: уставы прешла еси естества, содетеля заченши и Господа, и дверь спасения мирови была еси. тем тя Богородице непрестанно величаем.

Тя неизреченно совокупившаго небесным Христе земная, и едину церковь совершивша ангелом и человеком, непрестанно величаем.

Ангели и архангели, престоли, власти же и господьствия, начала и силы, и херувими, и серафими, с Богородицею о мире молитеся.

Троичен: Тя Троице славим, от небытия вся сотворившую, и чины ангельския украсившую, и божественными зарями просветившую концы.

Богородичен: Радуйся святая богоневесто, радуйся, свет мирови рождши верным, радуйся стено и покрове всех нас: Бога яко благодателя, за ны непрестанно моли.

