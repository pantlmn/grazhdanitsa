<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

Стихиры, и канон пресвятей Богородице, одигитрии

Глас в~.

Подобен: Егда от древа:

Всем предстательствуеши благая, прибегающым с верою в державный твой покров: иного бо не имамы грешнии к Богу в бедах и скорбех присно избавления, обременени грехи многими, Мати Бога вышняго. темже ти припадаем, избави от всякаго обстояния рабы твоя.

Всех скорбящих радосте, и обидимых заступнице, и алчущих питательнице, странных утешение, обуреваемых пристанище, больных посещение, немощных покров и заступнице, жезл старости, Мати Бога вышняго, ты еси пречистая: потщися молимся спастися рабом твоим.

Радуйся пречистая Дево. радуйся честный скиптре царя Христа. радуйся прозябшая грозд тайный. радуйся двере небесная, и неопалимая купино. радуйся всемирный свете. радуйся всех радосте. радуйся верных спасение. радуйся заступнице всех Христиан, и прибежище владычце.

Слава, и ныне, глас и~:

Радуйся вселенныя похвало. радуйся храме Господень. радуйся горо приосененная. радуйся всех прибежище. радуйся свещниче златый. радуйся славо православных честная. радуйся Марие, Мати Христа Бога. радуйся раю. радуйся божественная трапезо. радуйся сене. радуйся ручко всезлатая. радуйся всех упование.

Тропарь, глас д~:

К Богородице прилежно ныне притецем, грешнии и смиреннии, и припадем, в покаянии зовуще из\ глубины души: владычце помози, на ны милоседовавши. потщися погибаем от множества прегрешений: не отврати твоя рабы тщы, тя бо и едину надежду имамы.

Другий. Слава, и ныне:

Не умолчим никогда Богородице, силы твоя глаголати недостойнии. аще бо ты не бы предстояла молящи, кто бы нас избавил от толиких бед; кто же бы сохранил до ныне свободны; не отступим владычце от тебе: твоя бо рабы спасаеши присно от всяких лютых.

Канон молебный пресвятей Богородице

Творение священномонаха игнатия. Глас д~.

Песнь а~.

Ирмос: Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

Радостно чистая, ныне наставшее хваление приношаю радуяся, и тихим гласом одигитрие вопию ти: радуйся, и исполни мя разума, пети начинающа.

Христа родившая, радость нам вечную, о радуйся всепетая, православных надеждо, одигитрие всепетая девице! радости исполни мя мирови желанныя.

Слава: Ликуют вси человецы, и ангели всегда согласно вопиюще на небеси и на земли, одигитрие: радуйся, девице, радости бо рождеством твоим всяческая исполнила еси.

И ныне: Радость одигитрие, со страхом ти вопиющих радости сподоби, Мати сущия радости, избавляющи скорбей всяческих, и всех помилуй к тебе прибегающих.

Песнь г~:

Ирмос: Твоя песнословцы Богородице, живый и независтный источниче, лик себе совкупльшыя духовно утверди, в божественней твоей славе, венцев славы сподоби.

Христа вышняго царя, о радуйся непоколебимая чистая, и одушевленная палато! радуйся, одигитрие, радуйся, тобою нерушим наш град сохраняется.

Вместити егоже не возможе тварь, во утробу неискусобрачную, одигитрие девице, телесно вместила еси. темже ти радуйся поем, по долгу величающе.

Слава: Радость многопетая мирови, радостно ти поюще присно, вечнующия чистая радости сподобляемся, твоими матерними молитвами, к рождшемуся из\ тебе, одигитрие.

И ныне: Златую тя стамну, и свещник, и жезл, и трапезу чистая, призываем одигитрие, и глас, еже радуйся, тебе присно приношаем, с сими же имены.

Седален, глас в~:

Моление теплое, и стена необоримая, милости источниче, мирови прибежище, прилежно вопием ти: Богородице владычце предвари, и от бед избави нас, едина вскоре предстательствующая.

Песнь д~.

Ирмос: Седяй в славе на престоле божества, во облаце легце, прииде Иисус пребожественный, нетленною дланию, и спасе зовущия: слава силе твоей.

Радуйся, чудо чудес, одигитрие владычце, радуйся всех радосте, градов и весей непобедимое Христианское в бедах хранилище, и предградие, и на враги побеждение.

Радуйся, радуйся людей православных похвало, и Христолюбивых воинств покров пребываеши всех царице. радуйся одигитрие, прибежище всех нас и утверждение.

Слава: Радуйся всех скорое в бедах избавление. радуйся готовое всех скорбящих утешение. радуйся одигитрие всеблагословенная, всех немощных исцелительнице.

И ныне: Радуйся, еяже величия вся тварь славити убо спешит по достоянию,не не возмогает, одигитрие, и сего ради зовет ти: радуйся владычце боговместимое жилище.

Песнь е~.

Ирмос: ужасошася всяческая о божественней славе твоей: ты бо неискусобрачная Дево, имела еси во утробе над\ всеми Бога, и родила еси безлетнаго сына, всем воспевающым тя мир подавающая.

Благостыни бездно и щедрот еси, радуйся одигитрие девице. радуйся всем радость творящи верным, о радуйся, сущих в бедах и скорбящих пребыстрая заступнице!

Радости от исполнения, величия чудес твоих зряще, исполняемся вси не зрящии, слышаще же вернии. темже радуйся, тебе присно всюду и вси одигитрие поем.

Слава: Христа Бога нашего, о радуйся одигитрие, жилище и славы его! О радуйся палато преукрашенная, радуйся граде одушевленный, присно царствующий.

И ныне: Радость неоскудную тя разсмотряюще, яко море отроковице, одигитрие девице, радующеся вси, радуйся, вопием ти, и поюще, божественных даров невидимо присно от тебе ожидающе.

Песнь з~.

Ирмос: Божественное сие и всечестное совершающе празднество богомудрии, Богоматре, приидите руками восплещим, от нея рождшагося Бога славим.

Христа чистая приемлющи, глас еже радуйся одигитрие девице слышала еси, егоже неизреченно рождши, радуйся, от всех слышиши всегда.

Радости вся исполнила еси, вышния и нижния ты совокупила еси одигитрие, темже радостно и согласно ныне, небо и земля зовет ти.

Слава: Вдов, о радуйся всепетая, и всех сирых одигитрие утешение! радуйся, всем источающи нищым богатство неистощимое.

И ныне: Злата всякаго блистаема, и утра солнечнаго светлейши, жилище Христово, радуйся одигитрие, радуйся девице, радуйся невесто неневестная.

Кондак, глас з~.

Не имамы иныя помощи, не имамы иныя надежды, разве тебе владычце, ты нам помози, на тебе надеемся, и тобою хвалимся: твои бо есмы раби, да не постыдимся.

Другий кондак, глас тойже.

Предстательство Христиан непостыдное, ходатайство ко творцу непреложное, не презри грешных молений гласы, но предвари яко благая на помощь нас, верно зовущих ти: ускори на молитву и потщися на умоление, предстательствующи присно Богородице чтущих тя.

Икос: Простри длани твоя, имже всех Владыку яко младенца прияла еси, за множество благости, не остави нас всегда надеющихся на тя. бодренною твоею молитвою, и неизчетною простынею ущедри нас, и подаждь душам нашим милосердие твое, во веки источающи: тебе бо имамы грешнии заступницу, от находящих на ны бед и зол. но яко имущи милосердия щедроты, ускори на молитву, и потщися на умоление, предстательствующи присно Богородице чтущих тя.

Стихира, глас з~:

Не ввери мя человеческому предстательству, пресвятая владычце, но приими моление раба твоего: скорбь бо обдержит мя, терпети не могу демонскаго стреляния, покрова не имам, ниже где прибегну окаянный, всегда побеждаем, и утешения не имам, разве тебе, владычце мира, упование и предстательство верных, не презри моление мое, полезно сотвори.

Песнь з~.

Ирмос: Не послужиша твари богомудрии паче создавшаго, но огненное прещение мужески поправше, радовахся поюще: препетый отцев Господь и Бог благословен еси.

Радуйся, радуйся Богородице одигитрие, всех и всегда наставляющи верных, шествовати ко всякому пути спасительному. радуйся владычце, тобою бо присно избавляемся настоящия варварския беды.

Радуйся, радуйся одигитрие, бдящи и молящися о нас к Богу, и всякия злобы ходатайством твоим, всяческих скорбей богородительнице, всех людей избавляющи.

Слава: Радуйся, радуйся пресвятая одигитрие, яже прошения наша к пользе нам исполняющи, и хотящи всем присно всегда любодружное благое единство, спешное же во изящных.

И ныне: Радуйся, радуйся кораблем одигитрие, нуждно плавающым, избавляющи верных и всем избавление от всякия скорби, и недуги пестротныя и медленныя разрешающи вскоре.

Песнь и~.

Ирмос: отроки благочестивыя в пещи рождество Богородичо спасло есть: тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

Радуйся всеблагословенная Марие, из\ тебе бо всеблагословенный Бог одеявся соедини своему божеству,неизреченным соединением Дево одигитрие. радуйся благодатная, радосте всего мира.

Радуйся лукавых духов прогонительнице, радуйся Богородице одигитрие. радуйся, яко тебе небесная невидимая воинства славословят всегда, и величают яко матерь божию бывшую. радуйся, яже нижняя сочетавши с вышними.

Слава: Радуйся, вся небесныя силы без\ разсуждения превосходящая. радуяся одигитрие. радуйся всякия твари, Бога рождшая господьствующи, ей владычце всепетая, радуйся, яко пребываеши Девою чистая и по рождестве.

И ныне: Радуйся жен всех славо, храме преосвященный Бога нашего. радуйся, одигитрие, радуйся душеспасительная всей вселенней. радуйся покрывающий облаче, небес ширшая. Радуйся мироположнице божественнаго мира полна.

Песнь ф~.

Ирмос: Всяк земнородный да взыграется духом просвещаем, да торжествует же безплотных умов естество, почитающее торжество Богоматре, и да вопиет: радуйся всеблаженная, Богородице чистая приснодево.

Радуйся свеще, свет невечерний понесшая, и в рождестве твоем многобожия тьму разрушившая, и адовы пропасти избавльшая люди. радуйся одигитрие Богородице, доброт всех предходатаице.

Радуйся земле, из\ неяже клас прозябший небесный верным, и мир весь душегубительнаго глада избави, разумная и одушевленная. О радуйся виноград, яже грозд животный рождшая, Богородице чистая одигитрие.

Слава: Радуйся тайных цветов прекрасный сущий раю. радуйся Мати Дево, невидимых разум, чистотою страннолепно побеждши богородительнице. радуйся отроковице. радуйся одигитрие, всемирное чудо и слышание.

И ныне: Лето живота нашего, прочее сохрани неврежденно: поможением твоим Дево отроковице, и сподоби конец благий получити нам воспевающым тя и взывающым: радуйся всеблаженная Богородице чистая, одигитрие.

Молитва пресвятей госпоже Богородице.

Пресвятая владычце моя Богородице, святыми и всесильными мольбами, отжени от мене смиреннаго и окаяннаго раба твоего уныние, забвение, неразумие, нерадение, и вся скверная, лукавая, и хульная помышления, от окаяннаго моего сердца, и от помраченнаго ума моего. И погаси пламень страстей моих, яко нищь есмь и окаянен. и избави мя от многих и лютых воспоминаний, и предприятий: и от всех действ злых свободи мя. Яко благословенна еси от всех родов, и славится пречистное имя твое, во веки веков, аминь.

