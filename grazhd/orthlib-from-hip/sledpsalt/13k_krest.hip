<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

Стихиры, и канон честному кресту.

Глас а~.

Подобен: Прехвальнии мученцы:

На кресте пречистеи руце твои простерл еси Христе, от тебе далече бывшыя призывая, и близу тебе устрояя. темже молю ти ся: пленена мя бывша страстьми собери и покаяние ми даруй, всяку скверну страстную очищающее.

Длани пречистыя твоя Христе, на древе вознес, и твоя персты окровавил еси: хотя избавити божественных рук твоих дело, человеколюбче, адама, иже преступлением держима во царствиих смертных: егоже воздвигл еси властию твоею всесильне.

Претерпел еси пострадати нас ради Cпасе, иже естеством непреложен, и безстрастный божеством распинаешися безначальне, со злодеи ты безгрешне: и солнце не терпящи дерзновения, помрачися, и земля вся трясашеся, творца тя миру познавши.

Слава, и ныне, крестобогородичен:

Недугующую люте душу мою страстьми лукавыми, всепетая исцели, яже врача и Cпаса всем Христа рождшая, всяку болезнь исцеляющаго, уязвившихся диавольским озлоблением, и смерти нас избавляющаго.

Тропарь честному кресту, глас а~:

Спаси Господи люди твоя, и благослови достояние твое, победы на сопротивныя даруя, и твое сохраняя крестом твоим жительство.

Канон честному и животворящему кресту.

Творение григориа синаита. Глас д~.

Песнь а~.

Ирмос: Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

Запев: Слава, Господи, кресту твоему честному.

Кресте всесильне, апостолов похвала, преподобных утверждение, и верных знамение, иерархов и мученков слава, победа и утверждение всех хвалящих тя.

Кресте всечестный, четвероконечная сила, апостолов благолепие, и мученков крепость, немощных здравие показался еси, мертвых воскресние, падающих воздвижение.

Кресте, ты ми сила буди, крепость и держава, избавитель и предратник на борющыя мя, щит и хранитель, победа и утверждение мое, присно соблюдая мя и покрывая.

Богородичен: На кресте всенепорочная твоего сына яко узрела еси, оружие скорбное утробу твою растерза, и восклицала еси рыдающи в болезни: но абие прославила еси креста силу.

Песнь г~.

Ирмос: Твоя песнословцы Богородице, живый и независтный источниче, лик себе совокупльшыя духовно утверди, в божественней твоей славе венцев славы сподоби.

Кресте, преподобных оружие, обоюдный мечь Христов, верных удобрение, болящих исцеление и заступление, и воздвижение умерших всечестне.

Кресте, основание благочестия, бесом показался еси губитель, церквам благолепие, нечестивым погибель, врагом посрамление в день судный.

Кресте живоносный, ты ми буди крепость, и победа, и щит, и стена нератуема, бесом отгнание, и помыслом погашение, и ума моего сохранение.

Богородичен: Распятие поносное, Дево владычце, твой сын претерпел есть, и смерть неподобную: но вознесся, низверже противныя вражия силы, яко безсмертен.

Седален, глас и~.

Подобен: Повеленное тайно:

Проображаше тайно древле иисус навин креста образ: егда руце простре крестовидно Cпасе мой, и ста солнце, дондеже враги низложи противостоящыя ти Богу: ныне же зайде, на кресте тя зря, дондеже державу смертную разрушив, весь мир совоздвигл еси.

Песнь д~.

Ирмос: Седяй в славе, на престоле божества, во облаце легце, прииде Иисус пребожественный, нетленною дланию, и спасе зовущыя: слава Христе, силе твоей.

Четвероконечный сый мир, и яко триобоюдный мечь, начала тьмы сечеши, нами воображаемь, кресте оружие великое Христово, и непобедимое победительство всесильное.

Твоя высота живоносне кресте, воздушнаго князя биет, и глубина, всея бездны закалает змия: широту паки воображает, низлагая мирскаго князя крепостию твоею.

Вознесся сопривлекл еси падшыя, воздвигл еси естество земное, престолу божию спрославился еси кресте высото великая, мирский мосте, душу мою от страстей глубины вознеси вскоре.

Богородичен: Крестообразно пречистая отроковице Богородице, длани твои распростерши, ко иже на кресте воздвиженному, и молитвы Дево ныне принеси, за всех верно молящихся тебе.

Песнь е~.

Ирмос: ужасошася всяческая о божественней славе твоей: ты бо неискусобрачная Дево, имела еси во утробе над\ всеми Бога, и родила еси безлетнаго сына, всем воспевающым тя мир подавающая.

Кресте, небесная лествице святыни, степенем наставниче, Христова высота и слава еси, божии образ назнаменателен миру, невидимому же и видимому единочестне.

Кресте, образе неисписанный силою, освящение водам, очищение воздуху, освящение и просвещение всякому, мужества знамение, и Христов скиптр непреложный противныя в землю попирая.

Кресте всесильне, злочестивыя низложи враги, ненавидящыя и хулящыя тя безумно, языки попали, и угаси шатания их. о кресте всесвятый и Христоносный, сохрани нас державою твоею.

Богородичен: Всех царице владычце, скиптром рождества твоего разруши, девице, востание хулящих крестную силу. даждь крепость и очищение, победу и помощь верному императору нашему.

Песнь з~.

Ирмос: Божественное сие и всечестное, совершающе празднество, богомудрии Богоматре, приидите руками восплещим, от нея рождшагося Бога славим.

Крест всех воскресние, крест падших исправление, страстей умерщвление, и плоти пригвождение, крест душам слава, и свет вечный.

Крест врагов губитель, крест злочестивых язва и пленение, и верных держава, благочестивых хранитель, и бесов отгонитель.

Крест страстей пагуба, крест помыслов отгнание, крест сокрушение языческо искусительно, и духовом показася ловительство.

Крест воздвижется, и падают духов воздушных чинове: крест снисходит, и нечестивии вси ужасаются, яко молнию видяще крестную силу.

Кондак, глас д~. Самоподобен:

Вознесыйся на крест волею, тезоименитому твоему новому жительству щедроты твоя даруй Христе Боже: возвесели нас силою твоею, победы дая нам на сопостаты, пособие имущу твое, оружие мира, непобедимую победу.

Икос: Иже до третияго небесе восхищен бысть в рай, и глаголы слышав неизреченныя и божественныя, ихже не леть языки [человеческими] глаголати, что галатом пишет, яко рачителие писаний прочтосте и познасте: мне, глаголет, хвалитися да не будет, токмо во едином кресте господни, на немже страдав уби страсти. того убо и мы известно держим крест Господень, хвалу вси: есть бо нам спасительное сие древо, оружие мира, непобедимая победа.

Песнь з~.

Ирмос: Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог благословен еси.

Нераздельную Троицу и неслиянну, естество единством богословим, отца нерожденна, и рожденна сына, и святаго исходительнаго божественнаго духа, песньми поюще: благословен Бог отец наших.

Незаходительными молниями твоими, триипостасне, наши озари умныя очи, доброту твою, трисветне, пресущественную зрети, яже человеком недоведомая, и неприступная ангелом.

Лучами света твоего падшую мою душу возведи от глубины, благий Боже препетый и всесильный, поползшуюся от света благодатнаго, и во тьму воглубльшуюся.

Богородичен: Крестообразно простерши руце чистая, к распростершему свои руце на древе крестнем, и вознесшему естество наше, и умертвившему враждебныя полки, молящи не престай.

Песнь и~.

Ирмос: отроки благочестивыя в пещи, рождество Богородичо спасло есть, тогда убо образуемое, ныне же действуемое, вселенную всю воздвизает пети тебе: Господа пойте дела, и превозносите его во вся веки.

Высота Христовых страстей, и лук и оружие и мечь, оружие непостыдное, и сила непобедимая, Христово подножие, и победительство на враги, знамение царствия, скиптре верных, показался еси кресте победоносне.

Воздвигл еси наше падшее естество, Христом распеншимся, и совозставил, высото божественная, глубино неизглаголанная, Христово ты еси знамение, кресте пребогате, и широта безмерная, и знамение непостижимыя Троицы, жизноносче.

устнами, душею же и сердцем крест Господень лобызающе, приидите ныне вознесем вси и возвеличим, покланяющеся рцем вкупе песнь пречистую, вопиюще: радуйся великое богатство кресте, церковное украшение.

Древо жизни и спасения, древо безсмертия, древо разума, древо трилюбезно, нетленно и неизнуряемо, крест трисоставный, честное древо: Троицы бо носит триипостасныя образ.

Песнь ф~.

Ирмос: Всяк земнородный да взыграется духом просвещаемь, да торжествует же безплотных умов естество, почитающее священное торжество Богоматре, и да вопиет: радуйся всеблаженная, Богородице чистая приснодево.

Кто слышана сотворит, якоже пишется, действия твоя миролюбезный кресте, силы и чудеса, и умершым востание; и мир весь совознесл еси, вознесыйся к Богу многожелаемый.

утвержение верным, крест треблаженный, знамение и похвала, древо всесильное: крест Христов великий и совершенный, апостолом похвала, преподобным утвержение, и мученком крепость и держава, победа и похвала.

Радуйся кресте, образе неописанный и многоименитый, древо требогатное, страшно же и всеблаженно. радуйся кресте всесвятый и всесильный. радуйся хранителю жизни нашея, Господень кресте многопетый.

Кресте честный, хранитель души и телу буди ми, образом своим бесы низлагая, враги отгоняя, страсти упражняя, и благословение даруя ми, и жизнь, и силу содействием святаго духа, и честными пречистыя мольбами.

