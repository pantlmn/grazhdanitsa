<::лат> ОСR:

<::рус> Библиотека святоотеческой литературы

<::лат> httр://оrthlиb.rу

<::слав>

*Молитвы утренния.*

*Воспрянув без\ лености, и истрезвився, востав от сна, рцы сие:*

Во имя отца, и сына, и святаго духа, аминь.

*Посем постой мало молча, дондеже утишатся вся чувствия, и тогда сотвори три поклоны, глаголя:*

Господи Иисусе Христе сыне божий, помилуй мя грешнаго.

*Таже начни сице:*
Господи Иисусе Христе сыне божий, молитв ради пречистыя твоея матере, и всех святых, помилуй нас, аминь.

*Таже:*
Слава тебе Боже наш, слава тебе. Царю небесный: Трисвятое. *По*
отче наш: *тропари троичны:*

Воставше от сна: *Таже,*
Господи помилуй, *в~и, И молитву: От*
сна востав: *Таже,*
Приидите, поклонимся: *трижды. псалом н~:*
Помилуй мя Боже: и Верую во единаго Бога отца:

*Таже, молитва а~, святаго макариа великаго:*

Боже, очисти мя грешнаго, яко николиже сотворих благое пред\ тобою, но избави мя от лукаваго, и да будет во мне воля твоя, да неосужденно отверзу уста моя недостойная, и восхвалю имя твое святое, отца, и сына, и святаго духа, ныне и присно, и во веки веков, аминь.

*Молитва в~, тогожде святаго:*

*От*
сна востав полунощную песнь приношу ти Cпасе, и припадая вопию ти: не даждь ми уснути во греховней смерти, но ущедри мя распныйся волею и лежащаго мя в лености ускорив возстави, и спаси мя в предстоянии и молитве: и по сне нощнем возсияй ми день безгрешен Христе Боже, и спаси мя.

*Молитва г~, тогожде святаго:*

К тебе Владыко человеколюбче, от сна востав прибегаю, и на дела твоя подвизаюся милосердием твоим, молюся тебе: помози мне на всякое время, во всякой вещи, и избави мя от всякия мирския злыя вещи, и диавольскаго поспешения, и спаси мя, и введи в царство твое вечное. ты бо еси мой сотворитель, и всякому благу промысленник и податель, о тебе же все упование мое, и тебе славу возсылаю, ныне и присно, и во веки веков, аминь.

*Молитва д~, тогожде святаго макариа:*

Господи, иже многою твоею благостию и великими щедротами твоими, дал еси мне рабу твоему мимошедшее время нощи сея без\ напасти прейти от всякаго зла противна: ты сам Владыко всяческих творче, сподоби мя истинным твоим светом, и просвещенным сердцем творити волю твою, ныне и присно, и во веки веков, аминь.

*Молитва е~:*

Господи вседержителю, Боже сил, и всякия плоти, в вышних живый, и на смиренныя призираяй, сердца же и утробы испытуяй, и сокровенная человеков яве предведый, безначальный и присносущный свете, у негоже несть пременения, или преложения осенение: сам безсмертный царю, приими моления наша, яже в настоящее время, на множество твоих щедрот дерзающе, от скверных к тебе устен творим, и остави нам прегрешения наша, яже делом, и словом, и мыслию, ведением, или неведением согрешенная нами, и очисти ны от всякия скверны плоти и духа. и даруй нам бодренным сердцем, и трезвенною мыслию, всю настоящаго жития нощь прейти, ожидающым пришествия светлаго и явленнаго дне, единороднаго твоего сына, Господа и Бога и Cпаса нашего Иисуса Христа: воньже со славою судия всех приидет, комуждо отдати по делом его, да не падше и обленившеся, но бодрствующе, и воздвижени в делание, обрящемся готови, в радость и божественный чертог славы его совнидем, идеже празднующих глас непрестанный, и неизреченная сладость зрящих твоего лица доброту неизреченную: ты бо еси истинный свет, просвещаяй и освящаяй всяческая, и тя поет вся тварь во веки веков, аминь.

*Молитва з~:*

Тя благословим вышний Боже, и Господи милости, творящаго присно с нами великая же и неизследованная, славная же и ужасная, ихже несть числа, подавшаго нам сон во упокоение немощи нашея, и ослабление трудов многотрудныя плоти. благодарим тя, яко не погубил еси нас со беззаконьми нашими, но человеколюбствовал еси обычно, и в нечаянии лежащыя ны воздвигл еси, во еже славословити державу твою. темже молим безмерную твою благость, просвети нашя мысли, очеса и ум наш от тяжкаго сна лености возстави: отверзи наша уста, и исполни я твоего хваления, яко да возможем непоколеблемо пети же и исповедатися тебе во всех и от всех славимому Богу, безначальному отцу, со единородным твоим сыном, и всесвятым, и благим, и животворящим твоим духом, ныне и присно, и во веки веков, аминь.

*Песнь полунощная, ко пресвятей Богородице.*

*Молитва з~:*

Воспеваю благодать твою владычце, молю тя, ум мой облагодати. Ступати право мя настави, путю Христовых заповедей. Бдети к песни укрепи, уныния сон отгоняющи. Связана пленицами грехопадений, мольбами твоими разреши богоневесто. В нощи мя и во дни сохраняй, борющих враг избавляющи мя. Жизнодателя Бога рождшая, умерщвлена мя страстьми оживи. Яже свет невечерний рождшая, душу мою ослепшую просвети. о дивная владычня палато! дом духа божественна мене сотвори. Врача рождшая, уврачуй души моея многолетныя страсти. Волнующася житейскою бурею, ко стези мя покаяния направи. Избави мя огня вечнующаго, и червия же злаго, и тартара: Да мя не явиши бесом радование, иже многим грехом повинника. Нова сотвори мя обетшавшаго нечувственными, пренепорочная, согрешении. странна муки всякия покажи мя, и всех Владыку умоли. Небесная ми улучити веселия, со всеми святыми сподоби. Пресвятая Дево, услыши глас непотребнаго раба твоего. Струю давай мне слезам пречистая, души моея скверну очищающи. Стенания от сердца приношу ти непрестанно, усердствуй владычце. Молебную службу мою приими, и Богу благоутробному принеси. Превышшая ангел, мирскаго мя превышша слития сотвори. Светоносная сене небесная, духовную благодать во мне направи. Руце воздею и устне к похвалению, осквернены скверною всенепорочная. Душетленных мя пакостей избави, Христа прилежно умоляющи: емуже честь и поклонение подобает, ныне и присно, и во веки веков, аминь.

*Молитва и~, ко Господу нашему Иисусу Христу:*

Многомилостиве и всемилостиве Боже мой, Господи Иисусе Христе, многия ради любве сшел и воплотился еси, яко да спасеши всех. И паки Cпасе спаси мя по благодати, молю тя. Аще бо от дел спасеши мя, несть се благодать и дар, но долг паче: ей многий в щедротах, и неизреченный в милости. Веруяй бо в мя, рекл еси, о Христе мой, жив будет и не узрит смерти во веки. Аще убо вера яже в тя спасает отчаянныя, се верую, спаси мя, яко Бог мой еси ты и создатель. Вера же вместо дел да вменится мне, Боже мой, не взыщеши дел отнюд оправдающих мя. Но та вера моя да довлеет вместо всех, та да отвещает, та да оправдит мя, та да покажет мя причастника славы твоея вечныя. Да не убо похитит мя сатана, и похвалится, слове, еже отторгнути мя от твоея руки и ограды. Но или хощу, спаси мя, или не хощу, Христе Cпасе мой, предвари скоро, скоро, погибох: ты бо еси Бог мой от чрева матере моея. Сподоби мя Господи, ныне возлюбити тя, якоже возлюбих иногда той самый грех, и паки поработати тебе без\ лености тощно, якоже поработах прежде сатане льстивому. Наипаче же поработаю тебе Господу и Богу моему Иисусу Христу, во вся дни живота моего, ныне и присно, и во веки веков, аминь.

*Молитва ф~, хранителю человеческия жизни ангелу.*

Святый ангеле, предстояй окаянной моей души, и страстной моей жизни, не остави мене грешнаго, ниже отступи от мене за невоздержание мое: не даждь места лукавому демону обладати мною, насильством смертнаго сего телесе, укрепи бедствующую и худую мою руку, и настави мя на путь спасения. ей святый ангеле божий, хранителю и покровителю окаянныя моея души и тела, вся мне прости, еликими тя оскорбих во вся дни живота моего: и аще что согреших в прешедшую нощь сию, покрый мя в настоящий день, и сохрани мя от всякаго искушения противнаго, да ни в коем гресе прогневаю Бога: и молися за мя ко Господу, да утвердит мя в страсе своем, и достойна покажет мя раба своея благости, аминь.

*Молитва утренняя конечная, ко пресвятей Богородице:*

Пресвятая владычце моя Богородице, святыми твоими и всесильными мольбами, отжени от мене смиреннаго и окаяннаго раба твоего уныние, забвение, неразумие, нерадение, и вся скверная, лукавая и хульная помышления от окаяннаго моего сердца, и от помраченнаго ума моего. И погаси пламень страстей моих, яко нищ есмь и окаянен: и избави мя от многих и лютых воспоминаний, и предприятий, и от всех действ злых свободи мя. Яко благословена еси от всех родов, и славится пречистное имя твое, во веки веков, аминь.

*Таже: Слава, и ныне:*
Господи помилуй, *трижды.*
Благослови. *И отпуст.*

Господи Иисусе Христе сыне божий, молитв ради пречистыя твоея матере, преподобных и богоносных отец наших, и всех святых, спаси мя грешнаго.

*Молитва от осквернения.*

Внегда случичится кому искуситися во сне по действу диаволю, востав от ложа творит стих, глаголя:

Молитвами святых отец наших, Господи Иисусе Христе Боже наш, помилуй нас, аминь.

*Глаголет же молитву сию со умилением, и сокрушенным сердцем, яко осужденник: потреба же тогда и слезам быти.*

*Таже глаголет:*
Слава тебе Боже наш, слава тебе. Царю небесный: Трисвятое. *По*
отче наш: Господи помилуй, *в~и. Слава, и ныне:*
Приидите, поклонимся: *трижды. И псалом н~:*
Помилуй мя Боже:

*Таже, молитва святаго великаго василиа:*

Многомилостиве, нетленне, нескверне, безгрешне Господи, очисти мя непотребнаго раба твоего от всякия скверны плотския и душевныя, и от невнимания и уныния моего прибывшую ми нечистоту, со инеми всеми беззаконьми моими: и яви мя нескверна Владыко, за благость Христа твоего, и освяти мя нашествием пресвятаго твоего духа: яко да возбнув от мглы нечистых привидений диавольских, и всякия скверны, сподоблюся чистою совестию отверсти скверная моя и нечистая уста, воспевати всесвятое имя твое, отца, и сына, и святаго духа, ныне и присно, и во веки веков, аминь.

Честнейшую херувим: *Слава, и ныне:*
Господи помилуй, *трижды.*
Благослови. *И отпуст.*

*Таже сие:*
Приими Господи молитву от мене грешнаго, и помилуй мя, яко благ и человеколюбец.

