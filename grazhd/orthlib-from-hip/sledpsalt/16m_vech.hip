<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

Молитвы на сон грядущым.

Начало: Благословен Бог наш: Аще не иерей: Молитвами святых отец: Трисвятое. И по отче наш: Тропари сия: Помилуй нас Господи, помилуй нас: Таже, Господи, помилуй, в~и.

И молитвы сия по ряду, со вниманием и умилением.

Молитва а~, святаго макариа великаго, к Богу отцу:

Боже вечный, и царю всякаго создания, сподобивый мя даже в час сей доспети, прости ми грехи, яже сотворих в сей день, делом, словом и помышлением: и очисти Господи смиренную мою душу от всякия скверны плоти и духа, и даждь ми Господи, в нощи сей сон прейти в мире: да востав от смиреннаго ми ложа, благоугожду пресвятому имени твоему во вся дни живота моего, и поперу борющыя мя враги плотския и безплотныя: и избави мя Господи от помышлений суетных, оскверняющих мя и похотей лукавых. Яко твое есть царство, и сила и слава, отца, и сына, и святаго духа, ныне и присно, и во веки веков, аминь.

Молитва в~, ко Господу нашему Иисусу Христу, святаго антиоха:

Вседержителю, слово отчее, сам совершен сый Иисусе Христе, многаго ради милосердия твоего, никогдаже отлучайся мене раба твоего, но всегда во мне почивай: Иисусе, добрый пастырю твоих овец, не предаждь мене крамоле змиине, и желанию сатанину, не остави мене, яко семя тли во мне есть. ты убо Господи Боже покланяемый, царю святый Иисусе Христе, спяща мя сохрани немерцающим светом, духом твоим святым, имже освятил еси твоя ученки. даждь Господи и мне недостойному рабу твоему спасения твоего на ложи моем: просвети ум мой светом разума святаго евангелиа твоего: душу любовию креста твоего: сердце чистотою словесе твоего: тело мое твоею страстию безстрастною: мысль мою твоим смирением сохрани, и воздвигни мя во время подобно на твое славословие. Яко препрославлен еси со безначальным твоим отцем, и пресвятым духом, во веки, аминь.

Молитва г~, ко пресвятому духу:

Господи, царю небесный, утешителю, душе истины, умилосердися, и помилуй мя грешнаго раба твоего, и отпусти ми недостойному, и прости вся, елика ти согреших днесь яко человек, паче же и не яко человек, но и горее скота, вольныя моя грехи и невольныя, ведомыя и неведомыя: яже от юности, и от науки злы, и яже суть от нагльства и уныния. Аще именем твоим кляхся, или похулих е в помышлении моем: или кого укорих, или оклеветах кого гневом моим, или опечалих, или о чем прогневахся: или солгах, или безгодно спах, или нищ прииде ко мне, и презрех его: или брата моего опечалих, или свадих, или кого осудих: или развеличахся, или разгордехся, или разгневахся: или стоящу ми на молитве, ум мой о лукавствии мира сего подвижеся, или развращение помыслих: или об\ъядохся, или опихся, или без\ ума смеяхся: или лукавое помыслих, или доброту чуждую видев, и тою уязвен бых сердцем: или неподобная глаголах, или греху брата моего посмеяхся, моя же суть безчисленная согрешения: или о молитве нерадих, или ино что содеях лукавое, не помню, та бо вся и больша сих содеях. помилуй мя творче мой Владыко, унылаго и недостойнаго раба твоего: и остави ми, и отпусти, и прости мя яко благ и человеколюбец, да с миром лягу, усну и почию блудный, грешный и окаянный аз, и поклонюся, и воспою, и прославлю пречистное имя твое, со отцем, и единородным его сыном, ныне и присно, и во веки, аминь.

Молитва д~, святаго макариа великаго:

Что ти принесу; или что ти воздам, великодаровитый безсмертный царю, щедре и человеколюбче Господи; яко ленящася мене на твое угождение, и ничтоже благо сотворша, привел еси на конец мимошедшаго дне сего, обращение и спасение души моей строя. милостив ми буди грешному, и обнаженному всякаго дела блага, возстави падшую мою душу, осквернившуюся в безмерных согрешениих: и отими от мене весь помысл лукавый видимаго сего жития, прости моя согрешения едине безгрешне, еже ти согреших в сей день ведением и неведением, словом, и делом, и помышлением, и всеми моими чувствы. ты сам покрывая, сохрани мя от всякаго сопротивнаго обстояния, божественною твоею властию, и неизреченным человеколюбием, и силою. очисти Боже, очисти множество грехов моих. благоволи Господи, избавити мя от сети лукаваго, и спаси страстную мою душу, и осени мя светом лица твоего, егда приидеши во славе: и неосужденна ныне сном уснути сотвори, и без\ мечтания, и несмущен помысл раба твоего соблюди, и всю сатанину детель отжени от мене: и просвети ми разумныя очи сердечныя, да не усну в смерть. и посли ми ангела мирна, хранителя и наставника души и телу моему, да избавит мя от враг моих: да востав со одра моего, принесу ти благодарственныя мольбы. ей Господи, услыши мя грешнаго и убогаго раба твоего, изволением и совестию: даруй ми воставшу словесем твоим поучитися, и уныние бесовское далече от мене отгнано быти сотвори твоими ангелы: да благословлю имя твое святое, и прославлю, и славлю пречистую Богородицу Марию, юже дал еси нам грешным заступление, и приими сию молящуюся за ны. вем бо, яко подражает твое человеколюбие, и молящися не престает. тоя заступлением, и честнаго креста знамением, и всех святых твоих ради, убогую душу мою соблюди Иисусе Христе Боже наш: яко свят еси, и препрославлен во веки, аминь.

Молитва е~:

Господи Боже наш, еже согреших во дни сем словом, делом и помышлением, яко благ и человеколюбец прости ми: мирен сон и безмятежен даруй ми: ангела твоего хранителя посли покрывающа и соблюдающа мя от всякаго зла: яко ты еси хранитель душам и телесем нашым, и тебе славу возсылаем, отцу, и сыну, и святому духу, ныне и присно, и во веки веков, аминь.

Молитва з~:

Господи Боже наш, в негоже веровахом, и егоже имя паче всякаго имене призываем, даждь нам ко сну отходящым ослабу души и телу, и соблюди нас от всякаго мечтания, и темныя сласти кроме: устави стремление страстей, угаси разжжения востания телеснаго. даждь нам целомудренне пожити делы и словесы: да добродетельное жительство восприемлюще, обетованных не отпадем благих твоих, яко благословен еси во веки, аминь.

Молитва з~, святаго иоанна златоустаго.

Молитвы молебныя числом двадесятим четырем часом, дневным и нощным.

Дневи:

[а~] Господи, не лиши мене небесных твоих благ. [в~] Господи, избави мя вечных мук. [г~] Господи, умом ли или помышлением, словом или делом согреших, прости мя. [д~] Господи, избави мя всякаго неведения и забвения, и малодушия, и окамененнаго нечувствия. [е~] Господи, избави мя от всякаго искушения. [з~] Господи, просвети мое сердце, еже помрачи лукавое похотение. [з~] Господи, аз яко человек согреших, ты же яко Бог щедр помилуй мя, видя немощь души моея. [и~] Господи, посли благодать твою в помощь мне, да прославлю имя твое святое. [ф~] Господи Иисусе Христе, напиши мя раба твоего в книзе животней, и даруй ми конец благий. [и~] Господи, Боже мой, аще и ничтоже благо сотворих пред\ тобою, но даждь ми, по благодати твоей, положити начало благое. [а~и] Господи, окропи в сердцы моем росу благодати твоея. [в~и] Господи небесе и земли, помяни мя грешнаго раба твоего, студнаго и нечистаго, во царствии твоем, аминь.

Нощи:

[а~] Господи, в покаянии приими мя. [в~] Господи, не остави мене. [г~] Господи, не введи мене в напасть. [д~] Господи, даждь ми мысль благу. [е~] Господи, даждь ми слезы, и память смертную, и умиление. [з~] Господи, даждь ми помысл исповедания грехов моих. [з~] Господи, даждь ми смирение, целомудрие и послушание. [и~] Господи, даждь ми терпение, великодушие и кротость. [ф~] Господи, всели в мя корень благих, страх твой в сердце мое. [и~] Господи, сподоби мя любити тя от всея души моея и помышления, и творити во всем волю твою. [а~и] Господи, покрый мя от человек некоторых, и бесов, и страстей, и от всякия иныя неподобныя вещи. [в~и] Господи, веси, яко твориши, якоже ты волиши, да будет воля твоя и во мне грешнем: яко благословен еси во веки, аминь.

Молитва и~, ко Господу нашему Иисусу Христу:

Господи Иисусе Христе сыне божий, ради честнейшия матере твоея, и безплотных твоих ангел, пророка же и предтечи и крестителя твоего, богоглаголивых же апостол, светлых и добропобедных мученк, преподобных и богоносных отец, и всех святых молитвами, избави мя настоящаго обстояния бесовскаго. ей Господи мой и творче, не хотяй смерти грешнаго, но якоже обратитися и живу быти ему, даждь и мне обращение окаянному и недостойному: изми мя от уст пагубнаго змия, зияющаго пожрети мя, и свести во ад жива. ей Господи мой, утешение мое, иже мене ради окаяннаго в тленную плоть оболкийся, исторгни мя от окаянства, и утешение подаждь души моей окаянней. всади в сердце мое творити твоя повеления, и оставити лукавая деяния, и получити блаженства твоя: на тя бо Господи, уповах, спаси мя.

Молитва ф~:

Благаго царя благая Мати, пречистая и благословенная Богородице Марие, милость сына твоего и Бога нашего излей на страстную мою душу, и твоими молитвами настави мя на деяния благая: да прочее время живота моего без\ порока прейду, и тобою рай да обрящу, Богородице Дево, едина чистая и благословенная.

Молитва и~, ко святому ангелу хранителю:

Ангеле Христов, хранителю мой святый, и покровителю души и тела моего, вся ми прости, елика согреших во днешний день, и от всякаго лукавствия противнаго ми врага избави мя, да ни в коем же гресе прогневаю Бога моего: но моли за мя грешнаго и недостойнаго раба, яко да достойна мя покажеши благости и милости всесвятыя Троицы, и матере Господа моего Иисуса Христа, и всех святых, аминь.

Таже, кондак Богородице:

Взбранной воеводе победительная, яко избавльшеся от злых, благодарственная восписуем ти раби твои Богородице: но яко имущая державу непобедимую, от всяких нас бед свободи, да зовем ти: радуйся невесто неневестная.

Таже: Преславная приснодево, Мати Христа Бога, принеси нашу молитву сыну твоему и Богу нашему, да спасет тобою душы нашя.

Все упование мое на тя возлагаю, Мати божия, сохрани мя под\ кровом твоим.

Богородице Дево, не презри мене грешнаго, требующа твоея помощи и твоего заступления: на тя бо упова душа моя, и помилуй мя.

Таже, молитва святаго иоанникиа:

упование мое отец, прибежище мое сын, покров мой дух святый: Троице святая, слава тебе. Таже, Достойно есть: Слава, и ныне: Господи помилуй, трижды. Благослови. И отпуст.

Господи Иисусе Христе, сыне божий, молитв ради пречистыя твоея матере, преподобных и богоносных отец наших, и всех святых, спаси мя грешнаго.

Молитва святаго иоанна дамаскина, юже указуя на одр твой, глаголи:

Владыко человеколюбче, не уже ли мне одр сей гроб будет; или еще окаянную мою душу просветиши днем; се ми гроб предлежит, се ми смерть предстоит. Суда твоего Господи, боюся, и муки безконечныя, злое же творя не престаю: тебе Господа Бога моего всегда прогневляю, и пречистую твою матерь, и вся небесныя силы, и святаго ангела хранителя моего. Вем бо Господи, яко недостоин есмь человеколюбия твоего, но достоин есмь всякаго осуждения и муки. Но Господи, или хощу, или не хощу, спаси мя. Аще бо праведника спасеши, ничтоже велие, и аще чистаго помилуеши, ничтоже дивно: достойни бо суть милости твоея. Но на мне грешнем удиви милость твою: о сем яви человеколюбие твое, да не одолеет моя злоба твоей неизглаголанней благости и милосердию: и якоже хощеши, устрой о мне вещь.

И тако хотяй возлещи на постелю, глаголи сие:

Просвети очи мои Христе Боже: да не когда усну в смерть, да не когда речет враг мой: укрепихся на него.

Слава: Заступник души моея буди Боже, яко посреде хожду сетей многих: избави мя от них, и спаси мя блаже, яко человеколюбец.

И ныне, Богородичен: Преславную божию матерь, и святых ангел святейшую, немолчно воспоим сердцем и усты, Богородицу сию исповедающе, яко воистинну рождшую нам Бога воплощенна, и молящуюся непрестанно о душах наших.

Таже целуй крест твой, и прекрести крестом место твое от главы и до ног. такожде и от всех стран, глаголя молитву честному кресту:

Да воскреснет Бог, и расточатся врази его, и да бежат от лица его ненавидящии его. Яко исчезает дым, да исчезнут, яко тает воск от лица огня: тако да погибнут беси от лица любящих Бога и знаменающихся крестным знамением, и в веселии глаголющих: Радуйся пречистный и животворящий кресте Господень, прогоняяй бесы силою на тебе пропятаго Господа нашего Иисуса Христа, во ад сшедшаго, и поправшаго силу диаволю, и даровавшаго нам тебе крест свой честный, на прогнание всякаго сопостата. о пречистный и животворящий кресте Господень, помогай ми со святою госпожею Девою Богородицею, и со всеми святыми во веки, аминь.

Прежде даже не возляжеши на одре твоем, сия вся помыслом и памятию твоею прейди.

Первее убо: Благодарение воздаждь вседержителю Богу, яко дарова тебе день мимошедший, благодатию своею, в живых и во здравии пребыти.

Второе: Положи слово с самем тобою, и испытание сотвори совести твоея, преходя и подробну изсчитая вся часы дневныя, начен от времени, когда востал еси от одра твоего, и приводя себе на память: камо ходил еси; что творил еси; кому, и что собеседовал еси; и вся твоя деяния, словеса и помышления, от утра даже до вечера тобою произнесенная, со всяким опасением испытай, и воспоминай.

Третие: Аще что благое в сей день сотворил еси, не от себе сие быти, но от самаго Бога вся благая нам дарующаго непщуя, тому сие восписуй и благодари: и да тя в сем благом утвердит, и прочая совершити пособит и дарует, молися.

Четвертое: Аще же что лукавое содеял еси, от себе самаго и от своея немощи, или лукаваго обычая и произволения сие происходити глаголя, кайся, и моли человеколюбца, да тебе в том прощение даровати изволит, со обещанием твердым, яко сего прочее ктому уже творити не имаши.

Пятое: Со слезами творца твоего милостива твори, да настоящую нощь тиху, безмятежну, неблазненну и безгрешну дарует: день же утрешний, на славословие имене его святаго, цело предварити дарует.

Пристежение: Аще обрящеши возглавницу мягку, остави ю, а камень подложи Христа ради: аще ти зима будет спящу, потерпи, глаголя, яко инии отнюд не спят. [Патерик, слово д~.]

Таже прекрестися, и с молитвою засни, помышляя день судный, како имаши предстати Богу.

