<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

Последование ко святому причащению и по святом причащении.

Молитвами святых отец наших, Господи Иисусе Христе Боже наш, помилуй нас. Аминь. Царю небесный: Трисвятое. Пресвятая Троице: отче наш: Господи помилуй, в~и. Приидите, поклонимся: трижды. И псалом н~.

И абие канон, глас в~:

Песнь а~.

Ирмос: Грядите людие, поим песнь Христу Богу, раздельшему море, и наставльшему люди, яже изведе из\ работы египетския, яко прославися.

Хлеб живота вечнующаго да будет ми тело твое святое, благоутробне Господи, и честная кровь, и недуг многообразных исцеление.

Осквернен делы безместными окаянный, твоего пречистаго тела, и божественныя крове недостоин есмь, Христе, причащения, егоже мя сподоби.

Богородичен: Земле благая, благословенная богоневесто, клас прозябшая неоранный, и спасительный миру: сподоби мя сей ядуща спастися.

Песнь г~.

Ирмос: На камени мя веры утвердив, разширил еси уста моя на враги моя, возвесели бо ся дух мой, внегда пети, несть свят якоже Бог наш, и несть праведен, паче тебе Господи.

Слезныя ми подаждь Христе капли, скверну сердца моего очищающыя: яко да благою совестию очищен, верою прихожду и страхом Владыко, ко причащению божественных даров твоих.

Во оставление да будет ми прегрешений пречистое тело твое, и божественная кровь, духа же святаго общение, и в жизнь вечную, человеколюбче, и страстей и скорбей отчуждение.

Богородичен: Хлеба животнаго трапеза пресвятая, свыше милости ради сшедшаго, и мирови новый живот дающаго, и мене ныне сподоби недостойнаго, со страхом вкусити сего, и живу быти.

Песнь д~.

Ирмос: Пришел еси от Девы не ходатай, ни ангел, но сам Господи воплощься, и спасл еси всего мя человека. тем зову ти: слава силе твоей Господи.

Восхотел еси нас ради воплощься многомилостиве, заклан быти яко овча, грех ради человеческих: темже молю тя, и моя очисти согрешения.

Исцели души моея язвы Господи, и всего освяти: и сподоби Владыко, яко да причащуся тайныя твоея божественныя вечери окаянный.

Богородичен: умилостиви и мне сущаго от утробы твоея владычце: и соблюди мя нескверна раба твоего, и непорочна, яко да приемь умнаго бисера, освящуся.

Песнь е~.

Ирмос: Света подателю и веков творче Господи, во свете твоих повелений настави нас: разве бо тебе иного Бога не знаем.

Якоже предрекл еси Христе, да будет убо худому рабу твоему, и во мне пребуди якоже обещался еси: се бо тело твое ям божественное, и пию кровь твою.

Слове божий и Боже, угль тела твоего да будет мне помраченному в просвещение, и очищение оскверненной души моей кровь твоя.

Богородичен: Марие Мати божия, благоухания честное селение, твоими молитвами сосуд мя избранный соделай, яко да освящений причащуся сына твоего.

Песнь з~.

Ирмос: В бездне греховней валяяся, неизследную милосердия твоего призываю бездну: от тли Боже мя возведи.

ум, душу и сердце освяти Cпасе, и тело мое, и сподоби неосужденно Владыко к страшным тайнам приступити.

Да бы устранился от страстей, и твоея благодати имел бы приложение, живота же утвержение, причащением святых Христе таин твоих.

Богородичен: Божие Боже слово святое, всего мя освяти, ныне приходящаго к божественным твоим тайнам, святыя матере твоея мольбами.

Кондак, глас в~:

Хлеб Христе взяти не презри мя тело твое, и божественную твою кровь ныне, пречистых Владыко, и страшных твоих таин причаститися окаяннаго: да не будет ми в суд, да будет же ми в живот вечный и безсмертный.

Песнь з~.

Ирмос: Телу златому премудрыя дети не послужиша, и в пламень сами поидоша, и боги их обругаша, среди пламене возопиша, и ороси я ангел: услышася уже уст ваших молитва.

Источник благих, причащение Христе безсмертных твоих ныне таинств, да будет ми свет, и живот, и безстрастие, и к преспеянию же и умножению добродетели божественнейшия ходатайственно, едине блаже, яко да славлю тя.

Да избавлюся от страстей, и врагов, и нужды, и всякия скорби, трепетом и любовию, со благоговением человеколюбче приступаяй ныне к твоим безсмертным и божественным тайнам, и пети тебе сподоби: благословен еси Господи Боже отец наших.

Богородичен: Спаса Христа рождшая паче ума богоблагодатная: молю тя ныне раб твой, чистую нечистый, хотящаго мя ныне к пречистым тайнам приступити, очисти всего от скверны плоти и духа.

Песнь и~.

Ирмос: В пещь огненную ко отроком еврейским снизшедшаго, и пламень в росу преложшаго Бога, пойте дела яко Господа, и превозносите во вся веки.

Небесных и страшных, святых твоих Христе, ныне таин, и божественныя твоея и тайныя вечери, общника быти и мене сподоби отчаяннаго, Боже Cпасе мой.

Под\ твое прибег благоутробие блаже, со страхом зову ти: во мне пребуди Cпасе: и аз, якоже рекл еси, к тебе. се бо дерзая на милость твою, ям тело твое, и пию кровь твою.

Трепещу приемля огнь, да не опалюся яко воск, и яко трава. оле страшнаго таинства! оле благоутробия божия! како божественнаго тела и крове брение причащаюся, и нетленен сотворяюся!

Песнь ф~.

Ирмос: Безначальна родителя сын, Бог и Господь, воплощься от Девы нам явися, омраченная просветити, собрати расточенная. тем всепетую Богородицу величаем.

Христос есть, вкусите и видите: Господь нас ради, по нам бо древле бывый, единою себе принес, яко приношение отцу своему, присно закалается, освящаяй причащающыяся.

Душею и телом да освящуся Владыко, да просвещуся, да спасуся, да буду дом твой, причащением священных таин, живущаго тя имея в себе со отцем и духом, благодетелю многомилостиве.

Якоже огнь да будет ми, и яко свет тело твое, и кровь Cпасе мой пречистная: опаляя греховное вещество, сжигая же страстей терние, и всего мя просвещая, покланятися божеству твоему.

Богородичен: Бог воплотися от чистых кровей твоих, темже всякий род поет тя владычце: умная же множества славят, яко тобою яве узреша всеми владычествующаго, осуществовавшагося человечеством.

И абие, достойно есть: Таже, Трисвятое. по отче наш: Тропарь праздника. Аще же ни, сия, глас з~: Помилуй нас Господи: Слава: Господи помилуй нас: И ныне: Милосердия двери: Господи помилуй, м~.

И молитва:

Нескверная, неблазная, нетленная, пречистая:

Воутрии же

по обычном последовании часов, хотяй причаститися творит стих.

Таже: Царю небесный: Трисвятое. Пресвятая Троице: отче наш: Господи помилуй, в~и. Приидите, поклонимся: трижды. И настоящыя псалмы.

псалом к~в.

Господь пасет мя, и ничтоже мя лишит. На месте злачне, тамо всели мя: на воде покойне воспита мя. Душу мою обрати, настави мя на стези правды имене ради своего. Аще бо и пойду посреде сени смертныя, не убоюся зла, яко ты со мною еси: жезл твой и палица твоя, та мя утешиста. уготовал еси предо мною трапезу, сопротив стужающым мне: умастил еси елеем главу мою, и чаша твоя упоявающи мя яко державна. И милость твоя поженет мя вся дни живота моего: и еже вселити ми ся в дом Господень в долготу дний.

псалом к~г.

Господня земля, и исполнение ея, вселенная и вси живущии на ней. Той на морях основал ю есть, и на реках уготовал ю есть. Кто взыдет на гору господню; или кто станет на месте святем его; Неповинен рукама и чист сердцем, иже не прият всуе душу свою, и не клятся лестию искреннему своему. Сей приимет благословение от Господа, и милостыню от Бога Cпаса своего. Сей род ищущих Господа, ищущих лице Бога иаковля. Возмите врата князи вашя, и возмитеся врата вечная, и внидет царь славы. Кто есть сей царь славы; Господь крепок и силен, Господь силен в брани. Возмите врата князи вашя, и возмитеся врата вечная, и внидет царь славы. Кто есть сей царь славы; Господь сил, той есть царь славы.

псалом ре~и.

Веровах, темже возглаголах, аз же смирихся зело. Аз же рех во изступлении моем: всяк человек лож. Что воздам Господеви о всех, яже воздаде ми; Чашу спасения прииму, и имя господне призову. Молитвы моя Господеви воздам пред\ всеми людьми его. Честна пред\ Господем смерть преподобных его. о Господи, аз раб твой, аз раб твой, и сын рабыни твоея: растерзал еси узы моя. Тебе пожру жертву хвалы, и во имя господне призову. Молитвы моя Господеви воздам пред\ всеми людьми его: Во дворех дому господня, посреде тебе иерусалиме.

Слава, и ныне, аллилуиа. Поклоны г~.

И настоящыя тропари, глас и~:

Беззакония моя презри Господи, от Девы рождейся, и сердце мое очисти, храм то творя пречистому твоему телу и крови: ниже отрини мене от твоего лица, без\ числа имеяй велию милость.

Слава: Во причастие святынь твоих, како дерзну недостойный; аще бо дерзну к тебе приступити с достойными, хитон мя обличает, яко несть вечерний, и осуждение исходатайствую многогрешной души моей. очисти Господи скверну души моея и спаси мя, яко человеколюбец.

И ныне: Многая множества моих, Богородице, прегрешений, к тебе прибегох чистая, спасения требуя: посети немощствующую мою душу, и моли сына твоего и Бога нашего дати ми оставление, яже содеях лютых, едина благословенная.

Во святую же и великую четыредесятницу, глаголи:

Егда славнии ученцы:

Таже, Господи помилуй, м~. И поклоны, елико хощеши.

И абие настоящыя стихи:

Хотя ясти человече, тело владычне,

Страхом приступи, да не опалишися: огнь бо есть.

Божественную же пия кровь ко общению,

Первее примирися тя опечалившым.

Таже дерзая таинственное брашно яждь.

Иныя стихи:

Прежде причастия страшныя жертвы,

Животворящаго тела владычня,

Сим помолися образом со трепетом.

Молитва великаго василиа, а~:

Владыко Господи Иисусе Христе Боже наш, источник жизни и безсмертия, всея твари видимыя и невидимыя содетелю, безначальнаго отца соприсносущный сыне, и собезначальный, премногия ради благости в последния дни в плоть оболкийся, и распныйся, и погребыйся за ны неблагодарныя и злонравныя, и своею кровию обновивый растлевшее грехом естество наше: сам безсмертный царю, приими и мое грешнаго покаяние, и приклони ухо твое мне, и услыши глаголы моя. согреших бо, Господи, согреших на небо и пред\ тобою, и несмь достоин воззрети на высоту славы твоея: прогневах бо твою благость, твоя заповеди преступив и не послушав твоих повелений. Но ты Господи, незлобив сый долготерпелив же и многомилостив, не предал еси мя погибнути со беззаконьми моими, моего всячески ожидая обращения. Ты бо рекл еси человеколюбче пророком твоим: яко хотением не хощу смерти грешника, но еже обратитися и живу быти ему. Не хощеши бо Владыко, создания твоею руку погубити, ниже благоволиши о погибели человечестей, но хощеши всем спастися, и в разум истины приити. Темже и аз, аще и недостоин есмь небесе и земли, и сея привременныя жизни, всего себе повинув греху, и сластем поработив, и твой осквернив образ: но творение и создание твое быв, не отчаяваю своего спасения окаянный, на твое же безмерное благоутробие дерзая прихожду. Приими убо и мене человеколюбче Господи якоже блудницу, яко разбойника, яко мытаря, и яко блуднаго, и возми мое тяжкое бремя грехов, грех вземляй мира, и немощи человеческия исцеляяй: труждающыяся и обремененныя к себе призываяй и упокоеваяй, не пришедый призвати праведныя, но грешныя на покаяние, и очисти мя от всякия скверны плоти и духа, и научи мя совершати святыню во страсе твоем: яко да чистым сведением совести моея, святынь твоих часть приемля, соединюся святому телу твоему и крови, и имею тебе во мне живуща и пребывающа со отцем и святым твоим духом. Ей Господи Иисусе Христе Боже мой, и да не в суд ми будет причастие пречистых, и животворящих таин твоих, ниже да немощен буду душею же и телом, от еже недостойне тем причащатися: но даждь ми даже до конечнаго моего издыхания, неосужденно восприимати часть святынь твоих, в духа святаго общение, в напутие живота вечнаго, и во благоприятен ответ на страшнем судищи твоем: яко да и аз со всеми избранными твоими общник буду нетленных твоих благ, яже уготовал еси любящым тя Господи, в нихже препрославлен еси во веки, аминь.

Молитва иная, иже во святых отца нашего иоанна златоустаго, в~:

Господи Боже мой, вем, яко несмь достоин, ниже доволен, да под\ кров внидеши храма души моея: занеже весь пуст и пался есть, и не имаши во мне места достойна, еже главу подклонити: но якоже с высоты нас ради смирил еси себе, смирися и ныне смирению моему: и якоже восприял еси в вертепе и в яслех безсловесных возлещи: сице восприими и в яслех безсловесныя моея души, и во оскверненное мое тело внити. и якоже не не удостоил еси внити, и свечеряти со грешники в дому симона прокаженнаго: тако изволи внити и в дом смиренныя моея души, прокаженныя и грешныя. и якоже не отринул еси подобную мне блудницу, и грешную, пришедшую и прикоснувшуюся тебе: сице умилосердися и о мне грешнем, приходящем и прикасающем ти ся. и якоже не возгнушался еси скверных ея уст и нечистых, целующих тя, ниже моих возгнушайся сквернших оныя уст, и нечистших: ниже мерзких моих и нечистых устен, и сквернаго и нечистейшаго моего языка. но да будет ми угль пресвятаго твоего тела, и честныя твоея крове, во освящение, и просвещение, и здравие смиренней моей души и телу, во облегчение тяжестей многих моих согрешений, в соблюдение от всякаго диавольскаго действа, во отгнание и возбранение злаго моего и лукаваго обычая: во умерщвление страстей, в снабдение заповедей твоих, в приложение божественныя твоея благодати, и твоего царствия присвоение. не бо яко презираяй прихожду к тебе Христе Боже, но яко дерзая на неизреченную твою благость: и да не на мнозе удаляяйся общения твоего, от мысленнаго волка звероуловлен буду. темже молюся тебе, яко един сый свят Владыко, освяти мою душу и тело, ум и сердце, чревеса и утробы, и всего мя обнови: и вкорени страх твой во удесех моих, и освящение твое неотемлемо от мене сотвори. и буди ми помощник и заступник, окормляя в мире живот мой, сподобляя мя и одесную тебе предстояния со святыми твоими, молитвами и моленьми пречистыя твоея матере, невещественных твоих служителей, и пречистых сил, и всех святых от века тебе благоугодивших, аминь.

Молитва иная, симеона метафраста, г~:

Едине чистый и нетленный Господи, за неизреченную милость человеколюбия, наше все восприемый смешение от чистых и девственных кровей, паче естества рождшия тя духа божественнаго нашествием, и благоволением отца присносущнаго Христе Иисусе, премудросте божия, и мире и сило: твоим восприятием животворящая, и спасительная страдания восприемый, крест, гвоздия, копие, смерть, умертви моя душетленныя страсти телесныя. погребением твоим адова пленивый царствия, погреби моя благими помыслы лукавая советования, и лукавствия духи разори. тридневным твоим, и живоносным воскреснием падшаго праотца возставивый, возстави мя грехом поползшагося, образы мне покаяния предлагая. преславным твоим вознесением, плотское обоживый восприятие, и сие десным отца седением почтый, сподоби мя причастием святых твоих таин десную часть спасаемых получити. снитием утешителя твоего духа, сосуды честны священныя твоя ученки соделавый, приятелище и мене покажи того пришествия. хотяй паки приити судити вселенней правдою, благоволи и мне усрести тя на облацех судию, и создателя моего, со всеми святыми твоими: да безконечно славословлю и воспеваю тя, со безначальным твоим отцем, и пресвятым, и благим, и животворящим твоим духом, ныне и присно, и во веки веков, аминь.

Молитва иная, симеона метафраста д~:

Яко на страшнем твоем, и нелицеприемнем предстояй судилищи Христе Боже, и осуждения под\ъемля, и слово творя о содеянных мною злых: сице днесь, прежде даже не приити дневи осуждения моего, у святаго твоего жертвенника предстоя пред\ тобою, и пред\ страшными и святыми ангелы твоими, преклонен от своея совести, приношу лукавая моя и беззаконная деяния, являяй сия и обличаяй. виждь Господи смирение мое, и остави вся грехи моя. виждь, яко умножишася паче влас главы моея беззакония моя. кое убо не содеях зло; кий грех не сотворих; кое зло не вообразих в души моей; уже бо и делы содеях: блуд, прелюбодейство, гордость, кичение, укорение, хулу, празднословие, смех неподобный, пиянство, гортанобесие, об\ъядение, ненависть, зависть, сребролюбие, любостяжание, лихоимство, самолюбие, славолюбие, хищение, неправду, злоприобретение, ревность, оклеветание, беззаконие: всякое мое чувство, и всякий уд оскверних, растлих, непотребен сотворих, делателище быв всячески диаволе. и вем Господи, яко беззакония моя превзыдоша главу мою: но безмерно есть множество щедрот твоих, и милость неизреченна незлобивыя твоея благости, и несть грех побеждающь человеколюбие твое. темже, пречудный царю, незлобиве Господи, удиви и на мне грешнем милости твоя, покажи благости твоея силу, и яви крепость благоутробнаго милосердия твоего, и обращающася приими мя грешнаго. Приими мя, якоже приял еси блуднаго, разбойника, блудницу: приими мя пребезмерне и словом и делом, и похотию безместною, и помышлением безсловесным согрешивша тебе. и якоже во единонадесятый час пришедших приял еси, ничтоже достойно соделавших, тако приими и мене грешнаго: много бо согреших и осквернихся, и опечалих духа твоего святаго, и огорчих человеколюбную утробу твою, и делом, и словом, и помышлением, в нощи и во дни, явленне же и неявленне, волею же и неволею. и вем, яко представиши грехи моя предо мною таковы, яковы же мною содеяшася, и истяжеши слово со мною, о ихже разумом непрощенно согреших. Но Господи, Господи, да не праведным судом твоим, ниже яростию твоею обличиши мя, ниже гневом твоим накажеши мя. помилуй мя Господи, яко не токмо немощен есмь, но и твое есмь создание. Ты убо Господи, утвердил еси на мне страх твой: аз же лукавое пред\ тобою сотворих. тебе убо единому согреших: но молю тя, не вниди в суд с рабом твоим: аще бо беззакония назриши Господи, Господи кто постоит; аз бо есмь пучина греха, и несмь достоин, ниже доволен воззрети, и видети на высоту небесную, от множества грехов моих, ихже несть числа: всякое бо злодеяние, и коварство, и ухищрение сатанино, и растления, истицания, рукоблудия, деторастления, злопомнения, советования ко греху, скоктания и иныя тьмочисленныя страсти не оскудеша от мене. киими бо не растлихся грехи; киими не содержахся злыми; всяк грех содеях, всякую нечистоту вложих в душу мою: непотребен бых тебе Богу моему, и человеком. кто возставит мя в сицевая злая, и толика падшаго согрешения; Господи Боже мой, на тя уповах, аще есть ми спасения упование, аще побеждает человеколюбие твое множества беззаконий моих, буди ми спаситель, и по щедротам твоим и милостем твоим, ослаби, остави, прости ми вся, елика ти согреших, яко многих зол исполнися душа моя, и несть во мне спасения надежды. Помилуй мя Боже, по велицей милости твоей, и не воздаждь ми по делом моим, и не осуди мя по деянием моим: но обрати, заступи, избави душу мою от совозрастающих ей зол, и лютых восприятий. Спаси мя ради милости твоея: да идеже умножится грех, преиз\ъобилует благодать твоя. и восхвалю, и прославлю тя всегда, вся дни живота моего. Ты бо еси Бог кающихся, и Спас согрешающих, и тебе славу возсылаем, со безначальным твоим отцем, и пресвятым и благим и животворящим твоим духом, ныне и присно, и во веки веков, аминь.

Божественнаго дамаскина,

Владыко Господи Иисусе Христе Боже наш, едине имеяй власть человеком оставляти грехи: яко благ и человеколюбец презри моя вся в ведении и не в ведении прегрешения. И сподоби мя неосужденно причаститися божественных, и преславных, и пречистых, и животворящих твоих таин: не в тяжесть, ни в муку, ни в приложение грехов, но во очищение, и освящение, и обручение будущаго живота и царствия, в стену и помощь, и в возражение сопротивных, во истребление многих моих согрешений. Ты бо еси Бог милости, и щедрот, и человеколюбия и тебе славу возсылаем со отцем и святым духом, ныне и присно, и во веки веков, аминь.

Великаго василиа:

Вем Господи, яко недостойне причащаюся пречистаго твоего тела, и честныя твоея крове: и повинен есмь, и суд себе ям и пию, не разсуждая тела и крове тебе Христа и Бога моего, но на щедроты твоя дерзая прихожду к тебе рекшему: ядый мою плоть, и пияй мою кровь, во мне пребывает, и аз в нем. умилосердися убо Господи, и не обличи мя грешнаго, но сотвори со мною по милости твоей: и да будут ми святая сия во исцеление, и очищение, и просвещение, и сохранение, и спасение, и во освящение души и тела, во отгнание всякаго мечтания, и лукаваго деяния, и действа диавольскаго, мысленне во удесех моих действуемаго, в дерзновение и любовь, яже к тебе: во исправление жития и утверждение, в возращение добродетели и совершенства: во исполнение заповедей, в духа святаго общение, в напутие живота вечнаго, во ответ благоприятен на страшнем судищи твоем, не в суд или во осуждение.

Молитва иная, о божественных вопрошений святаго причащения, симеона новаго богослова, з~:

От скверных устен, от мерзкаго сердца, От нечистаго языка, от души осквернены, Приими моление Христе мой, и не презри моих, Ни словес, ниже образов, ниже безстудия. Даждь ми дерзновенно глаголати, яже хощу Христе мой. Паче же и научи мя, что ми подобает творити и глаголати. Согреших паче блудницы, яже уведе, где обитаеши, Миро купивши, прииде дерзостне помазати Твои нозе, Бога моего, Владыки, и Христа моего. Якоже ону не отринул еси пришедшую от сердца, Ниже мене возгнушайся слове, твои же ми подаждь нозе, И держати и целовати, и струями слезными, Яко многоценным миром сия дерзостно помазати. Омый мя слезами моими, очисти мя ими, слове, Остави и прегрешения моя, и прощение ми подаждь. Веси зол множество, веси и струпы моя: И язвы зриши моя: но и веру веси, И произволение зриши, и воздыхание слышиши. Не таится тебе Боже мой, творче мой, избавителю мой, Ниже капля слезная, ниже капли часть некая. Несоделанное мое видесте очи твои. В книзе же твоей и еще несодеянная, Написана тебе суть. виждь смирение мое, Виждь труд мой елик, и грехи вся Остави ми Боже всяческих, да чистым сердцем, Притрепетною мыслию и душею сокрушенною, Нескверных твоих причащуся и пресвятых таин, Имиже оживляется и обожается всяк ядый же и пияй, Чистым сердцем. ты бо рекл еси Владыко мой: Всяк ядый мою плоть, и пияй мою кровь, Во мне убо сей пребывает, в немже и аз есмь. Истинно слово всяко Владыки и Бога моего: Божественных бо причащаяйся, и боготворящих благодатей, Не убо есмь един, но с тобою Христе мой, Светом трисолнечным, просвещающим мир. Да убо не един пребуду кроме тебе живодавца, дыхания моего, живота моего, радования моего, Спасения миру: сего ради к тебе приступих, Якоже зриши, со слезами, и душею сокрушенною, Избавление моих прегрешений прошу прияти ми: И твоих живодательных и непорочных таинств причаститися неосужденно, да пребудеши, якоже рекл еси, Со мною треокаянным: да не кроме обрет мя Твоея благодати, прелестник восхитит мя льстивне: И прельстив отведет боготворящих твоих словес. Сего ради к тебе припадаю, и тепле вопию ти: Якоже блуднаго приял еси, и блудницу пришедшую, Тако приими мя блуднаго и сквернаго щедре. Душею сокрушенною, ныне бо к тебе приходя, Вем Cпасе, яко иный, якоже аз, не прегреши тебе, Ниже содея деяния, яже аз содеях. Но сие паки вем, яко ни величество прегрешений, Ни грехов множество превосходит Бога моего Многое долготерпение, и человеколюбие крайнее: Но милостию сострастия тепле кающыяся, И чистиши, и светлиши, и света твориши причастники, общники божества твоего соделоваяй независтно. И странное и ангелом и человеческим мыслем, Беседуеши им многажды, якоже другом твоим истинным. Сия дерзостна творят мя, сия вперяют мя Христе мой. И дерзая твоим богатым к нам благодеянием, Радуяся вкупе и трепещя, огневи причащаюся, Трава сый: и странно чудо! орошаемь неопально, Якоже убо купина древле неопальне горящи. Ныне благодарною мыслию, благодарным же сердцем, Благодарными удесы моими, души и тела моего, Покланяюся и величаю, и славословлю тя Боже мой, Яко благословена суща, ныне же и во веки.

Молитва иная златоустаго, и~:

Боже, ослаби, остави, прости ми согрешения моя, елика ти согреших, аще словом, аще делом, аще помышлением, волею, или неволею, разумом, или неразумием, вся ми прости, яко благ и человеколюбец: и молитвами пречистыя твоея матере, умных твоих служителей, и святых сил, и всех святых от века тебе благоугодивших, неосужденно благоволи прияти ми святое и пречистое твое тело, и честную кровь, во исцеление души же и тела, и во очищение лукавых моих помышлений. яко твое есть царство, и сила и слава, со отцем и святым духом, ныне и присно, и во веки веков, аминь.

Тогожде, ф~:

Несмь доволен, Владыко Господи, да внидеши под\ кров души моея: но понеже хощеши ты яко человеколюбец жити во мне, дерзая приступаю: повелеваеши, да отверзу двери, яже ты един создал еси, и внидеши со человеколюбием якоже еси: внидеши и просвещаеши помраченный мой помысл. верую, яко сие сотвориши: не бо блудницу со слезами пришедшую к тебе отгнал еси: ниже мытаря отвергл еси покаявшася: ниже разбойника познавша царство твое отгнал еси: ниже гонителя покаявшася оставил еси еже бе: но от покаяния тебе пришедшыя, вся в лице твоих другов вчинил еси, един сый благословенный всегда, ныне и в безконечныя веки, аминь.

Тогожде, и~:

Господи Иисусе Христе Боже мой, ослаби, остави, очисти, и прости ми грешному, и непотребному, и недостойному рабу твоему прегрешения, и согрешения, и грехопадения моя, елика ти от юности моея даже до настоящаго дне и часа согреших, аще в разуме и в неразумии, аще в словесех или делех, или помышлениих и мыслех, и начинаниих, и всех моих чувствах. и молитвами безсеменно рождшия тя, пречистыя и приснодевы Марии матере твоея, единыя непостыдныя надежды и предстательства и спасения моего, сподоби мя неосужденно причаститися пречистых, безсмертных, животворящих, и страшных твоих таинств, во оставление грехов и в жизнь вечную: во освящение, и просвещение, крепость, исцеление, и здравие души же и тела, и в потребление и всесовершенное погубление лукавых моих помыслов, и помышлений, и предприятий, и нощных мечтаний, темных и лукавых духов: яко твое есть царство, и сила, и слава, и честь и поклонение, со отцем и святым твоим духом, ныне и присно, и во веки веков, аминь.

Молитва иная, иоанна дамаскина, а~и:

Пред\ дверьми храма твоего предстою, и лютых помышлений не отступаю: но ты Христе Боже, мытаря оправдивый, и хананею помиловавый, и разбойнику рая двери отверзый, отверзи ми утробы человеколюбия твоего, и приими мя приходяща и прикасающася тебе, яко блудницу, и кровоточивую: ова убо края ризы твоея коснувшися, удобь исцеление прият: ова же пречистеи твои нозе удержавши, разрешение грехов понесе. аз же окаянный все твое тело дерзая восприяти, да не опален буду: но приими мя якоже оныя, и просвети моя душевная чувства, попаляя моя греховныя вины: молитвами безсеменно рождшия тя, и небесных сил, яко благословен еси во веки веков, аминь.

Молитва иная, златоустаго, в~и:

Верую Господи, и исповедую, яко ты еси воистинну Христос сын Бога живаго, пришедый в мир грешныя спасти, от нихже первый есмь аз. Еще верую, яко сие есть самое пречистое тело твое, и сия самая есть честная кровь твоя. Молюся убо тебе: помилуй мя, и прости ми прегрешения моя, вольная и невольная, яже словом, яже делом, яже ведением и неведением: и сподоби мя неосужденно причаститися пречистых твоих таинств, во оставление грехов и в жизнь вечную, аминь.

Приходяй же причаститися, глаголи в себе настоящыя стихи метафраста:

Се приступаю к божественному причащению,

Содетелю, да не опалиши мя приобщением:

огнь бо еси недостойныя попаляяй.

Но убо очисти мя от всякия скверны.

Таже паки глаголи:

Вечери твоея тайныя днесь, сыне божий, причастника мя приими: не бо врагом твоим тайну повем, ни лобзания ти дам яко иуда, но яко разбойник исповедаю тя: помяни мя Господи во царствии твоем.

Паки стихи сия:

Боготворящую кровь ужаснися человече зря:

огнь бо есть недостойныя попаляяй.

Божественное тело и обожает мя, и питает.

Обожает дух, ум же питает странно.

Таже тропари:

усладил мя еси любовию Христе, и изменил мя еси божественным твоим рачением. но попали огнем невещественным грехи моя, и насытитися еже в тебе наслаждения сподоби: да ликуя возвеличаю блаже, два пришествия твоя.

Во светлостех святых твоих, како вниду недостойный; аще бо дерзну совнити в чертог, одежда мя обличает, яко несть брачна, и связан извержен буду от ангелов: очисти Господи, скверну души моея, и спаси мя, яко человеколюбец.

Таже молитву:

Владыко человеколюбче Господи Иисусе Христе Боже мой, да не в суд ми будут святая сия, за еже недостойну ми быти: но во очищение и освящение души же и тела, и во обручение будущия жизни и царствия.

Мне же еже прилеплятися Богу, благо есть, полагати во Господе упование спасения моего.

И паки: Вечери твоея тайныя:

