<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

Последование вечерни.

Пришед иерей во храм святый, и наложив на себе епитрахиль, стоя пред\ царскими враты, глаголет:

Благословен Бог наш, всегда, ныне и присно, и во веки веков.

И учиненный чтец глаголет:

Аминь. Слава тебе, Боже наш, слава тебе. Царю небесный: Трисвятое. Пресвятая Троице: отче наш:

Возглас:

Яко твое есть царство, и сила, и слава, отца, и сына, и святаго духа, ныне и присно, и во веки веков.

Чтец: Аминь. Господи помилуй, в~и. Слава, и ныне: Приидите, поклонимся: трижды. И псалмы ф~- го часа. По нем же отпуста не бывает, но глаголет иерей начало: Благословен Бог наш:

И чтец:

Приидите, поклонимся: И псалом р~г: Благослови душе моя Господа, Господи Боже мой:

Иерей же, пред\ святыми дверьми став откровенною главою, глаголет молитвы светильничныя.

Молитва первая:

Господи щедрый и милостивый, долготерпеливе и многомилостиве, внуши молитву нашу, и вонми гласу моления нашего: сотвори с нами знамение во благо, настави нас на путь твой, еже ходити во истине твоей, возвесели сердца наша, во еже боятися имене твоего святаго. зане велий еси ты, и творяй чудеса, ты еси Бог един, и несть подобен тебе в бозех Господи: силен в милости, и благ в крепости, во еже помогати, и утешати, и спасати вся уповающыя во имя святое твое.

Яко подобает тебе всякая слава, честь и поклонение, отцу, и сыну, и святому духу, ныне и присно, и во веки веков, аминь.

Молитва вторая:

Господи, да не яростию твоею обличиши нас, ниже гневом твоим накажеши нас: но сотвори с нами по милости твоей, врачу и исцелителю душ наших. настави нас ко пристанищу хотения твоего, просвети очи сердец наших в познание твоея истины, и даруй нам прочее настоящаго дне мирное и безгрешное, и все время живота нашего молитвами святыя Богородицы и всех святых.

Яко твоя держава, и твое есть царство, и сила, и слава, отца, и сына, и святаго духа, ныне и присно, и во веки веков, аминь.

Молитва третия:

Господи Боже наш, помяни нас грешных и непотребных раб твоих, внегда призывати нам святое имя твое, и не посрами нас от чаяния милости твоея: но даруй нам, Господи, вся яже ко спасению прошения, и сподоби нас любити, и боятися тебе от всего сердца нашего, и творити во всех волю твою.

Яко благ и человеколюбец Бог еси, и тебе славу возсылаем, отцу, и сыну, и святому духу, ныне и присно, и во веки веков, аминь.

Молитва четвертая:

Немолчными песньми и непрестанными славословленьми от святых сил воспеваемый, исполни уста наша хваления твоего, еже подати величествие имени твоему святому: и даждь нам участие и наследие со всеми боящимися тебе истиною, и хранящими заповеди твоя, молитвами святыя Богородицы и всех святых твоих.

Яко подобает тебе всякая слава, честь и поклонение, отцу, и сыну, и святому духу, ныне и присно, и во веки веков, аминь.

Молитва пятая:

Господи, Господи, пречистою твоею дланию содержай всяческая, долготерпяй на всех нас, и каяйся о злобах наших, помяни щедроты твоя, и милость твою: посети ны твоею благостию и даждь нам избежати и прочее настоящаго дне, твоею благодатию, от различных козней лукаваго, и ненаветну жизнь нашу соблюди благодатию всесвятаго твоего духа.

Милостию и человеколюбием единороднаго твоего сына, с нимже благословен еси, со всесвятым, и благим, и животворящим твоим духом, ныне и присно, и во веки веков, аминь.

Молитва шестая:

Боже великий и дивный, неисповедимою благостию и богатым промыслом управляяй всяческая, и мирская нам благая даровавый, и поручивый нам обещанное царство, обещанными благими путесотворивый нам и дне прешедшую часть от всякаго уклонитися зла: даруй нам и прочее непорочно совершити, пред\ святою славою твоею, пети тя единаго благаго и человеколюбиваго Бога нашего.

Яко ты еси Бог наш, и тебе славу возсылаем, отцу, и сыну, и святому духу, ныне и присно, и во веки веков, аминь.

Молитва седмая:

Боже великий и вышний, един имеяй безсмертие, во свете живый неприступнем, всю тварь премудростию создавый, разделивый между светом и между тмою, и солнце положивый во область дне, луну же и звезды во область нощи, сподобивый нас грешных и в настоящий час предварити лице твое исповеданием, и вечернее тебе славословие принести: сам человеколюбче, исправи молитву нашу яко кадило пред\ тобою, и приими ю в воню благоухания, подаждь же нам настоящий вечер, и приходящую нощь мирну: облецы ны во оружие света, избави ны от страха нощнаго и всякия вещи, во тме преходящия, и даждь сон, егоже во упокоение немощи нашей даровал еси, всякаго мечтания диаволя отчужденный. ей Владыко, благих подателю, да и на ложах наших умиляющеся, поминаем в нощи имя твое, и поучением твоих заповедей просвещаеми, в радости душевней востанем к славословию твоея благости, моления и молитвы твоему благоутробию приносяще, о своих согрешениих и всех людей твоих, яже молитвами святыя Богородицы, милостию посети.

Яко благ и человеколюбец Бог еси, и тебе славу возсылаем, отцу, и сыну, и святому духу, ныне и присно, и во веки веков, аминь.

Исполншуся же предначинательному псалму, глаголет священник или диакон, аще есть, изшед северною страною и став на обычном месте амвона, ектению сию:

Миром Господу помолимся.

Лик: Господи помилуй.

О свышнем мире, и спасении душ наших, Господу помолимся.

Лик: Господи помилуй.

О мире всего мира, благостоянии святых божиих церквей, и соединении всех, Господу помолимся.

Лик: Господи помилуй.

О святем храме сем, и с верою, благоговением и страхом божиим входящих вонь, Господу помолимся.

Лик: Господи помилуй.

О святейшем правительствующем синоде, [и о митрополите нашем, имярек, аще есть область его,] честнем пресвитерстве, во Христе диаконстве, о всем причте и людех, Господу помолимся.

Лик: Господи помилуй.

О благочестивейшем, самодержавнейшем, великом государе нашем императоре николае александровиче всея россии: о супруге его, благочестивейшей государне императрице александре феодоровне: о матери его, благочестивейшей государне императрице марии феодоровне, Господу помолимся.

Лик: Господи помилуй.

О наследнике его, благоверном государе цесаревиче и великом князе георгии александровиче, и о всем царствующем доме: о всей палате и воинстве их, Господу помолимся.

Лик: Господи помилуй.

О пособити и покорити под\ нозе их всякаго врага и супостата, Господу помолимся.

Лик: Господи помилуй.

О граде сем, [аще в монастыре: О святей обители сей,] всяком граде, стране, и верою живущих в них, Господу помолимся.

Лик: Господи помилуй.

О благорастворении воздухов, о из\ъобилии плодов земных, и временех мирных, Господу помолимся.

Лик: Господи помилуй.

О плавающих, путешествующих, недугующих, страждущих, плененных, и о спасении их, Господу помолимся.

Лик: Господи помилуй.

О избавитися нам от всякия скорби, гнева и нужды, Господу помолимся.

Лик: Господи помилуй.

Заступи, спаси, помилуй и сохрани нас Боже, твоею благодатию.

Лик: Господи помилуй.

Пресвятую, пречистую, преблагословенную, славную владычцу нашу Богородицу и приснодеву Марию со всеми святыми помянувше, сами себе, и другъдруга, и весь живот наш Христу Богу предадим.

Лик: Тебе Господи.

Возглашение:

Яко подобает тебе всякая слава, честь, и поклонение, отцу, и сыну, и святому духу, ныне и присно, и во веки веков.

Лик: Аминь.

Таже кафисму, Блажен муж:

И по кафисме изшед диакон северною дверию, глаголет малую ектению:

Паки и паки миром Господу помолимся.

Лик: Господи помилуй.

Заступи, спаси, помилуй и сохрани нас Боже, твоею благодатию.

Лик: Господи помилуй.

Пресвятую, пречистую, преблагословенную, славную владычцу нашу Богородицу и приснодеву Марию со всеми святыми помянувше, сами себе, и другъдруга, и весь живот наш Христу Богу предадим.

Лик: Тебе Господи.

Возглашает священник:

Яко твоя держава, и твое есть царство, и сила, и слава, отца, и сына, и святаго духа, ныне и присно, и во веки веков.

Лик: Аминь.

Таже, Господи воззвах: поется на глас стихир. Таже стихиры. Слава, и ныне:

Молитва входа:

Вечер, и заутра, и полудне, хвалим, благословим, благодарим и молимся тебе, Владыко всех: исправи молитву нашу яко кадило пред\ тобою, и не уклони сердец наших в словеса или в помышления лукавства: но избави нас от всех ловящих душы нашя, яко к тебе, Господи, Господи, очи наши, и на тя уповахом, не посрами нас Боже наш.

Возглашение:

Яко подобает тебе всякая слава, честь и поклонение, отцу, и сыну, и святому духу, ныне и присно, и во веки веков, аминь.

Таже благословляет вход.

И возглашает диакон: Премудрость, прости.

Лик же: Свете тихий святыя славы, безсмертнаго, отца небеснаго, святаго блаженнаго, Иисусе Христе, пришедше на запад солнца, видевше свет вечерний, поем отца, сына, и святаго духа, Бога. достоин еси во вся времена пет быти гласы преподобными, сыне божий, живот даяй: темже мир тя славит.

По входе же, положив обычный поклон учиненный монах, или чтец, поет прокимен дне.

В неделю вечера, глас и~:

Се ныне благословите Господа вси раби господни.

Стих: Стоящии во храме господни, во дворех дому Бога нашего.

В понедельник вечера, глас д~:

Господь услышит мя, внегда воззвати ми к нему.

Стих: Внегда призвати ми, услыша мя Бог правды моея.

Во вторник вечера, глас а~:

Милость твоя, Господи, поженет мя вся дни живота моего.

Стих: Господь пасет мя, и ничтоже мя лишит, на месте злачне тамо всели мя.

В среду вечера, глас е~:

Боже, во имя твое спаси мя, и в силе твоей суди ми.

Стих: Боже, услыши молитву мою, внуши глаголы уст моих.

В четверток вечера, глас з~:

Помощь моя от Господа сотворшаго небо и землю.

Стих: Возведох очи мои в горы, отнюдуже приидет помощь моя.

В пяток вечера, глас з~:

Боже, заступник мой еси ты, и милость твоя предварит мя.

Стих: Изми мя от враг моих Боже, и от востающих на мя избави мя.

Аще же есть суббота вечера, глаголет:

Господь воцарися, в лепоту облечеся.

Стих: Облечеся Господь в силу, и препоясася.

Стих: Ибо утверди вселенную, яже не подвижится.

Стих: Дому твоему подобает святыня Господи, в долготу дний.

Обращся же священник к западу, согбене имеяй руце, стоит ожидаяй исполнения прокимена: таже покланяется, и отходит на место свое. По прокимне же, глаголет диакон, аще есть, изшед северною страною [иерей же внутрь олтаря стоит пред\ святою трапезою]:

Рцем вси от всея души, и от всего помышления нашего рцем.

Лик: Господи помилуй.

Господи вседержителю, Боже отец наших, молим ти ся, услыши, и помилуй.

Лик: Господи помилуй.

Помилуй нас Боже, по велицей милости твоей, молим ти ся, услыши, и помилуй.

Лик: Господи помилуй, трижды.

Еще молимся о благочестивейшем, самодержавнейшем, великом государе нашем императоре николае александровиче всея россии: о державе, победе, пребывании, мире, здравии, спасении его, и Господу Богу нашему наипаче поспешити и пособити ему во всех, и покорити под\ нозе его всякаго врага и супостата.

Лик: Господи помилуй, трижды.

Еще молимся о супруге его, благочестивейшей государне императрице александре феодоровне: о матери его, благочестивейшей государне императрице марии феодоровне: о наследнике его, благоверном государе цесаревиче и великом князе георгии александровиче, и о всем царствующем доме.

Лик: Господи помилуй, трижды.

Еще молимся о святейшем правительствующем синоде.

Аще под\ митрополитом:

Еще молимся и о митрополите нашем [имярек, егоже область,] и всей во Христе братии нашей.

Лик: Господи помилуй, трижды.

Сице в коемждо прошении два, или три имени глаголати.

Еще молимся о всем их Христолюбивом воинстве.

Лик: Господи помилуй, трижды.

Еще молимся о блаженных и приснопамятных создателех святыя обители сея и о всех преждепочивших оц~ех и братиях, зде лежащих и повсюду православных.

Лик: Господи помилуй, трижды.

Еще молимся о милости, жизни, мире, здравии, спасении, посещении, прощении и оставлении грехов рабов божиих, братии святыя обители сея.

Лик: Господи помилуй, трижды.

Еще молимся о плодоносящих и добродеющих во святем и всечестнем храме сем, труждающихся, поющих и предстоящих людех, ожидающих от тебе великия и богатыя милости.

Лик: Господи помилуй, трижды.

Возглашает священник:

Яко милостив и человеколюбец Бог еси, и тебе славу возсылаем, отцу, и сыну, и святому духу, ныне и присно, и во веки веков.

Лик: Аминь.

Таже: Сподоби, Господи, в вечер сей:

Диакон: Исполним вечернюю молитву нашу Господеви.

Лик: Господи помилуй.

Заступи, спаси, помилуй и сохрани нас Боже, твоею благодатию.

Лик: Господи помилуй.

Вечера всего совершенна, свята, мирна и безгрешна, у Господа просим.

Лик: Подай Господи.

Ангела мирна, верна наставника, хранителя душ и телес наших, у Господа просим.

Лик: Подай Господи.

Прощения и оставления грехов и прегрешений наших, у Господа просим.

Лик: Подай Господи.

Добрых и полезных душам нашым, и мира мирови, у Господа просим.

Лик: Подай Господи.

Прочее время живота нашего в мире и покаянии скончати, у Господа просим.

Лик: Подай Господи.

Христианския кончины живота нашего, безболезнены, непостыдны, мирны и добраго ответа на страшнем судищи Христове просим.

Лик: Подай Господи.

Пресвятую, пречистую, преблагословенную, славную владычцу нашу Богородицу и приснодеву Марию со всеми святыми помянувше сами себе, и друг друга, и весь живот наш Христу Богу предадим.

Лик: Тебе Господи.

И священник возглашает:

Яко благ и человеколюбец Бог еси, и тебе славу возсылаем, отцу, и сыну, и святому духу, ныне и присно, и во веки веков.

Лик: Аминь.

Священник: Мир всем.

Лик: И духови твоему.

Диакон: Главы нашя Господеви приклоним.

Лик: Тебе Господи.

Молитва главоприклонения:

Господи Боже наш, приклонивый небеса и сошедый на спасение рода человеческаго, призри на рабы твоя, и на достояние твое. тебе бо страшному и человеколюбцу судии, твои раби поклониша главы, своя же покориша выя, не от человек ожидающе помощи, но твоея просяще милости, и твоего чающе спасения: яже сохрани на всякое время, и по настоящем вечере и в приходящую нощь, от всякаго врага, от всякаго противнаго действа диавольскаго, и от помышлений суетных, и воспоминаний лукавых.

Таже возглашает священник:

Буди держава царствия твоего благословена и препрославлена, отца и сына, и святаго духа, ныне и присно, и во веки веков.

Лик: Аминь.

Таже исходим в притвор, поюще стихиру храма или праздника, совершающе литию. Священник же и диакон с кадильницею исходят вкупе северною страною, пред\ъидут же им со двема лампадома: святым же дверем затвореным сущым.

Слава, святаго: И ныне, Богородичен.

И по сих глаголет диакон, аще ли несть диакона, священник, молитвы сия:

Спаси Боже люди твоя, и благослови достояние твое: посети мир твой милостию и щедротами, возвыси рог Христиан православных, и низпосли на ны милости твоя богатыя, молитвами всепречистыя владычцы нашея Богородицы и приснодевы Марии: силою честнаго и животворящаго креста: предстательствы честных небесных сил безплотных: честнаго, славнаго пророка, предтечи и крестителя иоанна: святых славных и всехвальных апостол: иже во святых отец наших, и вселенских великих учителей и святителей, василиа великаго, григориа богослова и иоанна златоустаго: иже во святых отца нашего николаа архиепископа, мирликийскаго чудотворца: иже во святых отец наших мефодиа и кирилла, учителей словенских: святаго равноапостольнаго великаго князя владимира: иже во святых отец наших всея россии чудотворцев, петра, алексиа, ионы и филиппа: святых славных и добропобедных мучеников: преподобных и богоносных отец наших, святых и праведных богоотец иоакима и анны, и святаго [имярек, егоже есть храм] и всех святых. молим тя многомилостиве Господи, услыши нас грешных молящихся тебе, и помилуй нас.

Лик: Господи помилуй, м~.

Диакон: Еще молимся о благочестивейшем, самодержавнейшем, великом государе нашем императоре николае александровиче всея россии, о державе, победе, пребывании, мире, здравии, спасении его, и Господу Богу нашему наипаче поспешити и пособити ему во всех, и покорити под\ нозе его всякаго врага и супостата.

Еще молимся о супруге его, благочестивейшей государне императрице александре феодоровне.

Еще молимся о матери его, благочестивейшей государне императрице Марии феодоровне.

Еще молимся о наследнике его, благоверном государе цесаревиче и великом князе георгии александровиче, и о всем царствующем доме.

Лик: Господи помилуй, л~.

Диакон: Еще молимся о святейшем правительствующем синоде, [таже, о епископе нашем имярек, аще есть: аще ли обитель, и о архимандрите нашем имярек:] и о всем во Христе братстве нашем, и о всякой души Христианстей, скорбящей же и озлобленней, милости божии и помощи требующей. о покровении святаго дому сего, и живущих в нем. о мире, и состоянии всего мира. о благостоянии святых божиих церквей. о спасении и помощи со тщанием и страхом божиим труждающихся и служащих отец и братий наших. о оставльшихся, и во отшествии сущих. о исцелении в немощех лежащих. о успении, ослабе, блаженной памяти, и о оставлении грехов всех преждеотшедших отец и братий наших, зде лежащих и повсюду православных. о избавлении плененных, и о братиях наших во службах сущих, и о всех служащих и служивших во святей обители сей, рцем.

Лик: Господи помилуй, н~.

Еще молимся о еже сохранитися граду сему, и святей обители сей, и всякому граду и стране от глада, губительства, труса, потопа, огня, меча, нашествия иноплеменников, и междоусобныя брани: о еже милостиву и благоуветливу быти благому и человеколюбивому Богу нашему, отвратити всякий гнев на ны движимый, и избавити ны от належащаго и праведнаго своего прещения, и помиловати ны.

Лик: Господи помилуй, трижды.

Еще молимся и о еже услышати Господу Богу глас моления нас грешных, и помиловати нас.

Лик: Господи помилуй, трижды.

Таже поминает яже хощет, живыя и мертвыя, тайно.

Таже: услыши ны Боже спасителю наш, упование всех концев земли и сущих в мори далече, и милостив, милостив буди, Владыко, о гресех наших, и помилуй ны.

Милостив бо и человеколюбец Бог еси, и тебе славу возсылаем, отцу, и сыну, и святому духу, ныне и присно, и во веки веков.

Лик: Аминь.

Таже глаголет: Мир всем.

Диакон: Главы нашя Господеви приклоним.

И всем приклоншым главы и на землю приникшым, молится священник велегласно:

Владыко многомилостиве Господи, Иисусе Христе Боже наш, молитвами всепречистыя владычцы нашея Богородицы и приснодевы Марии: силою честнаго и животворящаго креста: предстательствы честных небесных сил безплотных: честнаго славнаго пророка, предтечи и крестителя иоанна: святых славных и всехвальных апостол: святых славных и добропобедных мучеников: преподобных и богоносных отец наших: иже во святых отец наших и вселенских великих учителей и святителей, василиа великаго, григориа богослова и иоанна златоустаго: иже во святых отца нашего николаа архиепископа, мирликийскаго чудотворца: иже во святых отец наших мефодиа и кирилла, учителей словенских: святаго равноапостольнаго великаго князя владимира: иже во святых отец наших, всея россии чудотворцев, петра, алексиа, ионы и филиппа: святых и праведных богоотец иоакима и анны, и святаго [имярек, егоже есть храм, и всех святых твоих, благоприятну сотвори молитву нашу, даруй нам оставление прегрешений наших, покрый нас кровом крилу твоею, отжени от нас всякаго врага и супостата, умири нашу жизнь: Господи, помилуй нас, и мир твой, и спаси душы нашя, яко благ и человеколюбец.

Таже начинаем стихиры стиховны, и поюще входим в храм.

Слава, и ныне, богородичен. Таже, Ныне отпущаеши: Трисвятое. По отче наш:

Возглашает священник: Яко твое есть царство, и сила, и слава, отца, и сына, и святаго духа, ныне и присно, и во веки веков, аминь.

И мы отпустительный тропарь: Богородице Дево: глаголем трижды.

Предлагаются же на уготованном столе ради благословения пять хлебов, пшеница, и два сосуда на сие устроенныя: един исполнен вина от плода лознаго, другий же елеа. Диакон же кадит окрест стола, и настоятеля токмо, и иереа. Иерей же взем един хлеб, знаменует им прочыя хлебы, и глаголет молитву сию велегласно:

Егда глаголет: сам благослови, тогда десницею указует на предложенныя хлебы, пшеницу, вино и елей.

Господи Иисусе Христе Боже наш, благословивый пять хлебов и пять тысящ насытивый, сам благослови и хлебы сия, пшеницу, вино и елей: и умножи сия во святей обители сей, и во всем мире твоем, и вкушающыя от них верныя освяти. Яко ты еси благословляяй и освящаяй всяческая, Христе Боже наш, и тебе славу возсылаем, со безначальным твоим отцем, и всесвятым, и благим, и животворящим твоим духом, ныне и присно, и во веки веков.

Лик: Аминь.

И по амине, абие: Буди имя господне благословено от ныне и до века. трижды. И глаголем: Благословлю Господа на всякое время: даже до не лишатся всякаго блага.

Священник же отшед стоит пред\ святыми дверьми, зря к западу. По исполнении же псалма, священник к народу глаголет:

Благословение господне на вас, того благодатию и человеколюбием, всегда, ныне и присно, и во веки веков.

И абие полагается чтение.

Ведомо же буди, яко благословенный хлеб есть помогательный от всяких зол, аще с верою приемлется.

увещание:

И се тебе ведомо буди, о иерее! и блюди, да сохраниши: елей сей благословенный второе да не благословиши, ни вино, ни пшеницу, ниже хлебы на втором бдении: но аще вельми мало, новая не у благословенная представляй. елей же сей, егоже благословил еси, аще есть иконостас, на целовании образа, люди знаменай. можеши же и в брашнах снести: вино же испити со благоговением, обаче якоже благословеная. хлебы же на раздаянии доры раздробив раздавай, или в дому честно на трапезе прежде общих брашен яждь: пшеницу же или сей, или со иною измели, и с благодарением иждиви. Литургисати же сими хлебами, или вином, да не дерзнеши, по правилу номоканонному о священнодействии.

Во иныя же дни, аще несть празднества кому, творится на вечерни сице:

По великой ектении кафисма рядовая, и по кафисме ектениа малая. И на Господи воззвах, стихиры. Свете тихий: и прокимен дне: или, Аллилуиа.

Таже, Сподоби, Господи, в вечер сей:

И ектениа: Исполним вечернюю молитву нашу:

И на стиховне стихиры: и Ныне отпущаеши: Трисвятое. И тропари по уставу чина. И потом ектениа: Помилуй нас Боже: По возгласе же иерей глаголет: Премудрость. Лик же: Благослови. Иерей: Сый благословен:

Лик: утверди Боже, благочестивейшаго, самодержавнейшаго, великаго государя нашего императора николая александровича, и святую православную веру, православных христиан, во век века.

Иерей: Пресвятая Богородице, спаси нас.

Лик: Честнейшую херувим:

Иерей: Слава тебе, Христе Боже, упование наше, слава тебе.

Лик: Слава, и ныне:

Иерей же, обратився о святых дверей на запад к людем, глаголет отпуст, и поминает святаго, емуже служба поется.

И лик поет многолетие.
