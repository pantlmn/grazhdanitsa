<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

указ, како подобает глаголати отпусты во владычни праздники, и Богоматере, и во все лето.

Ведомо же да будет тебе о сем, иерею: егда отпуст глаголеши дневный, или на праздник Богородицы, да не имаши глаголати в нем: Христос истинный Бог наш, молитвами пречистыя своея матере, честнаго и славнаго ея рождества, или успения, или введения, и иных праздников ея: или святаго иоанна предтечи рождества, или усекновения, и прочих святых памяти или преставления их, или обретения, и пренесения мощей. Но сице глаголи, аще праздник Богородицы, рождества ея или успения, и прочих:

Христос истинный Бог наш, молитвами пречистыя своея матере, и всех святых, помилует и спасет нас, яко благ и человеколюбец.

Аще же святаго: Христос истинный Бог наш, молитвами пречистыя своея матере, и святаго апостола, [или святителя, или мученика,] имярек, и всех святых: и прочее до конца.

Понеже не рождество Богородицы, ниже введение, или успение ея, подвизаем к Богу на молитву, но самую пресвятую Богородицу: такожде, ни памяти, или преставления святых приводим на молитву к Богу, но самех их.

Отпусты владычних праздников

глаголемии в вечерню, во утреню, и в литургию по чину.

На рождество Христово:

Иже в вертепе родивыйся, и в яслех возлегий, нашего ради спасения, Христос истинный Бог наш: и прочее до конца.

На обрезание:

Иже во осмый день плотию обрезатися изволивый, нашего ради спасения, Христос истинный:

На богоявление:

Иже во иордане креститися изволивый от иоанна, нашего ради спасения, Христос истинный:

На сретение:

Иже во об\ъятиих праведнаго симеона носитися изволивый, нашего ради спасения, Христос истинный:

На преображение:

Иже на горе фаворстей преобразивыйся во славе, пред\ святыми своими ученики и апостолы, Христос истинный:

В неделю цветную:

Иже на жребяти осли сести изволивый, нашего ради спасения, Христос истинный:

В ту же неделю вечера:

Грядый Господь на вольную страсть, нашего ради спасения, Христос истинный:

В великий четверток:

Иже за превосходящую благость путь добрейший смирения показавый, внегда умыти ноги учеников, даже и до креста и погребения снизшедый нам, Христос истинный:

Во отпуст святых страстей:

Иже оплевания, и биения, и заушения, и крест, и смерть претерпевый за спасение мира, Христос истинный:

Во святый и великий пяток:

Иже нас ради человеков и нашего ради спасения страшныя страсти и животворящий крест, и вольное погребение плотию изволивый, Христос истинный:

В неделю пасхи, и во всю светлую седмицу:

Христос воскресый из\ мертвых, смертию смерть поправый, и сущым во гробех живот даровавый, истинный Бог наш:

На вознесение:

Иже во славе вознесыйся от нас на небо, и одесную седый Бога и отца, Христос истинный:

В неделю пятдесятную:

Иже в видении огненных язык с небесе низпославый пресвятаго духа, на святыя своя ученики и апостолы, Христос истинный:

В ту же неделю вечера:

Иже от отчих и божественных недр истощивый себе, и с небесе на землю сошедый, и наше все восприемый естество, и обоживый е, по сих же на небеса паки возшедый, и одесную седый Бога и отца, божественнаго же и святаго, и единосущнаго, и единосильнаго, и единославнаго, и соприсносущнаго духа низпославый на святыя своя ученики и апостолы, и сим просветивый убо их, теми же всю вселенную, Христос истинный Бог наш, молитвами пречистыя и пренепорочныя святыя своея матере, святых славных, прехвальных богопроповедников и духоносных апостолов, и всех святых, помилует и спасет нас, яко благ и человеколюбец.

Отпусты дневнии

во всю седмицу, по обычаю святыя восточныя церкве.

В субботу вечера:

Христос истинный Бог наш, молитвами пречистыя своея матере, святых славных и всехвальных апостол: [и святаго, егоже есть храм, и святаго, егоже есть день:] святых праведных богоотец иоакима и анны, и всех святых, помилует и спасет нас, яко благ и человеколюбец.

В неделю утрени:

Воскресый из\ мертвых Христос истинный Бог наш, молитвами пречистыя своея матере, святых славных и всехвальных апостол: и прочая, якоже выше писано.

Во святей литургии отпуст тойже, якоже и на утрени, приглашает же и святаго, его бывает литургиа, златоустаго, и василиа великаго.

В неделю вечера, и в понедельник на утрени:

Христос истинный Бог наш, молитвами пречистыя своея матере, предстательствы честных небесных сил безплотных: святых славных и всехвальных апостол, [и святых храма, и дне:] и святых праведных богоотец иоакима и анны, и всех святых, помилует и спасет нас, яко благ и человеколюбец.

В понедельник вечера, и во вторник на утрени:

Христос истинный Бог наш, молитвами пречистыя своея матере, честнаго славнаго пророка, предтечи и крестителя иоанна, святых славных и всехвальных апостол: и прочая.

Во вторник вечера, и в среду на утрени:

Христос истинный Бог наш, молитвами пречистыя своея матере, силою честнаго и животворящаго креста, святых славных и всехвальных апостол: и прочая.

В среду вечера, и в четверток на утрени:

Христос истинный Бог наш, молитвами пречистыя своея матере, святых славных и всехвальных апостол, иже во святых отца нашего николаа архиепископа, мирликийскаго чудотворца: и прочая.

В четверток вечера, и в пяток на утрени:

Христос истинный Бог наш, молитвами пречистыя своея матере, силою честнаго и животворящаго креста, святых славных и всехвальных апостол: и прочая.

В пяток вечера, и в субботу на утрени:

Христос истинный Бог наш, молитвами пречистыя своея матере, святых славных и всехвальных апостол, святых славных и добропобедных мучеников, преподобных и богоносных отец наших, [и святаго храма и дне,] святых праведных богоотец иоакима и анны, и всех святых, помилует и спасет нас, яко благ и человеколюбец.

А во всю седмицу на святей литургии бывают отпусты, якоже предписася, на вечерни и на утрени по днех: точию прилагается и святаго имя, егоже есть литургиа, сице:

Иже во святых отца нашего иоанна, архиепископа константиня града, златоустаго [или великаго василиа, или григориа двоеслова.]

А в повечерии, и в полунощнице, и в часех, малый отпуст бывает во всей седмице, сице:

Христос истинный Бог наш, молитвами пречистыя своея матере, преподобных и богоносных отец наших, и всех святых, помилует и спасет нас, яко благ и человеколюбец.

Точию в неделю на полунощнице и в часех прилагается в начале: Воскресый из\ мертвых:

В пяток вечера, и в субботу на утрени, и на литургии, не подобает возглашати на отпусте: Силою честнаго и животворящаго креста: зане в той день кресту службы никакия несть. В который бо день воспоминание и служба честнаго креста бывает, тогда и пост есть: якоже в среде и в пятце, и в воздвижение честнаго креста, подобне и в неделю во отпусте, креста не воспоминается, зане не постный день есть: сице держит чин и обычай святая восточная церковь, во всех патриархиах, и святых обителех, и повсюду. Ведомо буди и о сем: яко идеже есть храм Cпаса Христа, рождество, или богоявление, или вознесение, и прочая, в седмичном отпусте не возглашаются никогда праздничныя отпусты, точию возглашается праздничный отпуст в день праздника, и до отдания: а во весь год токмо, Христос истинный Бог наш: и прочая по дню.

