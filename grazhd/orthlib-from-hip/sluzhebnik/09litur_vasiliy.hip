<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

Божественная служба иже во святых отца нашего василиа великаго, архиепископа кесарии каппадокийския.

Веждь, яко сия божественная литургиа великаго василиа не всегда поется, но во время учиненное, сиречь, в неделях великия четыредесятницы, [кроме недели ваий:] и во святый великий четверток, в великую субботу, и в навечерии рождества Христова, и богоявлений, и в день праздника святаго василиа.

Сказание же и устав сего священнодействия тожде есть, еже и святаго иоанна златоустаго.

Диакон, став на амвоне, возглашает:

Благослови Владыко.

Священник глаголет возгласно:

Благословено царство, отца, и сына, и святаго духа, ныне и присно, и во веки веков.

Лик: Аминь.

Диакон глаголет ектению: [аще несть диакона, сам иерей:]

Миром Господу помолимся.

Лик: Господи помилуй.

О свышнем мире и спасении душ наших, Господу помолимся.

Лик: Господи помилуй.

О мире всего мира, благостоянии святых божиих церквей, и соединении всех, Господу помолимся.

Лик: Господи помилуй.

О святем храме сем, и с верою, благоговением и страхом божиим входящих вонь, Господу помолимся.

Лик: Господи помилуй.

О святейшем правительствующем синоде, [и о митрополите, или о архиепископе или епископе нашем, имярек, егоже область] честнем пресвитерстве, во Христе диаконстве, о всем причте и людех, Господу помолимся.

Лик: Господи помилуй.

О благочестивейшем, самодержавнейшем, великом государе нашем императоре николае александровиче всея россии: о супруге его, благочестивейшей государне, императрице александре феодоровне: о матери его, благочестивейшей государне императрице марии феодоровне, Господу помолимся.

Лик: Господи помилуй.

О наследнике его, благоверном государе, цесаревиче и великом князе георгии александровиче, и о всем царствующем доме: о всей палате и воинстве их Господу помолимся.

Лик: Господи помилуй.

О пособити и покорити под\ нозе их всякаго врага и супостата, Господу помолимся.

Лик: Господи помилуй.

О граде сем: [аще в монастыре: О святей обители сей,] всяком граде, стране, и верою живущих в них, Господу помолимся.

Лик: Господи помилуй.

О благорастворении воздухов, о из\ъобилии плодов земных и временех мирных, Господу помолимся.

Лик: Господи помилуй.

О плавающих, путешествующих, недугующих, страждущих, плененных, и о спасении их, Господу помолимся.

Лик: Господи помилуй.

О избавитися нам от всякия скорби, гнева и нужды, Господу помолимся.

Лик: Господи помилуй.

Заступи, спаси, помилуй и сохрани нас Боже, твоею благодатию.

Лик: Господи помилуй.

Пресвятую, пречистую, преблагословенную, славную владычцу нашу Богородицу и приснодеву Марию со всеми святыми помянувше, сами себе, и другъдруга, и весь живот наш Христу Богу предадим.

Лик: Тебе Господи.

Молитва перваго антифона тайно глаголется от иереа:

Господи Боже наш, егоже держава безприкладна, и слава непостижима, егоже милость безмерна, и человеколюбие неизреченно: сам Владыко, по благоутробию твоему призри на ны, и на святый храм сей, и сотвори с нами, и молящимися с нами, богатыя милости твоя, и щедроты твоя.

Возглас:

Яко подобает тебе всякая слава, честь и поклонение, отцу, и сыну, и святому духу, ныне и присно, и во веки веков.

Лик: Аминь.

По ектении, лик поет первый антифон из\ъобразительная, рекше: Благослови душе моя Господа: и прочая по чину. Священнику глаголющу молитву тайно во олтари, в то время диакон глаголет вне олтаря ектению. Аще же несть диакона, священник по молитве и по возгласе глаголет ектению:

Паки и паки миром Господу помолимся.

Лик: Господи помилуй.

Заступи, спаси, помилуй и сохрани нас Боже, твоею благодатию.

Лик: Господи помилуй.

Пресвятую, пречистую, преблагословенную, славную владычцу нашу Богородицу и приснодеву Марию со всеми святыми помянувше, сами себе, и другъдруга, и весь живот наш Христу Богу предадим.

Лик: Тебе Господи.

Священник глаголет молитву втораго антифона:

Господи Боже наш, спаси люди твоя и благослови достояние твое, исполнение церкве твоея сохрани, освяти любящыя благолепие дому твоего: ты тех воспрослави божественною твоею силою, и не остави нас уповающих на тя.

Возглас:

Яко твоя держава, и твое есть царство, и сила и слава, отца, и сына, и святаго духа, ныне и присно, и во веки веков.

Лик: Аминь.

По в~-й ектении поет лик вторый антифон, из\ъобразительная.

Диакон глаголет: Паки и паки миром Господу помолимся.

Лик: Господи помилуй.

Заступи, спаси, помилуй и сохрани нас Боже, твоею благодатию.

Лик: Господи помилуй.

Пресвятую, пречистую, преблагословенную, славную владычцу нашу Богородицу и приснодеву Марию со всеми святыми помянувше, сами себе, и другъдруга, и весь живот наш Христу Богу предадим.

Лик: Тебе Господи.

Молитва третияго антифона:

Иже общыя сия и согласныя даровавый нам молитвы, и двема или трем согласующымся о имени твоем прошения подати обещавый: сам и ныне раб твоих прошения к полезному исполни, подая нам в настоящем веце познание твоея истины, и в будущем жизнь вечную даруя.

Возглас:

Яко благ и человеколюбец Бог еси, и тебе славу возсылаем, отцу, и сыну, и святому духу, ныне и присно, и во веки веков.

Лик: Аминь.

И зде якоже в литургии златоустаго, лик таяжде поет. Священник же и диакон таяжде и глаголют и творят.

Молитва входа святаго евангелиа втай:

Владыко Господи Боже наш, поставивый на небесех чины и воинства ангел и архангел в службу славы твоея, сотвори со входом нашим, входу святых ангелов быти, сослужащих нам, и сославословящих твою благость.

Яко подобает тебе всякая слава, честь и поклонение, отцу, и сыну, и святому духу, ныне и присно, и во веки веков, аминь.

По сем творят вход, диакон глаголет:

Премудрость, прости.

И входят во святый олтарь.

Егда же глаголют тропари, священник глаголет молитву трисвятаго:

Боже святый, иже во святых почиваяй, иже трисвятым гласом от серафимов воспеваемый, и от херувимов славословимый, и от всякия небесныя силы покланяемый, иже от небытия во еже быти приведый всяческая, создавый человека по образу твоему и по подобию, и всяким твоим дарованием украсивый, даяй просящему премудрость и разум, и не презираяй согрешающаго, но полагаяй на спасение покаяние, сподобивый нас смиренных и недостойных раб твоих в час сей стати пред\ славою святаго твоего жертвенника, и должное тебе поклонение и славословие приносити: сам Владыко, приими и от уст нас грешных трисвятую песнь, и посети ны благостию твоею, прости нам всякое согрешение вольное же и невольное: освяти нашя душы и телеса, и даждь нам в преподобии служити тебе вся дни живота нашего, молитвами святыя Богородицы, и всех святых, от века тебе благоугодивших.

Возглас: Яко свят еси Боже наш, и тебе славу возсылаем, отцу, и сыну, и святому духу, ныне и присно.

Диакон: И во веки веков.

Лик: Аминь.

И поющу лику трисвятое: Слава, и ныне: Священник и диакон глаголют трисвятое: и прочее творят, якоже в литургии златоустаго.

Молитва прежде святаго евангелиа:

Возсияй в сердцах наших человеколюбче Владыко, твоего богоразумия нетленный свет, и мысленныя наши отверзи очи, во евангельских твоих проповеданий разумение: вложи в нас и страх блаженных твоих заповедей, да плотския похоти вся поправше, духовное жительство пройдем, вся, яже ко благоугождению твоему, и мудрствующе и деюще. ты бо еси просвещение душ и телес наших, Христе Боже: и тебе славу возсылаем, со безначальным твоим отцем, и пресвятым и благим и животворящим твоим духом, ныне и присно, и во веки веков, аминь.

По скончании святаго евангелиа, диакон глаголет ектению:

Рцем вси от всея души, и от всего помышления нашего рцем.

Лик: Господи помилуй.

Господи вседержителю Боже отец наших, молим ти ся, услыши, и помилуй.

Лик: Господи помилуй.

Помилуй нас Боже, по велицей милости твоей, молим ти ся, услыши, и помилуй.

Лик: Господи помилуй, трижды.

Еще молимся о благочестивейшем, самодержавнейшем, великом государе нашем императоре николае александровиче всея россии, о державе, победе, пребывании, мире, здравии, спасении его, и Господу Богу нашему наипаче поспешити и пособити ему во всех, и покорити под\ нозе его всякаго врага и супостата.

Лик: Господи помилуй, трижды.

Молитва прилежнаго моления:

Господи Боже наш, прилежное сие моление приими от твоих раб, и помилуй нас, по множеству милости твоея: и щедроты твоя низпосли на ны, и на вся люди твоя, чающыя от тебе богатыя милости.

Еще молимся о супруге его, благочестивейшей государне императрице александре феодоровне: о матери его, благочестивейшей государне императрице марии феодоровне: о наследнике его, благоверном государе цесаревиче и великом князе георгии александровиче, и о всем царствующем доме.

Лик: Господи помилуй, трижды.

Еще молимся о святейшем правительствующем синоде, [аще под\ митрополитом, приглаголет: и о митрополите нашем, егоже область,] и всей во Христе братии нашей.

Лик: Господи помилуй, трижды.

Еще молимся о всем их Христолюбивом воинстве.

Лик: Господи помилуй, трижды.

Еще молимся о братиях наших, священницех, священномонасех и всем во Христе братстве нашем.

Лик: Господи помилуй, трижды.

Еще молимся о блаженных и приснопамятных святейших патриарсех православных, и благочестивых царех, и благоверных царицах, и создателех святыя обители сея, и о всех преждепочивших оц~ех и братиях, зде лежащих, и повсюду православных.

Лик: Господи помилуй, трижды.

Еще молимся о плодоносящих, и добродеющих во святем и всечестнем храме сем, труждающихся, поющих, и предстоящих людех, ожидающих от тебе великия и богатыя милости.

Лик: Господи помилуй, трижды.

Возглашение:

Яко милостив и человеколюбец Бог еси, и тебе славу возсылаем, отцу, и сыну, и святому духу, ныне и присно, и во веки веков.

Лик: Аминь.

Диакон: Помолитеся оглашеннии Господеви.

Лик: Господи помилуй.

Вернии, о оглашенных помолимся, да Господь помилует их.

Лик: Господи помилуй.

Огласит их словом истины.

Лик: Господи помилуй.

Открыет им евангелие правды.

Лик: Господи помилуй.

Соединит их святей своей соборней и апостольстей церкви.

Лик: Господи помилуй.

Спаси, помилуй, заступи и сохрани их Боже, твоею благодатию.

Лик: Господи помилуй.

Оглашеннии, главы вашя Господеви приклоните.

Лик: Тебе Господи.

Молитва о оглашенных, прежде святаго возношения:

Господи Боже наш, иже на небесех живый, и призираяй на вся дела твоя, призри на рабы твоя оглашенныя, приклоншыя своя выя пред\ тобою: и даждь им легкий ярем, сотвори их уды честны святыя твоея церкве, и сподоби их бани пакибытия, оставления грехов, и одежди нетления, в познание тебе истиннаго Бога нашего.

Возглас:

Да и тии с нами славят пречистное и великолепое имя твое, отца, и сына, и святаго духа, ныне и присно, и во веки веков.

Лик: Аминь.

По возгласе же священник развивает антиминс по обычаю.

Диакон: Елицы оглашеннии, изыдите.

Аще ли есть другий диакон, возглашает и той: Оглашеннии, изыдите.

Таже паки первый:

Елицы оглашеннии, изыдите: да никто от оглашенных, елицы вернии, паки и паки миром Господу помолимся.

Лик: Господи помилуй.

Молитва верных первая по простирании антиминса, юже священник глаголет тайно:

Ты Господи показал еси нам великое сие спасения таинство. ты сподобил еси нас смиренных и недостойных раб твоих, быти служителем святаго твоего жертвенника. ты удовли нас силою святаго твоего духа в службу сию, да неосужденно ставше пред\ святою славою твоею, принесем ти жертву хваления: ты бо еси действуяй вся во всех. даждь Господи и о наших гресех, и о людских неведениих, приятней быти жертве нашей и благоприятней пред\ тобою.

Молящуся священнику, диакон глаголет ектению, [аще есть,] вне олтаря:

Заступи, спаси, помилуй и сохрани нас Боже, твоею благодатию.

Лик: Господи помилуй.

Диакон: Премудрость.

Священник, возглас:

Яко подобает тебе всякая слава, честь и поклонение, отцу, и сыну, и святому духу, ныне и присно, и во веки веков.

Лик: Аминь.

И паки диакон:

Паки и паки миром Господу помолимся.

Лик: Господи помилуй.

Егда священник един служит, сих не глаголет.

О свышнем мире, и спасении душ наших Господу помолимся.

Лик: Господи помилуй.

О мире всего мира, благостоянии святых божиих церквей, и соединении всех, Господу помолимся.

Лик: Господи помилуй.

О святем храме сем, и с верою, благоговением и страхом божиим входящих вонь, Господу помолимся.

Лик: Господи помилуй.

О избавитися нам от всякия скорби, гнева и нужды, Господу помолимся.

Лик: Господи помилуй.

Молитва верных вторая, юже священник глаголет тайно:

Боже посетивый в милости и щедротах смирение наше, поставивый нас смиренных и грешных и недостойных раб твоих пред\ святою славою твоею, служити святому жертвеннику твоему: ты укрепи нас силою святаго твоего духа в службу сию, и даждь нам слово во отверзение уст наших, во еже призывати благодать святаго твоего духа на хотящыя предложитися дары.

Диакон, [без\ негоже иерей] глаголет:

Заступи, спаси, помилуй и сохрани нас Боже, твоею благодатию.

Лик: Господи помилуй.

Таже глаголет: Премудрость.

Священник глаголет возгласно:

Яко да под\ державою твоею всегда храними, тебе славу возсылаем, отцу, и сыну, и святому духу, ныне и присно, и во веки веков.

Лик: Аминь.

Таяжде и зде творят и глаголют, священник же и диакон, якоже и в литургии златоустаго.

Молитва, юже глаголет священник тайно, херувимской песни певаемей:

Никтоже достоин от связавшихся плотскими похотьми и сластьми приходити, или приближитися, или служити тебе, царю славы: еже бо служити тебе, велико и страшно и самем небесным силам. но обаче неизреченнаго ради и безмернаго твоего человеколюбия, непреложно и неизменно был еси человек, и архиерей нам был еси: и служебныя сея и безкровныя жертвы священнодействие предал еси нам, яко Владыка всех. ты бо един, Господи Боже наш, владычествуеши небесными и земными, иже на престоле херувимстем носимый, иже серафимов Господь, и царь Исраилев, иже един свят, и во святых почиваяй. тя убо молю единаго благаго и благопослушливаго: призри на мя грешнаго и непотребнаго раба твоего, и очисти мою душу и сердце от совести лукавыя, и удовли мя, силою святаго твоего духа, облечена благодатию священства, предстати святей твоей сей трапезе, и священнодействовати святое и пречистое твое тело, и честную кровь. к тебе бо прихожду приклонь свою выю, и молю ти ся, да не отвратиши лица твоего от мене, ниже отринеши мене от отрок твоих: но сподоби принесенным тебе быти, мною грешным и недостойным рабом твоим, даром сим. ты бо еси приносяй и приносимый, и приемляй и раздаваемый Христе Боже наш, и тебе славу возсылаем, со безначальным твоим отцем, и пресвятым, и благим, и животворящим твоим духом, ныне и присно, и во веки веков, аминь.

Исполнившейся же молитве, глаголют и тии херувимскую песнь:

Иже херувимы тайно образующе, и животворящей Троице трисвятую песнь припевающе, всякое ныне житейское отложим попечение.

Яко да царя всех под\ъимем, ангельскими невидимо дориносима чинми: аллилуиа, аллилуиа, аллилуиа.

А сие в великий четверток точию поется:

Вечери твоея тайныя днесь, сыне божий, причастника мя приими: не бо врагом твоим тайну повем, ни лобзания ти дам яко иуда, но яко разбойник исповедаю тя: помяни мя Господи во царствии твоем. аллилуиа, аллилуиа, аллилуиа.

В великую же субботу поют сие:

Да молчит всякая плоть человеча, и да стоит со страхом и трепетом и ничтоже земное в себе да помышляет. царь бо царствующих, и Господь господьствующих, приходит заклатися, и датися в снедь верным. предходят же сему лицы ангельстии, со всяким началом и властию, многоочитии херувими, и шестокрилатии серафими, лица закрывающе и вопиюще песнь: аллилуиа, аллилуиа, аллилуиа.

И зде священник же и диакон таяжде творят и глаголют, якоже в литургии златоустаго.

Скончаным же бывшым молитвам, и великому входу, диакон приходит на обычное место, глаголя:

Исполним молитву нашу Господеви.

Лик: Господи помилуй.

О предложенных честных дарех, Господу помолимся.

Лик: Господи помилуй.

О святем храме сем, и с верою, благоговением и страхом божиим входящих вонь, Господу помолимся.

Лик: Господи помилуй.

О избавитися нам от всякия скорби, гнева и нужды, Господу помолимся.

Лик: Господи помилуй.

Молитва приношения, по поставлении на святем престоле божественных даров, юже священник глаголет тайно:

Господи Боже наш, создавый нас, и введый в жизнь сию, показавый нам пути во спасение, даровавый нам небесных таин окровение: ты бо еси положивый нас в службу сию, силою духа твоего святаго. благоволи убо Господи, быти нам служителем новаго твоего завета, слугам святых твоих таинств, приими нас приближающихся святому твоему жертвеннику, по множеству милости твоея, да будем достойни приносити тебе словесную сию и безкровную жертву о наших согрешениих и о людских невежествиих: юже прием во святый и пренебесный, и мысленный твой жертвенник, в воню благоухания, возниспосли нам благодать святаго твоего духа. призри на ны Боже, и виждь на службу сию нашу, и приими ю, якоже приял еси авелевы дары, ноевы жертвы, авраамова всеплодия, моисеова и ааронова священства, самуилова мирная. якоже приял еси от святых твоих апостол истинную сию службу, сице и от рук нас грешных приими дары сия в благости твоей Господи: яко да сподобльшеся служити без\ порока святому твоему жертвеннику, обрящем мзду верных и мудрых строителей в день страшный воздаяния твоего праведнаго.

Диакон глаголет: Заступи, спаси, помилуй и сохрани нас Боже, твоею благодатию.

Лик: Господи помилуй.

Дне всего совершенна, свята, мирна и безгрешна, у Господа просим.

Лик: Подай Господи.

Ангела мирна, верна наставника, хранителя душ и телес наших, у Господа просим.

Лик: Подай Господи.

Прощения и оставления грехов и прегрешений наших, у Господа просим.

Лик: Подай Господи.

Добрых и полезных душам нашым, и мира мирови, у Господа просим.

Лик: Подай Господи.

Прочее время живота нашего в мире и покаянии скончати, у Господа просим.

Лик: Подай Господи.

Христианския кончины живота нашего, безболезнены, непостыдны, мирны, и добраго ответа на страшнем судищи Христове просим.

Лик: Подай Господи.

Пресвятую, пречистую, преблагословенную, славную владычцу нашу Богородицу и приснодеву Марию со всеми святыми помянувше, сами себе, и другъдруга, и весь живот наш Христу Богу предадим.

Лик: Тебе Господи.

Возглас: Щедротами единороднаго сына твоего, с нимже благословен еси, со пресвятым, и благим, и животворящим твоим духом, ныне и присно, и во веки веков.

Лик: Аминь.

Священник: Мир всем.

Лик: И духови твоему.

Диакон: Возлюбим другъдруга, да единомыслием исповемы.

Лик: отца, и сына, и святаго духа, Троицу единосущную, и нераздельную.

Священник покланяется трижды, глаголя тайно:

Возлюблю тя Господи, крепосте моя, Господь утверждение мое и прибежище мое. [трижды.]

И диакон покланяется трижды, и целует орарь свой, и глаголет велегласно:

Двери, двери, премудростию вонмем.

Лик: Верую во единаго Бога:

И по скончании святаго символа глаголет диакон велегласно:

Станем добре, станем со страхом, вонмем святое возношение в мире приносити.

Лик: Милость мира, жертву хваления.

Священник возгласно:

Благодать Господа нашего Иисуса Христа, и любы Бога и отца, и причастие святаго духа, буди со всеми вами.

Лик: И со духом твоим.

Священник: Горе имеим сердца.

Лик: Имамы ко Господу.

Священник: Благодарим Господа.

Лик: Достойно и праведно есть покланятися отцу, и сыну, и святому духу, Троице единосущней и нераздельней.

Священник приклонься молится тайно:

Сый Владыко, Господи Боже отче вседержителю покланяемый, достойно яко воистинну, и праведно и лепо великолепию святыни твоея, тебе хвалити, тебе пети, тебе благословити, тебе кланятися, тебе благодарити, тебе славити единаго воистинну сущаго Бога, и тебе приносити сердцем сокрушенным, и духом смирения словесную сию службу нашу: яко ты еси даровавый нам познание твоея истины. и кто доволен возглаголати силы твоя, слышаны сотворити вся хвалы твоя, или поведати вся чудеса твоя во всяко время Владыко; Владыко всех, Господи небесе и земли, и всея твари, видимыя же и невидимыя: седяй на престоле славы, и призираяй бездны, безначальне, невидиме, непостижиме, неописанне, неизменне отче Господа нашего Иисуса Христа великаго Бога и спасителя, упования нашего, иже есть образ твоея благости: печать равнообразная, в себе показуя тя отца, слово живое, Бог истинный, превечная премудрость, живот, освящение, сила, свет истинный, имже дух святый явися: дух истины, сыноположения дарование, обручение будущаго наследия, начаток вечных благ, животворящая сила, источник освящения, от негоже вся тварь словесная же и умная укрепляема тебе служит, и тебе присносущное возсылает славословие, яко всяческая работна тебе. тебе бо хвалят ангели, архангели, престоли, господьствия, начала, власти, силы и многоочитии херувими: тебе предстоят окрест серафими, шесть крил единому, и шесть крил единому: и двема убо покрывают лица своя, двема же ноги, и двема летающе, взывают един ко другому, непрестанными усты, немолчными славословеньми.

Возгласно священник:

Победную песнь поюще, вопиюще, взывающе и глаголюще.

Лик: Свят, свят, свят Господь саваоф, исполнь небо и земля славы твоея, осанна в вышних, благословен грядый во имя господне, осанна в вышних.

И зде диакон таяжде творит, яко и в литургии златоустаго.

Священник молится тайно:

С сими блаженными силами, Владыко человеколюбче, и мы грешнии вопием, и глаголем: свят еси яко воистинну и пресвят, и несть меры великолепию святыни твоея, и преподобен во всех делех твоих, яко правдою и судом истинным вся навел еси на ны: создав бо человека персть взем от земли, и образом твоим Боже почет, положил еси в раи пищи, безсмертие жизни и наслаждение вечных благ, в соблюдение заповедей твоих обещав ему: но преслушавша тебе истиннаго Бога, создавшаго его, и прелестию змиевою привлекшася, умерщвлена же своими прегрешеньми, изгнал еси его праведным твоим судом Боже, от рая в мир сей, и отвратил еси в землю, от неяже взят бысть, устрояя ему пакибытия спасение, в самом Христе твоем. не бо отвратился еси создания твоего в конец, еже сотворил еси блаже: ниже забыл еси дела рук твоих, но посетил еси многообразне, ради милосердия милости твоея. пророки послал еси: сотворил еси силы святыми твоими, в коемждо роде благоугодившими тебе. глаголал еси нам усты раб твоих пророков, предвозвещая нам хотящее быти спасение: закон дал еси в помощь, ангелы поставил еси хранители. егда же прииде исполнение времен, глаголал еси нам самем сыном твоим, имже и веки сотворил еси: иже сый сияние славы твоея, и начертание впостаси твоея, нося же вся глаголом силы своея, не хищение непщева еже быти равен тебе Богу и отцу, но Бог сый превечный, на земли явися, и человеком споживе: и от Девы святыя воплощся, истощи себе, зрак раба прием, сообразен быв телу смирения нашего, да нас сообразны сотворит образу славы своея. понеже бо человеком грех вниде в мир, и грехом смерть, благоволи единородный твой сын, сый в недрех тебе Бога и отца, быв от жены святыя Богородицы и приснодевы Марии, быв под\ законом, осудити грех плотию своею, да во адаме умирающе, оживотворятся в самом Христе твоем, и пожив в мире сем, дав повеления спасительная, отставив нас прелести идольския, приведе в познание тебе истиннаго Бога и отца, стяжав нас себе люди избранны, царское священие, язык свят: и очистив водою, и освятив духом святым, даде себе измену смерти, в нейже держими бехом, продани под\ грехом, и сошед крестом во ад, да исполнит собою вся, разреши болезни смертныя, и воскрес в третий день, и путь сотворив всякой плоти, еже из\ мертвых воскресением, яко не бяше мощно держиму быти тлением начальнику жизни, бысть начаток умерших, перворожден из\ мертвых, да будет сам вся, во всех первенствуяй: и возшед на небеса, седе одесную величествия твоего на высоких, иже и приидет воздати комуждо по делом его. остави же нам воспоминания спасительнаго своего страдания сия, яже предложихом по его заповедем. хотя бо изыти на вольную и приснопамятную, и животворящую свою смерть, в нощь, в нюже предаяше себе за живот мира, прием хлеб на святыя своя и пречистыя руки, показав тебе Богу и отцу, благодарив, благословив, освятив, преломив,

И возгласно глаголет сие:

Даде святым своим учеником и апостолом, рек: приимите, ядите, сие есть тело мое, еже за вы ломимое во оставление грехов.

Лик поет: Аминь.

Священник же и диакон таяжде и зде творят, подобне златоустаго литургии.

Священник втай:

Подобне и чашу от плода лознаго прием, растворив, благодарив, благословив, освятив,

И паки возглашает сие:

Даде святым своим учеником и апостолом, рек: пийте от нея вси, сия есть кровь моя новаго завета, яже за вы и за многия изливаемая, во оставление грехов.

Лик поет: Аминь.

Священник приклонив главу, молится втай:

Сие творите в мое воспоминание: елижды бо аще ясте хлеб сей, и чашу сию пиете, мою смерть возвещаете, мое воскресние исповедаете. Поминающе убо, Владыко, и мы спасительная его страдания, животворящий крест, тридневное погребение, еже из\ мертвых воскресние, еже на небеса возшествие, еже одесную тебе Бога и отца седение, и славное и страшное его второе пришествие,

Возглашает священник:

Твоя от твоих тебе приносяще, о всех и за вся,

Лик: Тебе поем, тебе благословим, тебе благодарим Господи, и молим ти ся Боже наш.

Священник приклонив главу, молится втай:

Сего ради, Владыко пресвятый, и мы грешнии и недостойнии раби твои, сподобльшиися служити святому твоему жертвеннику, не ради правд наших, не бо сотворихом что благо на земли, но ради милости твоея и щедрот твоих, яже излиял еси богатно на ны, дерзающе приближаемся святому твоему жертвеннику: и предложше вместообразная святаго тела и крове Христа твоего, тебе молимся, и тебе призываем, святе святых: благоволением твоея благости, приити духу твоему святому на ны, и на предлежащыя дары сия, и благословити я, и освятити, и показати.

Диакон полагает рипиду, юже держаше, или покров, и приходит близ священника, и покланяются оба трижды пред\ святою трапезою, и молящеся в себе:

Боже, очисти мя грешнаго, и помилуй мя.

Глаголюще тайно трижды:

Господи, иже пресвятаго твоего духа в третий час апостолом твоим низпославый, того благий не отими от нас: но обнови нас молящих ти ся.

Стих: Сердце чисто созижди во мне Боже, и дух прав обнови во утробе моей.

Господи, иже пресвятаго твоего духа:

Стих: Не отвержи мене от лица твоего, и духа твоего святаго не отими от мене.

Господи, иже пресвятаго твоего духа:

Таже главу приклонив диакон, показует орарем святый хлеб, и глаголет тайно:

Благослови Владыко святый хлеб.

Священник же, знаменуя трижды святыя дары, глаголет тайно:

Хлеб убо сей, самое честное тело Господа и Бога и Cпаса нашего Иисуса Христа.

Диакон: Аминь.

И паки диакон: Благослови Владыко святую чашу.

Священник же благословляя глаголет:

Чашу же сию, самую честную кровь Господа и Бога и Cпаса нашего Иисуса Христа.

Диакон: Аминь.

Священник: Излиянную за мирский живот.

Диакон: Аминь.

И паки диакон показуяй со орарем святая обоя, глаголет:

Благослови Владыко обоя.

Священник же, благословляя обоя святая рукою, глаголет:

Преложив духом твоим святым.

Диакон: Аминь, аминь, аминь.

И главу приклонь диакон ко священнику, рек: Помяни мя святый Владыко, грешнаго. преходит на немже месте стояше прежде, взем и рипиду паки яко прежде.

Священник же молится:

Нас же всех, от единаго хлеба и чаши причащающихся, соедини друг ко другу, во единаго духа святаго причастие: и ниединаго нас в суд или во осуждение сотвори причаститися святаго тела и крове Христа твоего: но да обрящем милость и благодать со всеми святыми, от века тебе благоугодившими, праотцы, отцы, патриархи, пророки, апостолы, проповедники, благовестники, мученки, исповедники, учительми, и со всяким духом праведным в вере скончавшимся.

Диакон, прием кадило, кадит святый престол.

Священник же глаголет возгласно:

Изрядно о пресвятей, пречистей, преблагословенней, славней владычце нашей Богородице и приснодеве Марии.

Лик поет:

О тебе радуется, благодатная, всякая тварь, ангельский собор и человеческий род, освященный храме, и раю словесный, девственная похвало, из\ неяже Бог воплотися, и младенец бысть, прежде век сый Бог наш: ложесна бо твоя престол сотвори, и чрево твое пространнее небес содела. о тебе радуется, благодатная, всякая тварь, слава тебе.

Аще ли в великий четверток, или в великую субботу, тогда поют ирмос ф~-я песни, дне того.

Иерей же приклонься молится:

Святаго иоанна пророка, предтечи и крестителя: святых и всехвальных апостол: святаго, имярек, егоже и память совершаем, и всех святых твоих: ихже молитвами посети нас Боже, и помяни всех прежде усопших, о надежди воскресения жизни вечныя.

Зде священник поминает, ихже хощет, живых и умерших, о живых убо глаголет:

О спасении, посещении, оставлении грехов раба божия, имярек.

О умерших же глаголет:

О покои, и оставлении души раба твоего имярек, на месте светле, отонудуже отбеже печаль, воздыхание: упокой, Боже наш, и покой их, идеже присещает свет лица твоего.

По сих глаголет:

Еще молим ти ся, помяни Господи святую твою соборную и апостольскую церковь, юже от конец даже до конец вселенныя, и умири ю, юже наздал еси честною кровию Христа твоего, и святый храм сей утверди даже до скончания века. Помяни Господи, иже дары сия тебе принесших, и о нихже, и имиже, и за нихже сия принесоша. Помяни Господи, плодоносящих, и добротворящих во святых твоих церквах, и поминающих убогия: воздаждь им богатыми твоими и небесными даровании, даруй им вместо земных небесная, вместо временных вечная, вместо тленных нетленная. Помяни Господи, иже в пустынях, и горах, и вертепех, и пропастех земных. Помяни Господи иже в девстве и благоговении, и постничестве, и в чистем жительстве пребывающих. [Помяни Господи, благовернаго и Христолюбиваго государя нашего николая александровича, императора и самодержца всероссийскаго, егоже оправдал еси царствовати на земли, оружием истины, оружием благоволения венчай его, осени над\ главою его в день брани, укрепи его мышцу, возвыси его десницу, удержави его царство, покори ему вся варварския языки брани хотящыя: даруй ему глубокий и неотемлемый мир, возглаголи в сердце его благая о церкви твоей, и всех людех твоих, да в тишине его тихое и безмолвное житие поживем, во всяком благочестии и чистоте. Помяни Господи и супругу его, благочестивейшую государню императрицу александру феодоровну: матерь его, благочестивейшую государню императрицу марию феодоровну: наследника его, благовернаго государя цесаревича и великаго князя георгия александровича, и весь царствующий дом. Помяни Господи, всякое начало и власть, и иже в палате братию нашу и все воинство:] благия во благости соблюди, лукавыя благи сотвори благостию твоею. Помяни Господи, предстоящыя люди, и ради благословных вин оставльшихся, и помилуй их и нас по множеству милости твоея: сокровища их исполни всякаго блага, супружества их в мире и единомыслии соблюди, младенцы воспитай, юность настави, старость поддержи, малодушныя утеши, расточеныя собери, прельщеныя обрати, и совокупи святей твоей соборней и апостольстей церкви. стужаемыя от духов нечистых свободи, плавающым сплавай, путешествующым сшествуй, вдовицам предстани, сирых защити, плененыя избави, недугующыя исцели, на судищи, и в рудах, и в заточениих, и в горьких работах, и всякой скорби, и нужде и обстоянии сущих. Помяни Боже, и всех требующих великаго твоего благоутробия, и любящих нас, и ненавидящих, и заповедавших нам недостойным молитися о них: и вся люди твоя помяни Господи Боже наш, и на вся излей богатую твою милость, всем подая яже ко спасению прошения: и ихже мы не помянухом, неведением, или забвением, или множеством имен, сам помяни Боже, ведый коегождо возраст и именование, ведый коегождо от утробы матере его. ты бо еси Господи, помощь безпомощным, надежда безнадежным, обуреваемым спаситель, плавающым пристанище, недугующым врачь: сам всем вся буди, ведый коегождо, и прошение его, дом, и потребу его. Избави Господи град сей, и всякий град и страну, от глада, губительства, труса, потопа, огня, меча, нашествия иноплеменных и междоусобныя брани.

И возглашает священник:

В первых помяни Господи, святейший правительствующий синод, ихже даруй святым твоим церквам, в мире целых, честных, здравых, долгоденствующих, и право правящих слово твоея истины.

И лик поет: И всех и вся.

Диакон поминает помянник живых.

Священник же молится втай:

Помяни Господи, всяко епископство православных, право правящих слово твоея истины.

Помяни Господи, по множеству щедрот твоих, и мое недостоинство, прости ми всякое согрешение, вольное же и невольное: и да не моих ради грехов возбраниши благодати святаго твоего духа от предлежащих даров.

Помяни Господи пресвитерство, еже во Христе диаконство, и весь священнический чин, и ниединагоже нас посрамиши, окрест стоящих святаго твоего жертвенника. посети нас благостию твоею Господи, явися нам богатыми твоими щедротами: благорастворены и полезны воздухи нам даруй: дожди мирны земли к плодоносию даруй. благослови венец лета благости твоея: утоли раздоры церквей, угаси шатания языческая, еретическая востания скоро разори силою святаго твоего духа. всех нас приими в царство твое, сыны света и сыны дне показавый, твой мир и твою любовь даруй нам Господи Боже наш: вся бо воздал еси нам.

Возглашает священник:

И даждь нам единеми усты и единем сердцем славити и воспевати пречистное и великолепое имя твое, отца, и сына, и святаго духа, ныне и присно, и во веки веков.

Лик: Аминь.

Священник обращся ко дверем и благословляя, глаголет:

И да будут милости великаго Бога и Cпаса нашего Иисуса Христа со всеми вами.

Лик: И со духом твоим.

И диакон изшед, аще есть: [аще же ни, то священник,] и став на обычном месте, глаголет:

Вся святыя помянувше, паки и паки миром Господу помолимся.

Лик: Господи помилуй.

О принесенных, и освященных честных дарех, Господу помолимся.

Лик: Господи помилуй.

Яко да человеколюбец Бог наш, прием я во святый и пренебесный и мысленный свой жертвенник, в воню благоухания духовнаго, возниспослет нам божественную благодать, и дар святаго духа, помолимся.

Лик: Господи помилуй.

О избавитися нам от всякия скорби, гнева и нужды, Господу помолимся.

Лик: Господи помилуй.

Священник молится втай:

Боже наш, Боже спасати, ты нас научи благодарити тя достойно о благодеяниих твоих, ихже сотворил еси, и твориши с нами. ты Боже наш, приемый дары сия, очисти нас от всякия скверны плоти и духа, и научи совершати святыню в страсе твоем: яко да чистым свидетельством совести нашея, приемлюще часть святынь твоих, соединимся святому телу и крови Христа твоего: и приемше их достойне, имамы Христа живуща в сердцах наших, и будем храм святаго твоего духа. ей Боже наш, и да ниединаго же нас повинна сотвориши, страшным твоим сим и небесным тайнам, ниже немощна душею и телом, от еже недостойне сих причащатися: но даждь нам даже до последняго нашего издыхания, достойне приимати надежду святынь твоих в напутие жизни вечныя, во ответ благоприятен, еже на страшном судищи Христа твоего: яко да и мы со всеми святыми, от века тебе благоугодившими, будем причастницы вечных твоих благ, ихже уготовал еси любящым тя Господи.

Диакон: Заступи, спаси, помилуй и сохрани нас Боже, твоею благодатию.

Лик: Господи помилуй.

Дне всего совершенна, свята, мирна и безгрешна, у Господа просим.

Лик: Подай Господи.

Ангела мирна, верна наставника, хранителя душ и телес наших, у Господа просим.

Лик: Подай Господи.

Прощения и оставления грехов и прегрешений наших, у Господа просим.

Лик: Подай Господи.

Добрых и полезных душам нашым, и мира мирови, у Господа просим.

Лик: Подай Господи.

Прочее время живота нашего в мире и покаянии скончати, у Господа просим.

Лик: Подай Господи.

Христианския кончины живота нашего, безболезнены, непостыдны, мирны, и добраго ответа на страшнем судищи Христове просим.

Лик: Подай Господи.

Соединение веры, и причастие святаго духа испросивше, сами себе, и другъдруга, и весь живот наш Христу Богу предадим.

Лик: Тебе Господи.

Священник возглашает:

И сподоби нас Владыко, со дерзновением неосужденно смети призывати тебе небеснаго Бога отца, и глаголати.

Лик: отче наш, иже еси на небесех, да святится имя твое, да приидет царствие твое: да будет воля твоя, яко на небеси, и на земли. хлеб наш насущный даждь нам днесь, и остави нам долги нашя, якоже и мы оставляем должником нашым: и не введи нас во искушение, но избави нас от лукаваго.

Священник возглашает:

Яко твое есть царство, и сила, и слава, отца, и сына, и святаго духа, ныне и присно, и во веки веков.

Лик: Аминь.

Священник: Мир всем.

Лик: И духови твоему.

Диакон: Главы вашя Господеви приклоните.

Лик: Тебе Господи.

Священник молится:

Владыко Господи, отче щедрот, и Боже всякаго утешения, приклоншыя тебе своя главы благослови, освяти, соблюди, укрепи, утверди, от всякаго дела лукава отстави, всякому же делу благому сочетай, и сподоби неосужденно причаститися пречистых сих и животворящих твоих таин, во оставление грехов, в духа святаго причастие.

Возглас:

Благодатию, и щедротами, и человеколюбием единороднаго сына твоего, с нимже благословен еси, со пресвятым и благим и животворящим твоим духом, ныне и присно, и во веки веков.

Лик: Аминь.

Священник молится:

Вонми, Господи Иисусе Христе Боже наш, от святаго жилища твоего, и от престола славы царствия твоего, и прииди во еже освятити нас, иже горе отцу соседяй, и зде нам невидимо спребываяй: и сподоби державною твоею рукою преподати нам пречистое тело твое, и честную кровь, и нами всем людем.

Таже покланяется священник, подобне и диакон, на немже стоит месте, глаголюще тайно, трижды:

Боже, очисти мя грешнаго, и помилуй мя.

Егда же диакон увидит священника простирающа руце, и прикасающася святому хлебу, ко еже сотворити святое возношение, возглашает, [аще же несть, сам иерей]: Вонмем.

Священник, вознося святый хлеб, возглашает: Святая святым.

Лик: Един свят, един Господь, Иисус Христос, во славу Бога отца, аминь.

И бывает причащение по чину, якоже пред\ъуказася в златоустове литургии.

Таже, причащению совершившуся, священник молится:

Благодарим тя, Господи Боже наш, о причащении святых пречистых, безсмертных, и небесных твоих таин: ихже дал еси нам во благодеяние, и освящение, и исцеление душ и телес наших. сам Владыко всех, даждь быти нам причастию святаго тела и крове Христа твоего в веру непостыдну, в любовь нелицемерну, в преумножение премудрости, во исцеление души и тела, во отгнание всякаго сопротивнаго, в снабдение заповедей твоих, во ответ благоприятен, иже на страшнем судищи Христа твоего.

И прочее по чину, якоже пред\ъуказася в литургии златоустаго.

Диакон: Прости приимше божественных, святых, пречистых, безсмертных, небесных и животворящих,страшных Христовых таин, достойно благодарим Господа.

Лик: Господи помилуй.

Заступи, спаси, помилуй и сохрани нас Боже, твоею благодатию.

Лик: Господи помилуй.

День весь совершен, свят, мирен и безгрешен испросивше, сами себе, и другъдруга, и весь живот наш Христу Богу предадим.

Лик: Тебе Господи.

Священник возглашает:

Яко ты еси освящение наше, и тебе славу возсылаем, отцу, и сыну, и святому духу, ныне и присно, и во веки веков.

Лик: Аминь.

Иерей: С миром изыдем.

Лик: О имени господни.

Диакон: Господу помолимся.

Лик: Господи помилуй.

Молитва заамвонная, возглашаема от священника:

Благословляяй благословящыя тя Господи, и освящаяй на тя уповающыя, спаси люди твоя, и благослови достояние твое, исполнение церкве твоея сохрани, освяти любящыя благолепие дому твоего: ты тех воспрослави божественною твоею силою, и не остави нас уповающих на тя. мир мирови твоему даруй, церквам твоим, священником, [благочестивейшему, самодержавнейшему великому государю нашему императору николаю александровичу всея россии,] воинству, и всем людем твоим: яко всякое даяние благо, и всяк дар совершен свыше есть сходяй от тебе отца светов: и тебе славу, и благодарение, и поклонение возсылаем, отцу, и сыну, и святому духу, ныне и присно, и во веки веков.

Молитва, внегда потребити святая:

Исполнися и совершися елико по нашей силе, Христе Боже наш, твоего смотрения таинство. имеем бо смерти твоея память, видехом воскресения твоего образ, наполнихомся безконечныя твоея жизни, насладихомся неистощаемыя твоея пищи, еяже и в будущем веце всем нам сподобитися благоволи, благодатию безначальнаго твоего отца, и святаго и благаго и животворящаго твоего духа, ныне и присно, и во веки веков, аминь.

И прочее по чину, якоже пред\ъуказася в златоустаго литургии. По Ныне отпущаеши раба твоего: Трисвятое: и по отче наш: тропарь и кондак василиа великаго.

Тропарь, глас а~:

Во всю землю изыде вещание твое, яко приемшую слово твое, имже боголепно научил еси: естество сущих уяснил еси. человеческия обычаи украсил еси. царское священие отче преподобне, моли Христа Бога спастися душам нашым.

Кондак, глас д~.

Подобен: Явился еси:

Явился еси основание непоколебимое церкве, подая всем некрадомое господство человеком, запечатлея твоими веленьми, небоявленне василие преподобне.

Конец божественныя литургии великаго василиа.

