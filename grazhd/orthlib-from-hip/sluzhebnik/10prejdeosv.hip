<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

Чин божественныя литургии преждеосвященных.

Во святую и великую четыредесятницу, егда имать священник сотворити преждеосвященную, в проскомидии в неделю, творит якоже обычно. И по еже резати первый хлеб, и жрети, и прободати, режет и другия хлебы, глаголя на едином коемждо сия: В воспоминание: Яко овча: и, Жрется: и, Един от воин: Таже вливает во святую чашу вино и воду, глаголя обычная, и покрывает я священными покровцы, и кадит, глаголя молитву предложения. И тако начинает божественную литургию, и исполняет ю яко обычно.

Егда же имать назнаменати хлебы, по призывании духа святаго, глаголет: Сотвори хлеб убо сей: единственне, яко един есть Христос: а хлебы сия, множественным числом, не глаголати.

И егда имать вознести, возношает вся вкупе, и раздробляет приносимый первый хлеб, и полагает частицу во святую чашу, и вливает и теплоту яко обычай.

Таже взем святую лжицу десною рукою, омочает ю во святей крови. Левою же рукою емлет кийждо хлеб, и наносит святую лжицу, со святою кровию, омоченную, и прикасается ею святому хлебу крестообразно, во страну, на нейже начертася крест, под\ мягкостию. и полагает и в хлебоносец.

Таже емлет и другия, и творит такожде на едином коемждо, и спрятовает их всех в хлебоносец.

Таже священник молится яко обычно, и причащается яко обычно, и исполняет божественное священнодействие по учиненному.

Егда же имать священнодействовати преждеосвященную, вшед во святилище облачится во священническую одежду, назнаменуяй, и целуяй токмо, ничтоже приглаголя, разве: Господу помолимся, над\ единою коеюждо одеждею.

И взем диакон время исходит, и став на обычном месте, возглашает: Благослови Владыко.

Священник же возглашает:

Благословено царство отца, и сына, и святаго духа, ныне и присно, и во веки веков.

И абие екклисиарх: Приидите, поклонимся: трижды. И глаголет предначинательный псалом.

Священник же глаголет молитвы светильничныя, сиречь вечерния, с четвертыя молитвы, зане три первыя по ектениах глаголются.

По исполнении же псалма, глаголет диакон ектению.

И по возгласе, стихословится: Ко Господу внегда скорбети ми: бываемым и поклоном на аллилуиа. На коемждо же антифоне бывает ектениа малая от диакона: и возглас от священника. Наченшуся же стихословию, отходит священник во святое предложение: и взем преждеосвященный хлеб от хлебоносца, полагает и со благоговением многим во святый дискос, вложив во святую чашу вино и воду обычно, ничтоже глаголя. И взем кадильницу, кадит звездицу и покровы: и покрыв я ничтоже отнюд глаголя, ниже молитву предложения, но токмо:

Молитвами святых отец наших, Господи Иисусе Христе Боже наш, помилуй нас.

Преждеосвященна бо есть, и совершенна сия жертва.

По кафисме же, Господи воззвах: во глас самогласна дне. Поставим стихов и~. и повторяем самогласен: таже мученчен: и три подобны триоди: и три минеи, повторяюще един. Слава, и ныне, Богородичен. Вход без\ евангелиа. Егда же имать честися евангелие, в празднование храма, или святаго, тогда вход творит со евангелием.

Диакон: Премудрость, прости.

И поют: Свете тихий:

Диакон: Вонмем.

Священник: Мир всем.

Диакон: Премудрость.

Чтец: прокимен, и бытие. Вторый прокимен. И посем возглашает диакон: Повелите. Священник же, взем обема рукама кадильницу и свещник со свещею, стоит пред\ святою трапезою, зря к востоком, и назнаменуя крест, глаголет: Премудрость, прости.

Таже обратяся на запад к народу, глаголет:

Свет Христов просвещает всех.

Чтец: Притчей чтение. Диакон: Вонмем. И притча.

И по исполнении, глаголет священник: Мир ти. Диакон: Премудрость.

Чтец поет: Да исправится молитва моя, яко кадило пред\ тобою, воздеяние руку моею, жертва вечерняя.

И по пении чтеца, лик поет тоже.

Таже, чтец стих а~: Господи, воззвах к тебе, услыши мя, вонми гласу моления моего, внегда воззвати ми к тебе.

Лик: Да исправится:

Чтец, стих в~: Положи Господи, хранение устом моим, и дверь ограждения о устнах моих.

Лик: Да исправится:

Чтец, стих г~: Не уклони сердце мое в словеса лукавствия, непщевати вины о гресех.

Лик: Да исправится:

И паки чтец поет: Да исправится молитва моя, яко кадило пред\ тобою.

И лик поет: Воздеяние руку моею:

Подобает ведати, егда чтец поет: Да исправится молитва моя, яко кадило пред\ тобою: вси людие сущии во храме и во олтаре, стоят на коленах молящеся. Егда же начнет: Воздеяние руку моею: востают. На прочиих же стихах, да исправится, пения, егда который лик поет, и вся страна стоит: вторый же лик и страна народа колена приклоняют. Иерей же стоя во олтаре пред\ святою трапезою, прияв кадильницу с фимиамом, и кадит: последи же на Да исправится, отдав кадильницу и сам иерей приклоняет колена моляся. И по исполнении творим поклоны три.

Таже диакон глаголет ектению: и прочая. В великий же вход, Ныне силы небесныя: Молитва херувимская не глаголется. Но кадя священник, глаголет пятдесятный псалом. И по происхождении святых даров, исполняему: Ныне силы небесныя: полагаем поклоны три, откровени суще. Вземлет же священник покровы от святых даров, и покрывает я воздухом. Егда же имать вознести святый хлеб, не открывает святая: но еще покровенным бж~ественным сущым даром, вносит священник руку свою, со страхом многим, и прикасается божественному хлебу со благоговением и страхом. Глаголющу диакону: Вонмем. Возглашает священник: Преждеосвященная святая святым. и прочая по чину, совершает святую литургию, яко на ряду указано.

Конец.

Из\ъявление о некиих исправлениях в служении преждеосвященныя литургии.

Подобает ведати, яко в преждеосвященных литургиах поему: Ныне силы небесныя: священник и диакон отходят в предложение. И взем священник воздух, полагает на рамо диакону: святый же дискос с божественными тайнами приемлет десницею, и поставляет на главу свою, потирь же с вином, взем в шуйцу свою, при персех несет. Диакон же с кадильницею точию предходя кадит часто: идуще же ничтоже глаголют. В причащении же, по еже рещи: Преждеосвященная святая святым. Священник отлагает святый воздух, диакон же входит во святый олтарь, и став близ священника, глаголет:

Раздроби Владыко святый хлеб.

Священник раздробляет его со многим вниманием, на четыри части, глаголя:

Раздробляется и разделяется агнец божий, раздробляемый и неразделяемый, всегда ядомый и никогдаже иждиваемый, но причащающыяся освящаяй.

И влагает частицу в потирь, ничтоже глаголя: и диакон вливает теплоту в потирь, ничтоже глаголя, и стоит мало подале. Священник же глаголет: Диаконе приступи: И пришед диакон. творит поклон благоговейно, прося прощения, и глаголет:

Се прихожду к безсмертному царю: и, Преподаждь мне, Владыко, честное и святое тело и кровь Господа и Бога и Cпаса нашего Иисуса Христа.

Священник взем святых таин едину частицу, дает диакону, глаголя:

Имярек, священнодиакону преподается честное и святое и пречистое тело и кровь Господа и Бога и Cпаса нашего Иисуса Христа, во оставление грехов его, и в жизнь вечную.

И целовав диакон подающую ему руку, отходит и стоит созади святыя трапезы, и приклонив главу, молится яко и священник.

Подобне взем и священник едину частицу святых таин, глаголет: честное и пресвятое тело и кровь Господа и Бога и Cпаса нашего Иисуса Христа, преподается мне, имярек, священнику, во оставление грехов моих, и в жизнь вечную.

И приклонив главу, молится глаголя:

Верую Господи, и исповедую: и Вечери твоея тайныя: и Да не в суд, или во осуждение: [все до конца.]

И тако причащаются святых таин, со страхом и всяцем утверждением. Таже взем священник губу, отирает руку, глаголя: Слава тебе Боже: трижды. И целовав губу, положит на место. Таже вземлет святый потирь с покровцем обема рукама, пиет из\ него, ничтоже глаголя: тако устне, и святый потирь отирает покровцем иже в руках, и поставляет его на святую трапезу. И прием анафору умывает руки и устне, и став мало ко стране, глаголет молитву благодарения:

Благодарим тя Cпаса всех Бога: до конца.

Диакон же тогда из\ чаши не пиет, но по заамвонней молитве, и по потреблении оставшихся частиц святых таин.

[Аще же служит един иерей без\ диакона, и той по причащении святых таин, из\ чаши не пиет, но по совершении литургии, и по потреблении святых таин. Ибо аще и священно есть вложением частицы вино, но не пресущественно в кровь божественную, понеже над\ ним словеса священия не чтошася зде, яко бывает в литургиах василиа великаго, и иоанна златоустаго.]

Диакон же взем святый дискос, надносит верху святаго потиря, и спрятает святая, ничтоже глаголя, и поклонився трижды, отверзает царская врата.

Божественная служба преждеосвященных.

Диакон по обычаю, став на амвоне, возглашает: Благослови Владыко.

Священник, стоя пред\ святою трапезою во олтаре, возгласно глаголет:

Благословено царство, отца, и сына, и святаго духа, ныне и присно, и во веки веков.

Лик: Аминь.

Приидите, поклонимся: трижды.

И предначинательный псалом: и по псалме глаголет диакон ектению:

Миром Господу помолимся.

О свышнем мире, и спасении:

О мире всего мира:

О святем храме сем:

[О святейшем правительствующем синоде:

О благочестивейшем, самодержавнейшем, великом государе нашем императоре:

О пособити и покорити под\ нозе:]

О граде сем, всяком граде:

О благорастворении воздухов:

О плавающих, путешествующих:

О избавитися нам:

Заступи, спаси, помилуй:

Пресвятую, пречистую, преблагословенную:

Возгласно:

Яко подобает тебе всякая слава, честь и поклонение, отцу, и сыну, и святому духу, ныне и присно, и во веки веков.

Лик: Аминь.

Молитва перваго антифона:

Господи щедрый и милостивый, долготерпеливе и многомилостиве, внуши молитву нашу, и вонми гласу моления нашего: сотвори с нами знамение во благо, настави нас на путь твой, еже ходити во истине твоей: возвесели сердца нашя, во еже боятися имене твоего святаго: зане велий еси, и творяй чудеса, ты еси Бог един, и несть подобен тебе в бозех Господи: силен в милости, и благ в крепости, во еже помогати, и утешати, и спасати вся уповающыя во имя святое твое.

Диакон: Паки и паки миром Господу помолимся.

Заступи, спаси, помилуй:

Пресвятую, пречистую, преблагословенную:

Возглас:

Яко твоя держава, и твое есть царство, и сила, и слава, отца, и сына, и святаго духа, ныне и присно, и во веки веков.

Молитва втораго антифона:

Господи, да не яростию твоею обличиши нас, ниже гневом твоим накажеши нас: но сотвори с нами по милости твоей, врачу и исцелителю душ наших, наставляя нас ко пристанищу хотения твоего, просвети очи сердец наших, в познание твоея истины, и даруй нам прочее настоящаго дне, мирное и безгрешное, и все время живота нашего, молитвами святыя Богородицы, и всех святых твоих.

Диакон: Паки и паки миром Господу помолимся.

Заступи, спаси, помилуй:

Пресвятую, пречистую, преблагословенную:

Возглас:

Яко благ и человеколюбец Бог еси, и тебе славу возсылаем, отцу, и сыну, и святому духу, ныне и присно, и во веки веков.

Лик: Аминь.

Молитва третияго антифона:

Господи Боже наш, помяни нас грешных и непотребных раб твоих, внегда призывати нам святое и покланяемое имя твое, и не посрами нас от чаяния милости твоея: но даруй нам Господи, вся яже ко спасению прошения, и сподоби нас любити и боятися тебе от всего сердца нашего, и творити во всех волю твою.

Диакон: Паки и паки миром Господу помолимся.

Заступи, спаси, помилуй:

Пресвятую, пречистую, преблагословенную:

Священник возглашает:

Яко ты еси Бог наш, Бог миловати и спасати, и тебе славу возсылаем, отцу, и сыну, и святому духу, ныне и присно, и во веки веков.

Лик: Аминь.

И поется: Господи, воззвах к тебе:

И диакон кадит по чину: и вход с кадильницею.

Молитва входа:

Вечер и заутра и полудне, хвалим, благословим, благодарим и молим ти ся Владыко всех, исправи молитву нашу яко кадило пред\ тобою, и не уклони сердц наших в словеса или в помышления лукавствия: но избави нас от всех ловящих душы нашя, яко к тебе, Господи Господи, очи наши, и на тя уповахом, да не посрамиши нас Боже наш. яко подобает тебе всякая слава, честь и поклонение, отцу, и сыну, и святому духу, ныне и присно, и во веки веков. Аминь.

По конце же стихир, глаголет диакон, или священник возгласно: Премудрость, прости. И поют лики: Свете тихий:

Диакон: Вонмем. Священник. Мир всем. Диакон: Премудрость. Чтец, прокимен, и бытие: И вторый прокимен. Посем возглашает диакон: Повелите.

И по исполнении сего, держя священник свещник со свещею и с кадильницею обема рукама, глаголет возгласно, зря к востоком:

Премудрость, прости.

Таже обратяся на запад к народу, глаголет:

Свет Христов просвещает всех.

И чтец глаголет паремию, аще во утрий день кому имать быти бдение, или полиелей, чтутся паремии празднику или святому. По да исправится же, глаголет диакон ектению. [Аще празднуется святому, или храмовый праздник прилучится в постныя дни, тогда глаголет диакон или иерей: Вонмем. и чтец прокимен апостола, и чтется апостол, и аллилуиа поется, и чтение евангелиа, таже ектениа сия:]

Рцем вси от всея души, и от всего помышления нашего рцем.

Лик: Господи помилуй.

Господи вседержителю, Боже отец наших, молим ти ся, услыши и помилуй.

Лик: Господи помилуй.

Помилуй нас Боже, по велицей милости твоей, молим ти ся, услыши и помилуй.

Лик: Господи помилуй, трижды.

Еще молимся о благочестивейшем, самодержавнейшем, великом государе нашем императоре николае александровиче всея россии: о державе, победе, пребывании, мире, здравии, спасении его, и Господу Богу нашему наипаче поспешити и пособити ему во всех, и покорити под\ нозе его всякаго врага и супостата.

Лик: Господи помилуй, трижды.

Молитва прилежнаго моления:

Господи Боже наш, прилежное сие моление приими от твоих раб и помилуй нас по множеству милости твоея, и щедроты твоя низпосли на ны, и на вся люди твоя, чающыя от тебе богатыя милости.

Еще молимся о супруге его, благочестивейшей государне императрице александре феодоровне: о матери его, благочестивейшей государне императрице марии феодоровне: о наследнике его, благоверном государе цесаревиче и великом князе георгии александровиче, и о всем царствующем доме.

Лик: Господи помилуй, трижды.

Еще молимся о святейшем правительствующем синоде, [Аще под\ митрополитом, приглаголет: и о митрополите нашем, имярек, егоже область,] и всей во Христе братии нашей.

Лик: Господи помилуй, трижды.

Еще молимся о всем их Христолюбивом воинстве.

Лик: Господи помилуй, трижды.

Еще молимся о братиях наших, священницех, священномонасех, и всем во Христе братстве нашем.

Лик: Господи помилуй, трижды.

Еще молимся о блаженных и приснопамятных святейших патриарсех православных, и благочестивых царех, и благоверных царицах, и создателех святыя обители сея, и о всех преждепочивших оц~ех и братиях, зде лежащих, и повсюду православных.

Лик: Господи помилуй, трижды.

Еще молимся о плодоносящих, и добродеющих во святем и всечестнем храме сем, труждающихся, поющих и предстоящих людех, ожидающих от тебе великия и богатыя милости.

Лик: Господи помилуй, трижды.

Возглашение:

Яко милостив и человеколюбец Бог еси, и тебе славу возсылаем, отцу, и сыну, и святому духу, ныне и присно, и во веки веков.

Лик: Аминь.

Паки диакон глаголет ектению:

Помолитеся оглашеннии Господеви.

Лик: Господи помилуй.

Вернии о оглашенных помолимся, да Господь помилует их.

Лик: Господи помилуй.

Огласит их словом истины.

Лик: Господи помилуй.

Открыет им евангелие правды.

Лик: Господи помилуй.

Соединит их святей своей соборней и апостольстей церкви.

Лик: Господи помилуй.

Спаси, помилуй, заступи и сохрани их Боже, твоею благодатию.

Лик: Господи помилуй.

Оглашеннии, главы вашя Господеви приклоните.

Лик: Тебе Господи.

Молитва о оглашенных, прежде святаго возношения:

Боже Боже наш, создателю и содетелю всех, иже всем хотяй спастися и в разум истины приити, призри на рабы твоя оглашенныя, и избави их древния прелести и козней сопротивнаго: и призови их в жизнь вечную, просвещая их душы и телеса, и сопричитая их словесному твоему стаду, на немже имя твое святое нарицается.

Возгласно:

Да и тии с нами славят пречистное и великолепое имя твое, отца, и сына, и святаго духа, ныне и присно, и во веки веков.

Лик: Аминь.

Елицы оглашеннии, изыдите: оглашеннии изыдите. елицы оглашеннии, изыдите, да ни кто от оглашенных, елицы вернии, паки и паки миром Господу помолимся.

Лик: Господи помилуй.

[зри] Сия точию глаголются даже до третия и четвертыя седмицы поста: от среды же средопостныя, по еже рещи священнику: Да и тии с нами славят: глаголются и сия диаконства от диакона, на преждеосвященных точию литургиах, аще и празднуемый день, кроме суббот и недель.

Елицы оглашеннии, изыдите: оглашеннии, изыдите: елицы к просвещению, изыдите. помолитеся иже к просвещению.

Лик: Господи помилуй.

Вернии, о иже ко святому просвещению готовящихся братиях, и спасении их, Господу помолимся.

Лик: Господи помилуй.

Яко да Господь Бог наш утвердит их и укрепит.

Лик: Господи помилуй.

Просветит их просвещением разума и благочестия.

Лик: Господи помилуй.

Сподобит их во время благопотребно бани пакибытия, оставления грехов, и одежди нетления.

Лик: Господи помилуй.

Породит их водою и духом.

Лик: Господи помилуй.

Дарует им совершение веры.

Лик: Господи помилуй.

Сопричтет их святому своему и избранному стаду.

Лик: Господи помилуй.

Спаси, помилуй, заступи и сохрани их Боже, твоею благодатию.

Лик: Господи помилуй.

Иже ко просвещению, главы вашя Господеви приклоните.

Лик: Тебе Господи.

Молитва о готовящихся ко святому просвещению:

Яви Владыко лице твое, на иже ко святому просвещению готовящихся и желающих греховную скверну оттрясти: озари их помышление, извести я в вере, утверди в надежди, соверши в любви, уды честны Христа твоего покажи, давшаго себе избавление о душах наших.

Возглас:

Яко ты еси просвещение наше, и тебе славу возсылаем, отцу, и сыну, и святому духу, ныне и присно, и во веки веков.

Лик: Аминь.

Диакон: Елицы ко просвещению, изыдите: иже ко просвещению, изыдите. елицы оглашеннии, изыдите: да ни кто от оглашенных, елицы вернии, паки и паки миром Господу помолимся.

Лик: Господи помилуй.

Даже до зде яже от среды средопостныя.

Молитва верных первая:

Боже великий и хвальный, иже животворящею Христа твоего смертию, в нетление нас от тления преставивый, ты вся наша чувства страстнаго умерщвления свободи, благаго тем Владыку внутренний помысл приставив: и око убо да неприобщно будет всякаго лукаваго зрения, слух же словесем праздным невходен, язык же да очистится от глагол неподобных. очисти же нашя устне хвалящыя тя Господи, руки нашя сотвори злых убо ошаятися деяний, действовати же точию яже тебе благоугодная, вся нашя уды и мысль твоею утверждая благодатию.

Диакон: Заступи, спаси, помилуй и сохрани нас Боже, твоею благодатию.

Лик: Господи помилуй.

Диакон: Премудрость.

Священник возглашает:

Яко подобает тебе всякая слава, честь и поклонение, отцу, и сыну, и святому духу, ныне и присно, и во веки веков.

Лик: Аминь.

Диакон: Паки и паки миром Господу помолимся.

Лик: Господи помилуй.

О свышнем мире, и спасении душ наших, Господу помолимся.

Лик: Господи помилуй.

О мире всего мира, благостоянии святых божиих церквей, и соединении всех, Господу помолимся.

Лик: Господи помилуй.

О святем храме сем, и с верою, благоговением и страхом божиим входящих вонь, Господу помолимся.

Лик: Господи помилуй.

О избавитися нам от всякия скорби, гнева и нужды, Господу помолимся.

Лик: Господи помилуй.

Молитва вторая верных:

Владыко святый преблагий, молим тя, в милости богатаго, милостива быти нам грешным: и достойны нас сотвори под\ъятия единороднаго твоего сына и Бога нашего, царя славы: се бо пречистое его тело, и животворящая кровь, в настоящий час входящая, на тайней сей предложитися хощет трапезе, от множества воинства небеснаго невидимо дориносима, ихже причастие неосужденно нам даруй, да теми мысленным оком озаряеми, сынове света и дне будем.

Диакон: Заступи, спаси, помилуй и сохрани нас Боже, твоею благодатию.

Лик: Господи помилуй.

Диакон: Премудрость.

Священник возглашает:

По дару Христа твоего, с нимже благословен еси, с пресвятым и благим и животворящим твоим духом, ныне и присно, и во веки веков.

Лик: Аминь.

И поется: Ныне силы небесныя с нами невидимо служат: се бо входит царь славы, се жертва тайная совершена дориносится: верою и любовию приступим, да причастницы жизни вечныя будем. аллилуиа, аллилуиа, аллилуиа.

Сему же певаему, входит диакон северною страною во святый олтарь и кадит святую трапезу, и святое предложение и священника, и ставше вкупе, глаголют: Ныне силы небесныя: трижды. И поклонившеся трижды, отходят и преносят святыя дары по обычаю: идуще же ничтоже глаголют. и вшед полагает я священник по обычаю на святей трапезе, и покрывает воздухом, ничесоже глаголя над\ ними, точию кадит я. Таже диакон взем время, исходит на обычное место, и глаголет диаконства:

Исполним вечернюю молитву нашу Господеви.

Лик: Господи помилуй.

О предложенных и преждеосвященных честных дарех, Господу помолимся.

Лик: Господи помилуй.

Яко да человеколюбец Бог наш, прием я во святый, и пренебесный, и мысленный свой жертвенник, в воню благоухания духовнаго, возниспослет нам божественную благодать, и дар святаго духа, помолимся.

Лик: Господи помилуй.

О избавитися нам от всякия скорби, гнева и нужды, Господу помолимся.

Лик: Господи помилуй.

Священник молится:

Иже неизреченных и невидимых таин Боже, у негоже суть сокровища премудрости и разума утаена: иже служение службы сея открывый нам, и положивый нас грешных за многое твое человеколюбие, во еже приносити тебе дары же и жертвы о наших гресех, и о людских неведениих: сам невидимый царю, творяй великая и неизследованная, славная же и изрядная, имже несть числа, призри на ны недостойныя рабы твоя, иже святому сему жертвеннику аки херувимскому твоему предстоящыя престолу на немже единородный твой сын и Бог наш, предлежащими страшными почивает таинствы, и всякия нас, и верныя люди твоя, свободив нечистоты, освяти всех нас душы и телеса, освящением неотемлемым: да чистою совестию, непосрамленным лицем, просвещенным сердцем, божественных сих причащающеся святынь, и от них оживотворяеми, соединимся самому Христу твоему, истинному Богу нашему, рекшему: ядый плоть мою, и пияй кровь мою, во мне пребывает, и аз в нем, яко да всельшуся в нас, и ходящу слову твоему Господи, будем храм пресвятаго и покланяемаго твоего духа, избавлени всякия диавольския козни, деянием, или словом, или мыслию действуемыя, и получим обетованная нам благая, со всеми святыми твоими, от века тебе благоугодившими.

Диакон: Заступи, спаси, помилуй и сохрани нас Боже, твоею благодатию.

Лик: Господи помилуй.

Вечера всего совершенна, свята, мирна и безгрешна, у Господа просим.

Лик: Подай Господи.

Ангела мирна, верна наставника, хранителя душ и телес наших, у Господа просим.

Лик: Подай Господи.

Прощения и оставления грехов и прегрешений наших, у Господа просим.

Лик: Подай Господи.

Добрых и полезных душам нашым, и мира мирови, у Господа просим.

Лик: Подай Господи.

Прочее время живота нашего в мире и покаянии скончати, у Господа просим.

Лик: Подай Господи.

Христианския кончины живота нашего, безболезнены, непостыдны, мирны и добраго ответа на страшнем судищи Христове просим.

Лик: Подай Господи.

Соединение веры, и причастие святаго духа испросивше, сами себе, и другъдруга, и весь живот наш Христу Богу предадим.

Лик: Тебе Господи.

Священник возглашает:

И сподоби нас Владыко, со дерзновением неосужденно смети призывати тебе небеснаго Бога отца, и глаголати.

Людие: отче наш:

Священник возглашает:

Яко твое есть царство, и сила, и слава, отца, и сына, и святаго духа, ныне и присно, и во веки веков.

Лик: Аминь.

Священник: Мир всем.

Лик: И духови твоему.

Диакон: Главы нашя Господеви приклоним.

Лик: Тебе Господи.

Священник преклоняся молится:

Боже, единый благий и благоутробный, иже в высоких живый и на смиренныя призираяй: призри благоутробным оком на вся люди твоя, и сохрани их, и сподоби вся ны неосужденно причаститися животворящих твоих сих таин: тебе бо своя подклонихом главы, чающе от тебе богатыя милости.

Возглас:

Благодатию и щедротами и человеколюбием единороднаго сына твоего, с нимже благословен еси, с пресвятым, и благим, и животворящим твоим духом, ныне и присно, и во веки веков.

Лик: Аминь.

Священник молится:

Вонми, Господи Иисусе Христе Боже наш, от святаго жилища твоего, и от престола славы царствия твоего, и прииди во еже освятити нас, иже горе отцу соседяй, и зде нам невидимо спребываяй, и сподоби державною твоею рукою преподати нам пречистое тело твое и честную кровь, и нами всем людем.

По молитве же священник и диакон покланяются трижды, глаголюще: Боже, очисти мя грешнаго. Священник же, покровенным сущым божественным даром, вложив руку, касается животворящаго хлеба со благоговением и страхом многим. И глаголющу диакону: Вонмем. Возглашает священник: Преждеосвященная святая святым.

Лик: Един свят:

Таже священник отлагает святый воздух, и творит по обычаю святое причастие божественных даров.

Лик же поет киноник: Вкусите и видите, яко благ Господь: аллилуиа, аллилуиа, аллилуиа.

[Аще святаго, или храма чтен апостол и евангелие, и другий киноник поется, иже указан.]

По святом же причащении священник молится тайно:

Благодарим тя Cпаса всех Бога о всех, ихже подал еси нам благих, и о причастии святаго тела и крове Христа твоего, и молим ти ся Владыко человеколюбче, сохрани нас под\ кровом крилу твоею, и даждь нам даже до последняго нашего издыхания, достойне причащатися святынь твоих, в просвещение души и тела, в царства небеснаго наследие.

Диакон же спрятав святая по обычаю, и взем святый потирь, глаголет:

Со страхом божиим, и верою приступите.

Лик же поет: Благословлю Господа на всякое время, хвала его во устех моих: хлеб небесный, и чашу жизни вкусите, и видите, яко благ Господь. аллилуиа, аллилуиа, аллилуиа.

Посем священник глаголет: Спаси Боже люди твоя, и благослови достояние твое.

И покадив святая, отдает кадило диакону: и взем святый дискос поставляет на главу диаконю и диакон взем и со благоговением, зря вне в двери, ничтоже глаголя, отходит ко предложению, и поставляет и. Священник же поклонився, взем святый потирь, и обращься в двери, зрит к людем, глаголя тайно: Благословен Бог наш: и возгласно: Всегда, ныне и присно, и во веки веков.

И относят святая к жертвеннику.

Лик: Аминь.

Да исполнятся уста нашя хваления твоего Господи, яко да поем славу твою, яко сподобил еси нас причаститися святым твоим, божественным, безсмертным и животворящым тайнам: соблюди нас во твоей святыни, весь день поучатися правде твоей. аллилуиа, аллилуиа, аллилуиа.

Диакон глаголет:

Прости приимше божественных, святых, пречистых, безсмертных, небесных и животворящих страшных Христовых таин, достойно благодарим Господа.

Лик: Господи помилуй.

Заступи, спаси, помилуй и сохрани нас Боже, твоею благодатию.

Лик: Господи помилуй.

Вечера всего совершенна, свята, мирна и безгрешна испросивше, сами себе, и другъдруга, и весь живот наш Христу Богу предадим.

Лик: Тебе Господи.

Священник возглашает:

Яко ты еси освящение наше, и тебе славу возсылаем, отцу, и сыну, и святому духу, ныне и присно, и во веки веков.

Лик: Аминь.

Иерей: С миром изыдем.

Лик: О имени господни.

Диакон: Господу помолимся.

Лик: Господи помилуй.

Молитва заамвонная возглашаемая:

Владыко вседержителю, иже всю тварь премудростию соделав, и неизреченным твоим промыслом и многою благостию введый нас в пречестныя дни сия, ко очищению душам и телом, к воздержанию страстей, к надежди воскресния: иже четыредесятьми деньми скрижали вручив, богоначертанная писмена, угоднику твоему моисеови, подаждь и нам блаже, подвигом добрым подвизатися, течение поста совершити, веру нераздельну соблюсти, главы невидимых змиев сокрушити, победителем же греха явитися, и неосужденно достигнути поклонитися и святому воскреснию. Яко благословися, и прославися пречистное и великолепое имя твое, отца, и сына, и святаго духа, ныне и присно, и во веки веков.

Лик: Аминь.

Буди имя господне благословено: трижды.

Слава, и ныне, псалом л~г: Благословлю Господа:

Молитва глаголема, внегда потребити святая:

Господи Боже наш, введый нас во всечестныя дни сия, и общники нас сотворив страшных твоих таин, совокупи нас словесному твоему стаду, и наследники покажи царствия твоего, ныне и присно, и во веки веков, аминь.

Священник же исходит, и став на обычном месте, раздает антидор.

По скончании же псалма и раздаянии антидора, глаголет:

Благословение господне на вас, того благодатию и человеколюбием, всегда, ныне и присно, и во веки веков.

Лик: Аминь.

Священник: Слава тебе Христе Боже, упование наше, слава тебе.

Лик: Слава, и ныне: Господи помилуй, трижды. Благослови.

Священник:

Христос истинный Бог наш, молитвами пречистыя своея матере: и прочая по дни, и святаго, имярек, егоже есть день. И иже во святых отца нашего григориа двоеслова, и всех святых, помилует и спасет нас, яко благ и человеколюбец.

Сице же творит отпуст до страстныя седмицы: во страстную бо седмицу свой отпуст глаголется. По отпусте же, молитвы благодарныя.

Ныне отпущаеши: Трисвятое. по отче наш:

Тропарь, глас д~:

Иже от Бога свыше божественную благодать восприем, славне григорие, и того силою укрепляемь, евангельски шествовати изволил еси. отонудуже у Христа возмездие трудов приял еси всеблаженне: егоже моли, да спасет душы нашя.

Слава, кондак, глас г~:

Подобоначальник показался еси начальника пастырем Христа, иноков чреды, отче григорие, ко ограде небесней наставляя, и оттуду научил еси стадо Христово заповедем его: ныне же с ними радуешися, и ликуеши в небесных кровех.

И ныне, Богородичен:

Предстательство Христиан непостыдное, ходатайство ко творцу непреложное, не презри грешных молений гласы: но предвари яко благая на помощь нас, верно зовущих ти: ускори на молитву, и потщися на умоление, предстательствующи присно Богородице, чтущих тя.

Конец божественныя литургии преждеосвященных.

