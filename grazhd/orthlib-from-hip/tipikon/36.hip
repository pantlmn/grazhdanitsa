<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

[глава л~з] О молчании на трапезе.

Многу же опасству подобает быти, еже не проглаголати никомуже на трапезе отнюд каковолибо слово, кроме стиха и чтения: егда же нужды время приключится, настоятелю должно есть проглаголати единому точию, или служащему трапезе, но со щадением и благоговением.

О сочиве же и овощии.

Сице достоит быти по уставу великих монастырей: боб, сочевица, горох, егда суть обварена, по единой полной миске коемуждо от братий, по равну. Якоже убо и от одежды: ова убо суть приобретна, ова же скупейша: якоже рече и великий василий: яже удобь приобретаемая, и нужную потребу исполняющая, подобает избирати противу времене. На сухоядении же @стафиды@ @виноград сухий@, и маслицы, и ягоды винныя сухи, рекше едино коеждо на кийждо день: маслиц убо чашицу полну питию: стафид же равну: орехов з~: смоквей и~ средних: малыя убо, и великия разнствуют. Тако убо достоит и от прочих овощех подобных сим: якоже выше рехом, от пряженых сочивех. Сия же вся, и варена же и сурова, егда же суть суха, такоже подобно есть. Егда же время имать зелена, и пища и мера разнствует. От зелей же якоже есть, подобно и варена и сурова, и еще же и квашена, рекомыя армеа и комбоста: фаво слано, и репа со уксусом, и прочая подобная сим уготовлена, и подобающая в постныя дни, и нужную потребу исполняющая. Сице убо окормляеми божиею благодатию, лихоимства свободимся, якоже некий от святых глаголет: яко лихоимение есть сие, еже излишнее и паче потребы. отонудуже и апостол, яже от божия царствия нас отлучающая изсчитая, и сию страсть ко инем, глаголет: яко лихоимцы царствия божия не наследят. А еже лишше стяжевати, о всякой вещи приемлется.

Сия же вся общежительнии чини предаша. Сокоядения же и сухоядения меру всем опасно повелеша: и познавание равности, и прозябающих соблазн, и прочих вин, к хотящым со множайшими жити, сего ради убо аще и когда несть масла, и прилучится ино что творити, в потребу по нужди. Аще ли прилучаем ни сего несть, не достоит пещися о сем. В субботу, якоже и предваривше множицею рехом, в начале е~-го часа подобает поставляти трапезу, и ясти два ядения, якоже выше рехом: кроме же сих, аще послет Бог чтолибо, подобает ясти вся яже суть, во славу божию. Не достоит же пещися, якоже божественнии отцы предаша. И сам Господь глаголет: яко не пецытеся что ясте, и прочая. И апостол излишняя попечения отсецая, рече: имуще же пищу и одеяние, сими довольни будем. Такожде и в неделю, в г~-й час, рекше, на конце его лепо есть поставляти трапезу, и ясти два варения: аще ли послет Христос, и ино что не слагающееся обоему ястию, подобает ясти и третие, якоже предрекохом, по нужди. Не достоит же приимати се во устав, но по случаю аще будет: ясти же в субботу, и вечер, подобне же и в неделю, и в праздники, в нихже чтолибо забавление скораго вкушения не будет, на которыйждо яко подобно есть. такожде и о вине, якоже предрекохом, бывати должно есть. В великия же праздники, сиречь Христовы, и Богородичны, и предтечевы, рождество и усекновение: и еще к сим святых апостол петра и павла, в каков либо день прилучится, в понедельник, или среду, или пяток, сице творити подобает: в Христовы убо и в Богородичныя, яко в день недельный, кроме точию святыя четыредесятницы: подобне же и предтечевы, и реченных святых апостол. В средния же праздники, в з~-й час подобает поставляти трапезу и вечерю: о снеди же, якоже и в прочих днех. Аще ли случится в день постен сухо ясти достоит на обеде. Аще ли и варение подобает, без\ услаждения да бывает, аще угодно есть Богу: или множицею и со услаждением, егда не зрится беда души. В малыя же праздники, в ф~-й час подобает ясти, якоже угодно Богу да бывает, якоже и в прочыя дни, единою же днем. Аще ли подобает и в малыя праздники, варение без\ елеа да бывает, аще угодно есть Богу, или с елеем, егда беда душевная не зрится. Сие же разсуждение снеди праздничной извествованое, по смотрению бысть всяко святых отец сия предавших: иже убо от отец воображенныя праздники, со опасством, и со страхом же и разумом божиим, в снедех проходити достоит, и в самых тех простых днех, множае же паче в постных: на многих бо местех взаконенных божественных писаниях обретаются отлучены снеди в праздниках, и пременены. но якоже и в старчествех глаголет: яко праздник не винопитием смотряй сотворяти, но обновлением ума, и душевною чистотою, об\ъядаяйся же и опиваяйся прогневляет паче предначальствующаго торжество.
