<::лат>  OCR:

<::рус>  Библиотека святоотеческой литературы

<::лат>  http://orthlиb.rу

<::слав>

[глава м~д] О делании во общине.

Подобает ведати, яко всем братиям лепо есть делати, якоже и предречеся: обаче в каковейлюбо хитрости, кийждо художне имать: и могущему убо подобает делати землю до уставленнаго времене, и потом делати в рукоделии своем. Не могущии же землю делати, таковии во иных некиих различных, и противу силы да делают, и по апостольскому слову, не делаяй бо, рече, да не яст: пребывание бо, рече и потреба братняя от них хощет строитися. Иже ли от братии или неблагоумен есть на рукоделие: или се убо несть, и по коварству же некоему и лукавству не научается, таковаго подобает на множайшее дело земное устрояти, аще есть телом здрав, и пищею крепок. Аще ли есть немощен во обоих, на иная служения подобающая да повелевает, якоже и божественнии отцы глаголют, яко да не безплоден будет, и не вина соблазну в прочиих братиях, якоже рече Господь: лукавый рабе и ленивый, и прочая. якоже прежде рекохом о пищи и питии, яко ради благословны некия вины бывати особне: и абие приведохом указание благословно от божественных писаний. Темже образом по благословней вине, с настоящаго законным повелением же и понуждением, аще на пользу есть, да бывает и о неких делающих: и да будет кождо особно делая подобное ему. Аще ли несть по чрезсловесней вине: вникнув бо в житие святаго пахомиа, и се обрящеши тамо по многу, изряднее же о оном, иже две рогозине соделавшем на день в келлии своей особь, со гнилым помыслом и тщеславным усердием. Сие же и инии от отец мнози правым помыслом содеяша и научиша: опасство же многое предано бысть нам о сем от святых отец, яко да от праведных трудов и своего делания дневную пищу притяжем себе, и прочая нуждная потребная телеси. Господь и пречистая его Мати, яже о нас управит.
