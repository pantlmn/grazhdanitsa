<::лат> OCR:

<::рус> Библиотека святоотеческой литературы

<::лат> http://orthlиb.rу

<::слав>

(л. рч~е)

*%[В понедельник г~-я седмицы%],*

*на утрени троичны гласа. По а~-м стихословии глаголем седальны умилительныя осмогласника, случившагося гласа. По в~-м же стихословии седален господина иосифа, глас и~.*

*Подобен:*
Повеленное тайно:

Воздержания огнем попалим вси хврастная страстей востания, и пламень оный негасимый слезными ныне угасим токи, вопиюще судити хотящему всей земли: Cпасе благоутробне Господи, неосуждены нас соблюди, подая нам согрешений прощение. *[Дважды.]*

*Богородичен. Подобен:*

Богоблагодатная чистая благословенная, за милосердие щедрот, из\ тебе рожденнаго, с вышними силами, и со архангелы, и со всеми безплотными, о нас молите непрестанно, дати нам прежде конца прощение, и очищение грехов и жития исправление, яко да обрящем милость.

*По г~-м же стихословии седален, господина феодора: Глас и~.*

*Подобен:*
Повеленное тайно:

Троице святая, и честная, пост в седмицах триех совершающыя, сохрани целы и неосуждены, сподоби (л. рч~е об.) благотещи и к прочым, и вся заповеди твоя совершити: яко да сице достигнем неосужденно видети преславное воскресние, пение хвалу приносяще. *[Дважды.]*

*Богородичен, глас тойже:*
Предстательство верных богородительнице, оскорбляемых радосте, и сетующих превелие утешение, от чрева твоего Дево всесвятаго преестественно рождшагося, непрестанно о нас со ангелы и началы моли, избавитися нам в час испытания, лютаго осуждения.

*Канон в минеи, и настоящий трипеснец, господина иосифа.*

*И стихословится песнь. Глас и~.*

*Песнь а~.*

*Ирмос:*
Песнь возслем людие:

Имеяй яко Бог милостивное, кающася приими мя, иждившаго житие мое блудно, вопию ти: согреших, клеветников не требую, студ дел моих принося.

Снедь оставль ангельскую, уподобихся скотом, внегда питатися скверною злобою: но убо обращающася приими мя, яко единаго от наемник твоих, небесный отче.

Нощь сластей от пищи прибывающую вси вернии оставивше, к свету истины тщательно приступим, да светоносныя трапезы сподобимся.

*Богородичен:*
Радуйся пресвятый храме, руно богоросное, запечатленный источниче безсмертныя струи: стадо твое владычце сохраняй от всяких ратников невоевано.

*Иный господина феодора. Глас тойже.*

*Ирмос:*
Поим Богу:

Ныне в седмицах триех, якоже древле тридневне Исраиль, очистившеся братие, в гору молитв (л. рч~з) достигнем, и оттуду божественный глас услышавше, Христа воспоим.

Якоже сампсон постом укрепльшеся, приидите, якоже инаго зверя поразим людие, чревнаго беса, и не посмеется далида страстей, прельщающая нас.

*Троичен:*
Три пою херувимски, святое тебе божество: светы и свет, и живот и животы, Бога рождшаго, Бога рожденнаго, Бога от отца исходящаго, духа живаго.

*Богородичен:*
Радуйся евы радосте, ибо оныя печаль рождеством твоим преста чистая. радуйся, незаходимаго света светлый облаче, из\ негоже возсия Христос Бог.

Слава тебе Боже наш, слава тебе.

Верою якоже Давид, и мы смиренномудрием вооружившеся, яко инаго голиафа гордаго ума низложивше, посецем купно и тьмы страстей.

*Ирмос:*
Поим Богу, о горькия работы фараоновы избавльшему Исраиля, и огненным столпом и светлым облаком наставльшему, яко прославися.

*Песнь и~.*

*Ирмос:*
Богоглаголивии:

Иждив богатство отеческое со блудницами, изгнан бых от преддверий благодати окаянный: но приими мя отче, за безчисленную милость.

Во светлейшем поста светозарении молитв просветившеся, световидни будем, яко да греховныя тьмы избегнем.

Молит тя лик безплотных, херувими молят, и святых чинове, душы нашя спаси Христе, многомилостиве. (л. рч~з об.)

*Богородичен:*
Неделанный грозд заченшая, омраченна мя пиянством греха уцеломудри Богородице Дево, надеждо душ наших.

*Иный. Ирмос:*
Покрываяй водами:

отеческаго сокровища, имения чуднаго, матере всех послуживших владыце Христу, приидите насладимся братие поста: ибо сей укрепляет тело, и просвещает ум и сердце.

Гедеона чуднаго подражающи душе, добродетели носящи, веру, надежду и любовь Христову, изыди убивающи иноплеменныя страсти, якоже оный с треми сты, мадиамский язык потребляя.

*Троичен: И*
Троицу славлю тя, и яко единицу пою тя, божество едино, отче вседержителю, и единоначальне сыне, душе святый, и всевладычняя державо, едино естество, едино царство, в триех начертаниих же покланяемое.

*Богородичен:*
Яже в рождестве убеже болезни преестественно, в твоей честней страсти позна рождшая тя, и болезноваше зрящи на кресте тя пригвождена волею от иудеев, на водах землю основавшаго.

Слава тебе Боже наш, слава тебе.

Егда приидеши во славе твоей судити всей земли, с тысящами и тьмами сил твоих: тогда мя Господи пощади, ослаби, и избави осуждения, не посрами мене, ниже осуди огню вечному.

Хвалим, благословим, покланяемся Господеви, поюще и превозносяще во вся веки.

*Ирмос:*
Покрываяй водами превыспренняя своя, полагаяй морю предел песок, и содержай вся, тя поет солнце, тя славит луна, тебе приносит песнь вся тварь, яко содетелю всех во веки. (л. рч~з)

*Песнь ф~.*

*Ирмос:*
Проявленное:

*От*
твоея удалившася отче любве, и вольными стремленьми сластей порабощена, обращающася яко блуднаго приими: един бо еси многомилостив.

Неплодная явихся смоковница, едину токмо злобу делая окаянный, огнь мне исходатаившую: ты убо Господи плодоносна мя покажи, деяния благая плодоносяща тебе.

Постися душе моя злобы и лукавства, удержися гнева и ярости, и всякаго греха: Иисус бо таковаго хощет поста, человеколюбец Бог наш.

*Богородичен:*
Ты еси Богородице оружие наше, и стена, ты еси заступление к тебе прибегающих: тя и ныне на молитву движем, да избавимся от врагов наших.

*Иный. Ирмос:*
Величаем тя:

Чистый пост, злых отложение принесем, яко дары благоприятны, Христу Богу нашему.

Елиссей древле како питаше пророки, уведевши душе, любезно питайся, благодарящи Христа.

*Троичен:*
Триипостасное едино тя божество воспеваю, лицы зрак, отца безначальнаго, и сына, и духа живаго.

*Богородичен:*
Богомати отроковице, чертоже небеснаго царя Христа, спаси молитвами твоими, любовию поющыя тя.

Слава тебе Боже наш, слава тебе.

Даниил в рове звери укроти, воздержания броздою, и мы постящеся страсти удручим.

*Ирмос:*
Величаем тя всенепорочную матерь Христа Бога нашего, юже осени дух святый.

*Светилен гласа.*
(л. рч~з об.)

*На стиховне самогласен дне, дважды, глас д~:*

В лютую прегрешений моих скверну облекохся, и радости чертога изгнан бых, ущедри мя неизглаголанным твоим благоутробием, яко блуднаго сына, Боже, и помилуй мя.

*Мученичен:*
Кто не дивится зря, святии мученицы, подвиг добрый, имже подвизастеся; како бо в телеси суще, безплотнаго врага победисте, Христа исповедавше, и крестом вооружившеся; темже достойно явистеся демонов прогонители, и варваров борители, непрестанно молите, спастися душам нашым.

*Слава, и ныне, Богородичен, глас тойже:*
Свеще неугасимая, престоле праведный, пречистая владычце, моли спастися душам нашым.

*На з~-м часе тропарь пророчества, глас д~:*

Яко немощни есмы, и разслаблени грехми, исцели сокрушения наша, врачу душ наших, сведый ум человечь, человеколюбче.

*Прокимен, псалом м~а, глас д~:*
Молитва Богу живота моего, реку Богу: заступник мой еси. *Стих:*
Имже образом желает елень на источники водныя:

*Пророчества исаиина чтение. [Глава и~, ст. г~и- к~в, глава ф~, ст. а~-з~]*

Господа сил, того освятите, и той будет тебе в страх. И аще будеши уповая на него, будет тебе во освящение, а не якоже о камень претыкания преткнешися, ниже яко о камень падения: домове же иаковли в пругле, и в раздолии седящии во иерусалиме. Сего ради изнемогут в них мнози, и падут, и сокрушатся, и приближатся, и яти будут человецы в твердыни суще. Тогда явлени будут печатлеющии закон, еже не учитися. И речет: (л. рч~и) пожду Бога отвращшаго лице свое от дому иаковля, и уповая буду нань. Се аз, и дети, яже ми даде Бог: и будут знамения, и чудеса в дому Исраилеве от Господа саваофа, иже обитает на горе сион. И аще рекут к вам: изыщите чревоволшебников, и от земли возглашающих, тщесловующих, иже от чрева глашают: не язык ли к Богу своему взыщет, что испытуют мертвыя о живых; закон бо в помощь даде, да рекут не якоже слово сие, зань же не леть дары даяти. И приидет на вы жесток глад, и будет, егда взалчете, скорбни будете, и зло речете князю, и отечеству. И воззрят на небо горе, и на землю низу призрят, и се скудость тесна, и тьма, скорбь и теснота и тьма, якоже не видети: и не оскудеет в тесноте сый даже до времене. Сие прежде испий, скоро твори страно завулоня, и земле неффалимля, и прочии при мори живущии, и об\ъону страну иордана. Галилеа языков, людие ходящии во тьме, видеша свет велий: живущии во стране и сени смертней, свет возсияет на вы. Множайшыя люди, яже извел еси в веселии твоем: и возвеселятся пред\ тобою, якоже веселящиися в жатву, и якоже веселятся делящии корысти. зане отятся ярем лежай на них, и жезл, иже на выи их: жезл бо истязующих разсыпа Господь, якоже в день, иже на мадиама. Яко всякую одежду собранну лестию, и ризу с примирением отдадут, и восхотят, да быша огнем сожжени были. Яко отроча родися нам, сын, и дадеся нам, егоже начальство бысть на раме его: и нарицается имя его, велика совета ангел: чуден, советник, Бог крепкий, властелин, (л. рч~и об.) князь мира, отец будущаго века: приведу бо мир на князи, мир и здравие ему. И велие начальство его, и мира его несть предела на престоле Давидове, и на царстве его, исправити е, и заступити его в суде и правде, от ныне и до века: ревность Господа саваофа сотворит сия.

*Прокимен, псалом м~в, глас з~:*
Спасение лица моего и Бог мой. *Стих:*
Суди ми Боже, и разсуди прю мою.

*%[В понедельник г~-я седмицы вечера%].*

*На*
Господи воззвах *поставим стихов з~, и поем настоящыя подобны трипеснца: и минеи г~.*

*Стихиры подобны господина иосифа. Глас а~.*

*Подобен:*
Всехвальнии мученицы:

Пост возлюбим, души страсти лютейшыя действом духа увядающий, и божественная деяния деяти укрепляющий, и ум на небо возсылающий, и прощение ходатайствующий, о нихже согрешихом, даруемое от Бога щедраго.

*Подобен:*

Все житие мое студно иждив Господи, со блудницами окаянный, якоже блудный умилением зову: отче небесный, согреших, очисти и спаси мя, и не отрини мене самого от тебе удалившася, и божественными делы ныне обнищавшаго.

*Ина стихира подобна господина феодора, глас г~:*
Приидите вси:

Приидите вси в кимвалех псаломских, честное воздержание целующе, возгласим: в нем бо мысленно (л. рч~ф) змия злоначальнаго расторгнем. темже со дерзновением возопиим Христу: подаждь Cпасе неосужденно всесвятый твой крест видети, и поклонитися, во псалмех и пениих праздновати светло.

*И минеи г~. Слава и ныне, Богородичен:*

*Прокимен, псалом м~г, глас д~: О*
Бозе похвалимся весь день, и о имени твоем исповемыся во век. *Стих:*
Боже, ушима нашима услышахом:

*Бытия чтение. [Глава з~, ст. ф~-к~в.]*

Ное человек праведен, совершен сый в роде своем, Богу угоди ное. Роди же ное три сыны, сима, хама, иафефа. Растлеся же земля пред\ богом, и наполнися земля неправды. И виде Господь Бог землю, и бе растленна: яко растли всяка плоть путь свой на земли: И рече Господь Бог ною: время всякаго человека прииде пред\ мя, яко исполнися земля неправды от них: и се аз погублю их и землю. Сотвори убо себе ковчег от древ [негниющих] четвероугольных: гнезда сотвориши в ковчезе, и посмолиши его внутрьуду и внеуду смолою. И тако сотвориши ковчег: трех сот лактей долгота ковчега, и пятидесяти лактей широта, и тридесяти лактей высота его. Собирая сводом сотвориши ковчег, и в лакоть свершиши его свыше: дверь же ковчега сотвориши от страны: обиталища двокровна и трекровна сотвориши в нем. Аз же се наведу потоп, воду на землю, погубити всяку плоть, в нейже есть дух жизни под\ небесем: и елика суть на земли, скончаются. И поставлю завет мой с тобою: внидеши же в ковчег ты, и сынове твои, и жена (л. рч~ф об.) твоя и жены сынов твоих с тобою. И от всех скотов, и от всех гад, и от всех зверей, и от всякия плоти, два два от всех введеши в ковчег, да питаеши с собою: мужеский пол и женский будут. От всех птиц пернатых по роду, и от всех скотов по роду, и от всех гадов ползающих по земли по роду их, два два от всех внидут к тебе, питатися с тобою, мужеский пол и женский. Ты же возми себе от всех брашен, яже имате ясти, и собереши к себе, и будут тебе и оным брашно. И сотвори ное вся, елика заповеда ему Господь Бог, тако сотвори.

*Прокимен, псалом м~д, глас з~:*
Помяну имя твое во всяком роде и роде. *Стих:*
Отрыгну сердце мое слово благо:

*Притчей чтение. [Глава и~, ст. а~-к~а]*

Сыне, ты премудрость проповеждь, да разум послушает тебе. На высоких бо краех есть, посреде же стезь стоит: При вратех бо сильных приседит, во входех же поется. Вас о человецы, молю, и вдаю мой глас сыном человеческим. уразумейте незлобивии коварство, ненаказаннии же приложите сердце. Послушайте мене: честная бо реку, и изнесу от устен правая. Яко истине поучится гортань мой, мерзки же предо мною устны лживыя. С правдою вси глаголы уст моих, ничтоже в них стропотно, ниже развращенно: Вся права разумевающым, и права обретающым разум. Приимите наказание, а не сребро, и разум паче злата искушена: избирайте же ведение паче злата чиста. Лучше бо премудрость камений многоценных, (л. с~) всякое же честное недостойно ея есть. Аз премудрость вселих совет и разум, и смысл аз призвах. Страх господень ненавидит неправды, досаждения же и гордыни, и пути лукавых: возненавидех же аз развращенныя пути злых. Мой совет и утверждение, мой разум, моя же крепость. Мною царие царствуют, и сильнии пишут правду. Мною вельможи величаются, и властители мною держат землю. Аз любящыя мя люблю, ищущии же мене обрящут благодать. Богатство и слава моя есть, и стяжание многих и правда. Лучше есть плодити мене паче злата и камения драга: мои же плоды лучше сребра избранна. В путех правды хожду, и посреде стезь оправдания живу: Да разделю любящым мя имение, и сокровища их исполню благих.

*На стиховне самогласен дне, дважды.*
*Глас в~:*

отче благий, от всех яже дал ми еси, обнажи мя безумие мое: удалихся от тебе, и поработах странному гражданину, животная мерзкая пасох, и ни тех пищи насытихся. темже притекох к тебе, ведый твое благоутробие: покрый мою наготу человеколюбием твоим, и спаси мя.

*Мученичен:*
Святым мученком молящымся о нас, и Христа поющым, всякая прелесть преста, и человеческий род верою спасается.

*Слава, и ныне, Богородичен, глас тойже: От*
ложесн твоих девических свет мирови возсия, словом слово: того моли чистая всесвятая Дево, избавитися душам нашым от сетей вражиих. (л. с~ об.)

*%[Во вторник г~-я седмицы на утрени%],*

*троичны гласа. По а~-м стихословии седальны умилительны осмогласника. По в~-м же стихословии седален господина иосифа, глас а~.*

*Подобен:*
Камени запечатану:

Постом и молением себе очистим, и о убогих промышлением Богу угодим. воздохнем, восплачемся тепле, яко имамы время обращения: да плача вечнаго сущаго в пламени геенны избавимся, славу возсылающе Христу, покаяние определившему человеком всем, обращающымся мысли правостию. *[Дважды.]*

*Богородичен:*
Руце твои божественнии, имиже содетеля носила еси Дево пресвятая, воплощенна божеством, простерши умоли, избавитися нам от искушений, и страстей, и бед, восхваляющым тя любовию и вопиющым тебе: слава всельшемуся в тя, слава прошедшему из\ тебе, слава свободившему нас рождеством твоим.

*По г~-м стихословии седален господина феодора, глас г~.*

*Подобен:*
Да веселятся:

Постом веселящеся, песньми радующеся, и молитвами державу на вся страсти обносяще, поперем ловления велиарова, возопиим Христу последующе: крест твой видети сподоби нас, яко щедр, подая нам велию милость. *[Дважды.]*

*Богородичен: Подобен:*
Красоте девства:

Богоблаженная Мати безневестная, болезнующую мою душу уврачуй, яко содержимь есмь люте прегрешеньми Богородице. отонудуже и взываю ти воздыханием (л. с~а) сердца моего: приими мя всенепорочная, многосогрешившаго, да дерзновением вопию ти: радуйся божие жилище.

*Канон в минеи, и настоящий трипеснец, господина иосифа.*

*И стихословится песнь. Глас а~.*

*Песнь в~.*

*Ирмос:*
Видите видите, яко Бог аз есмь, порабощеныя люди Исраилевы, моисею народоводити в пустыни повелевый, и спасый яко силен властию моею.

Присвоил мя еси банею крещения, преблагий отче, богатством всяким украсив добрых: но поработах хотя неплодным помыслом, темже обнищах.

Милостив, милостив, милостив буди ми Господи, суди суд мой мне, праведный судие, малое мое воздыхание за милость велию прием Христе, и не презри мене.

Совлекшеся скверныя одежды невоздержания, облечемся в светлую ризу воздержания, и светли бывше, светлое избавителя достигнем востание.

*Богородичен:*
Спаси мя, спаси мя Cпаса рождшая: виждь скорбь мою чистая, юже множество безмерных моих зол притворяет по вся дни, окаянней моей души, от нечаяния.

*Иный господина феодора, глас г~.*

*Ирмос:*
Видите видите:

Видите видите, яко аз есмь, спасение вам источивый, яко Бог, еже воздержанием вси земнии почерпите.

Видите видите, яко аз есмь, время определивый священное, святое вам, во учреждение душевное, поста поприще. (л. с~а об.)

*Слава:*
Троицу прославим, единице поклонимся, безначальному безначальнаго отца сыну единородному, духу сопрестольному, и отцу соприсносущному.

*Богородичен:*
Моли непрестанно Cпаса всенепорочная, тя Богу усты и душею исповедающым, от всякаго обстояния избавитися.

Слава тебе Боже наш, слава тебе.

Велий еси Господи и чудна дела твоя, яко в рове неснедена показал еси иногда даниила от львов, постом ограждаема.

*Ирмос:*
Видите видите, яко аз есмь Спас мира, свет истинный, источник жизни, сын божий.

*Песнь и~.*

*Ирмос:*
Егоже ужасаются:

Плачу и рыдаю, час помышляя, воньже имам предстати престолу страшному, мучением повинен многих моих зол, яже в неведении сотворих, и разуме.

Моисей очистилище пост обрет, Бога разуме единаго чистаго: душе моя постом очистися, да приближишися Богу человеколюбцу.

Пост возлюбим, матерь добродетелей: пищу возненавидим, родительницу страстей, и воззовем: отче, иже на небесех, спаси нас, спаси молитвами святых твоих.

*Богородичен:*
Судию, егоже родила еси Дево мариам, умоли в час мя суда ущедрити чистая, и спасти осужденнаго, едина предстательнице роду человеческому. (л. с~в)

*Иный. Ирмос:*
В пламень ко отроком:

Постов пресветлую благодать приемше, добродетельми облистаимся, тихая лица, тихия и обычаи показующе, душевнаго устроения.

Постився елиссей, отрока соманитиде подаде жива. о сем разумеим братие, пост коль добр, коль велик, коль богодарованная благодать.

Благословим отца, и сына, и святаго духа, Господа.

*Троичен:*
Со отцем сыну поклонимся, и духу святому в Троице единей, со ангелы зовуще бренными усты: слава в вышних Богу, иже в Троице.

*Богородичен:*
отроча раждаеши, девствующи едина богорадованная, тайна великая, ужасное чудо: Бога бо родила еси воплощенна, Cпаса миру.

Слава тебе Боже наш, слава тебе.

Да никтоже нас унынием и леностию обложится, о братие! время делания, час торжества: кто премудр убо во един день приобрести вся веки;

Хвалим, благословим, покланяемся Господеви:

*Ирмос:*
В пламень ко отроком еврейским снизшедшаго, божиею силою, и явльшагося Господа, священницы благословите, и превозносите во вся веки.

*Песнь ф~.*

*Ирмос:*
Светоносный облак:

В греховную пучину, во отчаяния глубину, в треволнения помышлений, и страстей бури впад вопию: милости бездно, помози ми, и твоим благоутробием одожди ми очищение грехов. (л. с~в об.)

Пощением тело, воздержанием дух, слезами душу очистим вернии, и чисти чистаго светло усрящем, зряще спасительныя страсти, яже претерпе нас ради избавитель.

Яко мытарь стеню, якоже блудница слезю, яко разбойник вопию: помяни мя щедре, яко слепый зову ти: сыне божий, отверзи очи души моея, ослепленныя злобою льстиваго запинателя.

*Богородичен:*
Несекомую гору, непроходимую дверь, вышшую небесе и твари всея, доброту иаковлю, ручку всезлатую, и мост, и матерь зиждителя, Деву ублажим вернии.

*Иный. Ирмос:*
На синайстей горе:

Настоящыя дни поразумевше, паче всех священных, молитвы Богу возслем, совестию чистою, часто прекланяюще колена, и глаголюще: Господи, приими моления и молитвы рабов твоих присно.

Людие седоша, якоже пишется, ясти же и пити, и восташа играти, служаще истуканному веельфегору: виждь об\ъядения лютыя волны. мы же постимся, и прославимся, яко великий моисей.

*Слава:*
Существом единица есть несекома, пребожественная Троица, соединяема естеством, делится лицы свойственно: несекома бо сечется, едино сущи троится: сия отец есть, сын, и дух живый соблюдающая все.

*И ныне:*
отрокородительницу Деву кто слыша, и матерь без\ мужа; Марие совершаеши чудо: но скажи ми, како, не испытуй глубины богорождения моего, сие всеистинное паче человеческаго ума постижение. (л. с~г)

Слава тебе Боже наш, слава тебе.

Яко твой гнев нестерпимый на грешники, кто прочее стерпит Господи, от сего прещения; безмерную имеяй милость, спаси мя благоутробием твоим не по делом моим многим и лютым.

*Ирмос:*
На синайстей горе, виде тя в купине моисей, неопально огнь божества заченшую во чреве, даниил же тя виде гору несекомую, жезл прозябший, исаиа взываше, от корене Давидова.

*Светилен гласа.*

*На стиховне самогласен дне, дважды.*
*Глас з~:*

Согреших, исповедаюся тебе Господи, блудный аз, не смею на небо воззрети очима, оттуду бо отпад, бых окаянен: согреших на небо и пред\ тобою, и несмь достоин нарещися сын твой, самого себе отрицаю, не требую оглагольников, ниже паки свидетелей: имам обличающий мя блуд, имам обличающее злое житие, имам посрамляющую одержащую мою наготу, к срамоте же рубы, имиже одеян есмь. благоутробне отче, сыне единородный, душе святый, кающася мя приими, и помилуй мя.

*Мученчен:*
Посреде судища законопреступник, радующеся вопияху страстотерпцы твои: Господи слава тебе.

*Слава, и ныне, Богородичен.*

*Подобен:*

Родился еси от Девы несказанно Христе, и просветил еси сущыя во тьме, вопиющыя: Господи слава тебе.

*На з~-м часе тропарь пророчества, глас з~:*

Спасение наше еси Господи, и защититель в день печали, помилуй нас по велицей милости твоей человеколюбче. (л. с~г об.)

*Прокимен, псалом м~е, глас д~:*
Господь сил с нами, заступник наш Бог иаковль. *Стих:*
Бог нам прибежище и сила.

*Пророчества исаиина чтение. [Глава ф~, ст. ф~- к~а. глава и~, ст. а~-д~.]*

*Тако глаголет Господь:*
уразумеют вси людие ефремовы, и живущии в самарии, в досаждении и высоком сердце глаголюще: Плинфы падоша, но приидите, изсечем камение, и посечем черничие и кедры, и созиждем себе столп. И разрушит Бог востающыя на гору сионю, и враги его разсыплет: Сирию от восток солнца, и еллины от запада солнца, поядающыя Исраиля всеми усты, во всех сих не отвратися ярость его, но еще рука его высока. И людие не обратишася, дондеже язвени быша, и Господа не взыскаша. И отят Господь от Исраиля главу и ошиб, велика и мала, во един день: Старца, и чудящихся лицам, сие начало: и пророка учаща беззаконная, сей ошиб. И будут блажащии людей сих льстяще, и льстят, яко да поглотят я. Сего ради о юношах их не возвеселится Господь, и сирот их, и вдовиц их не помилует: яко вси беззаконнии и лукавии, и всякая уста глаголют неправду. во всех сих не отвратися ярость его, но еще рука его высока. И разгорится яко огнь беззаконие, и яко троскот сухий пояден будет огнем: и разгорится в чащах дубравных, и пояст, яже окрест холмов вся. За ярость гнева господня сгоре вся земля, и будут людие, яко огнем пожжени: человек брата своего не помилует. Но уклонится на десно, яко взалчет, и снесть от шуиих, и не насытится человек ядый плоти мышцы своея: снесть бо манассий ефремово, и ефрем (л. с~д) манассиино, яко вкупе повоюют иуду. Во всех сих не отвратися ярость [его] но еще рука его высока. Горе пишущым лукавство: пишущии бо, лукавство пишут: уклоняюще суд убогих, восхищающе суд нищих людей моих, яко быти им вдовице в расхищение, и сироте в разграбление. И что сотворят в день посещения; скорбь бо вам отдалече приидет, и к кому прибегнете, да поможет вам; и где оставите славу вашу, Еже не впасти в пленение; и под\ убиенными падут: и во всех сих не отвратися гнев его, но еще рука его высока.

*Прокимен, псалом м~з, глас г~:*
Пойте Богу нашему, пойте, пойте цареви нашему, пойте. *Стих:*
Вси языцы восплещите руками:

*%[Во вторник г~-я седмицы вечера%].*

*На*
Господи воззвах, *поставим стихов з~. И поем подобны трипеснца г~, и минеи г~. Подобен господина иосифа. Глас г~:*
Поставиша тридесять сребреник:

Господи, крестом убивый льстиваго, от прелести его избави мя согрешающаго, и прельщаема: и постом очистив мя, даждь ми твоя хотения совершити, яко да вижду Владыко, радуяся, честныя страсти твоя.

*Подобен:*

уязвихся сладости оружием, Господи, и люте весь умертвихся, исцели, и оживи смиренную мою душу, копием прободыйся Владыко: и уязвена стрелою врага, яко щедр исцели, и честных твоих страстей причастника мя покажи. (л. с~д об.)

*Ина стихира господина феодора, глас в~.*

*Подобен:*
Да распнется:

Пощением Господи, душы просветивше, да сподобимся неосужденно крест твой видети в радости, и поклонитися страхом и любовию: просвещает бо той страсти твоя вольныя, яже благоволи достигнути нам, яко человеколюбец.

*И в минеи г~. Слава, и ныне, Богородичен.*

*Прокимен, псалом м~з, глас г~:*
Велий Господь, и хвален зело, во граде Бога нашего. *Стих:*
Во граде Господа сил, во граде Бога нашего.

*Бытия чтение. [Глава з~ ст. а~-е~.]*

*Рече Господь Бог к ною:*
вниди ты и весь дом твой в ковчег, яко тя видех праведна предо мною в роде сем. От скотов же чистых введи к себе седмь седмь, мужеский пол и женский: от скотов же нечистых два два, мужеский пол и женский. И от птиц небесных чистых седмь седмь, мужеский пол и женский, и от всех птиц нечистых две две, мужеский пол и женский, препитати семя по всей земли. Еще бо дней седмь, аз наведу дождь на землю четыредесять дней и четыредесять нощей: и потреблю всякое востание, еже сотворих, от лица всея земли. И сотвори ное вся елика заповеда ему Господь Бог.

*Прокимен, псалом м~и, глас в~:*
уста моя возглаголют премудрость, и поучение сердца моего разум. *Стих:*
услышите сия вси языцы.

*Притчей чтение. [Глава и~, ст. л~в-л~з. глава ф~, ст. а~- а~и.]*

*Сыне, послушай мене: и*
блажени, иже пути моя сохранят. услышите премудрость, и умудритеся, и не отмещите. Блажен муж, иже послушает (л. с~е) мене, и человек, иже пути моя сохранит, бдяй при моих дверех присно, соблюдаяй праги моих входов: Исходи бо мои, исходи живота, и уготовляется хотение от Господа. Согрешающии же в мя, нечествуют на своя душы: и ненавидящии мя, любят смерть. Премурость созда себе дом, и утверди столпов седмь: закла своя жертвенная, и раствори в чаши своей вино, и уготова свою трапезу. Посла своя рабы, созывающи с высоким проповеданием на чашу, глаголющи: Иже есть безумен, да уклонится ко мне: И требующым ума, рече приидите, ядите мой хлеб, и пийте вино, еже растворих вам. Оставите безумие, и живи будете: да во веки воцаритеся: и взыщите разума да поживете, и исправите разум в ведении. Наказуяй злыя, приимет себе безчестие: обличаяй же нечестиваго, порочна сотворит себе: [обличения бо нечестивому раны ему]. Не обличай злых, да не возненавидят тебе: обличай премудра, и возлюбит тя. Даждь премудрому вину, и премудрейший будет: сказуй праведному, и приложит приимати. Начало премудрости страх господень, и совет святых разум: разумети бо закон, помысла есть благаго. Сим бо образом многое поживеши время, и приложатся тебе лета живота твоего.

*На стиховне самогласен дне, дважды.*
*Глас в~:*

отца тя создателя написати дерзаю Господи, животное сый земнородное, твоего причащаяся образа, аще и сыновства погреших, блудно пожив, и забвением твоих даров иждив богатство. да не убо отречеши мя, твоему благоволивый сыну единородному, крест (л. с~е об.) мене ради плотию и смерть претерпети: но ублажив присвой к себе человеколюбче.

*Мученчен:*
Лицы мученик противишася мучителем, глаголюще: мы воинствуем царю сил: аще и огню и мукам предасте нас, не отметаемся троическия силы.

*Слава, и ныне, крестобогородичен, глас тойже.*

*Подобен:*
Егда от древа:

Егда тя беззаконнии людие, Cпасе, живота всех на древе обесиша, тогда и всечистая агница и Мати твоя, предстоящи рыдаше плачущи: чадо мое сладчайшее, свете моею очию, увы мне, како посреде злодеев к древу пригвоздитися претерпел еси, землю повесивый на водах;

*%[В среду г~-я седмицы на утрени троичны%].*

*По а~-м стихословии седальны крестныя осмогласника. По в~-м же стихословии глаголем настоящий седален господина иосифа, глас г~.*

*Подобен:*
Красоте девства:

Древом увядил еси пламень Владыко преступления на крест возвышаемь, и умертвил еси врага, умертвився волею. темже тя молю, плоти моея хотения умертви, и оживи окаянное сердце мое, постом страстоубийственным, очистив мя от всякия скверны, яко благоутробен.

*Слава, тойже.*

*И ныне, крестобогородичен. Подобен:*

Поносную щедре смерть, распятием, волею претерпел еси: егоже рождшая тя Христе, зрящи (л. с~з) уязвляшеся, утробою терзашеся, матерски рыдаше. еяже молитвами, за милосердие милости твоея ущедри, и спаси мир, вземляй сего грех.

*По г~-м стихословии седален, глас в~.*

*Подобен:*
Воскрес от гроба:

Светлую преходяще постную трапезу, вопиим: вся соблюди Господи в мире, всякаго коварства вражия избавляя, и сподоби нас яко преблагий, крест твой честный любовию лобызати, имже милости твоя подая вселенней, едине многомилостиве.

*Слава, тойже.*

*И ныне, крестобогородичен, глас тойже.*

*Подобен:*
Милосердия:

Дева и Мати твоя Христе, на древе зрящи тя мертва простерта, плачущи горько, вопиющи глаголаше: что страшное сие таинство; всем даруяй жизнь вечную, волею на кресте како умираеши смертию поносною;

*Канон в минеи, и настоящий трипеснец господина иосифа.*

*И стихословится песнь. Глас г~.*

*Песнь г~.*

*Ирмос:*
утверждение:

Сраспинаема нас ради распеншемуся, умертвим вся плотския уды в постех, и молитвах, и молениих.

Терние греха искоренивый крестом твоим Господи, терновная помышления ума моего исторгни.

Вооруживше мысли постом, побеждаим чуждия полки бесовския, силою креста ограждаеми.

*Богородичен:*
Воплощаемое из\ тебе пройде слово, падение пречистая праотец, за милосердие щедрот, исправляя. (л. с~з об.)

*Иный господина феодора, глас в~.*

*Ирмос:*
утверди нас в тебе Господи:

Твой животворный крест Господи, печать мне есть во спасение: тем бо сопротивоборца упражняя, воспеваю тя яко Бога всесильнаго.

Древо крестное плод принесе миру, оживления присносущнаго: егоже мы вкушающе, от смерти Христе избавляемся.

*Троичен:*
Три единаго зрака лица славлю, отца, сына, и духа едину державу божества: царствующи бо и единоначальствует яко Бог.

*И ныне, Богородичен:*
Рождество твое чистая, страшно есть: Бог бо есть вочеловечивыйся, безлетно от отца рождейся, и из\ тебе в последняя без\ мужа родився.

Слава тебе Боже наш, слава тебе.

Благодать креста предпросиявши миру к божественным твоим страстем щедре, призывает вся ны: имже верно поклонитися сподоби.

*Ирмос:*
утверди нас в тебе Господи, древом умерщвей грех, и страх твой всади в сердца нас поющих тя.

*Песнь и~.*

*Ирмос:*
Нестерпимому огню:

Крестом начала победивый, и власти темныя, светодавче, егда приидеши со властию судити миру всему, да не моя слове об\ъявиши тайная, да многое твое прославляю благоутробие.

Судимь судия пред\ судищем стал еси, осуждая вражду крестом твоим, долготерпеливе правосуде. (л. с~з) темже осуждения вечнаго избави, страхом зовущыя и превозносящыя твое человеколюбие.

Поста огнем обострившеся дети благочестивии, возвышеный древле пламень, божественною росою угасиша воистинну. и мы постящеся, пещи всех страстей угасим, яко да геенскаго избегнем пламене.

*Богородичен:*
Из\ тебе божия мудрость храм себе создавши, воплотися неизреченным снизхождением, отроковице неискусобрачная: ты бо едина от всех родов избранна еси нетленная, нетленнаго в жилище слова.

*Иный. Ирмос:*
В купине моисею:

Носяй вся словом, мене ради вся терпиши, заушения, и оплевания, и распятие Христе: хвалю величия твоего человеколюбия во вся веки.

Закалаешися Христе яко агнец, прободен в ребра твоя, да мя овча заблуждшее спасеши от сети диаволи, и добрей твоей ограде причтеши во веки.

Благословим отца, и сына, и святаго духа, Господа.

*Троичен:*
Божество едино Троице, нераздельное естество, раздельно же лицы, присносущная державо, отче, сыне, и душе святый, тя песнословим во вся веки.

*Богородичен:*
Богородительнице чистая, небесная двере, спасительная врата, всех христиан мольбу приими, тебе блажащих во вся веки.

Слава тебе Боже наш, слава тебе.

О кресте твоем Христе, священницы хвалятся, иноки укрепляются, всякий просвещается верный: сподоби мя сего видети, и поклонитися, и пети во веки. (л. с~з об.)

Хвалим, благословим, покланяемся Господеви, поюще и превозносяще во вся веки.

*Ирмос:*
В купине моисею Девы чудо, на синайстей горе, прообразившаго иногда, пойте, благословите и превозносите во вся веки.

*Песнь ф~.*

*Ирмос:*
В законе сени:

Змия моисей на древо вознес, образоваше тя Иисусе на кресте волею вознесена, и лукаваго ядовитую злобу изгнавшаго, к себе же человеки привлекша, человеколюбче.

огнем мя твоего страха очисти, возжигая в моей души божественную твою любовь, и крестом твоим огради мя, еже прельсти ветхий запинатель, сластьми омрачив мое Христе помышление.

Скверных помышлений, и деяний злых, постимся братие, очистим сердца, вперимся божественными добродетельми, и долеревностныя злобы стремлений уклонимся, да пасху великую светоноснии узрим.

*Богородичен:*
Из\ тебе в нашу нищету Дево, хотя облечеся, богатый естеством, видимь же нам бысть невидимый вышними лики певаемый, сокрушенный образ обновляя благостынею.

*Иный. Ирмос:*
Тебе мысленную:

Тебе на кресте руце распростерша и четвероконечная присвоивша, имже ко отцу обретохом вход, сыне божий, вси величаем.

Тебе тернием Христе венчавше, беззаконнии бияху, и распяша, егоже ради поднебесная колебашася вся: мы же спасшеся тя величаем.

*Троичен:*
Тя трисветлое святое божество, все содержащее, и хранящее присно, отца, сына же, и духа живаго, песньми немолчными величаем. (л. с~и)

*Богородичен:*
Тя светлый облак духа, из\ негоже нам возсия свет неприступный, Христос, правды великое солнце, песньми Богородице величаем.

Слава тебе Боже наш, слава тебе.

Ты нам свет, святое сложение, одоление победы, Христов кресте, ты нам воздержание услади, и тебе поклонитися сподоби.

*Ирмос:*
Тебе мысленную и одушевленную левствицу, на нейже Бог наш утвердися, еюже к небеси обретохом восхождение, песньми Богородице величаем.

*Светилен гласа.*

*На стиховне самогласен дне, дважды, глас в~:*

В чести сый сыновства, отца благаго несмысленный аз не разумех: но себе славы лиших, богатство зле иждив благодати. недостаточествуемь же божественныя пищи, ласкатель бых скверному гражданину, от негоже послан бых в душетленное его село, живый блудно, пасомь бых со скоты, и сластем работая не насыщахся: но обращься вопию благоутробному и щедрому отцу: на небо и пред\ тобою согреших, помилуй мя.

*Мученчен:*
Святых твоих множества молят тя Христе, помилуй ны, яко человеколюбец.

*Слава, и ныне, крестобогородичен:*

*Подобен:*
Егда от древа:

Болезни претерпевшая многия в распятии сына и Бога твоего пречистая, воздыхала еси слезящи, и вопияла еси горько: увы мне чадо сладчайшее! неправедно како страждеши, хотяй избавити сущыя от адама земнородныя; тем всесвятая Дево, тя молим верою, милостива нам сего сотвори. (л. с~и об.)

*На з~-м часе тропарь пророчества.*
*Глас и~:*

Состава дел в нас несть Господи: милостив еси человеколюбче, дел рук твоих не презри безгрешне.

*Прокимен, псалом м~ф. Глас д~:*
Пожри Богови жертву хвалы, и воздаждь вышнему молитвы твоя. *Стих:*
Бог богов Господь глагола, и призва землю:

*Пророчества исаиина чтение. [Глава и~, ст. в~и-к~]*

Будет, егда скончает Господь вся творя в горе сиони, во иерусалиме, наведет на ум великий, на князя ассирийска, и на высоту славы очию его. Рече бо: крепостию руки моея сотворю, и премудростию разума [моего] отиму пределы языков, и силу их пленю: И сотрясу грады населеныя, и вселенную всю об\ъиму рукою моею яко гнездо, и яко оставленая яица возму, и несть, иже убежит мене, или противу мне речет, и отверзет уста, и глумит. Еда прославится секира без\ секущаго ею; или вознесется пила без\ влекущаго ю; такожде аще кто возмет жезл, или древо: и не тако. Но послет Господь саваоф на твою честь безчестие, и на твою славу огнь горя возгорится. И будет свет Исраилев во огнь, и освятит его огнем горящим, и пояст яко сено вещество. В той день угаснут горы и холми, и дубравы, и пояст от души даже до плотей: и будет бежай, яко бежай от пламене горяща. И оставльшиися от них будут в число, и отроча малое напишет я. И будет в той день, не приложится к тому останок Исраилев, и спасеннии иаковли не будут ктому уповающе на обидевшыя их: но будут уповающе на Бога святаго Исраилева истиною.

*Прокимен, псалом н~, глас з~:*
Помилуй мя Боже, по велицей милости твоей. *Стих:*
Сердце чисто созижди во мне Боже. (л. с~ф)

*%[В среду г~-я седмицы вечера%].*

*На*
Господи воззвах, *поставим стихов и~. И поем самогласен дважды: и мученчен, и три подобны трипеснца.*

*Самогласен, глас д~:*

Блудно расточих отеческое мое богатство, пуст бых, во стране вселихся лукавых граждан, и безсловесным уподобихся несмысленным скотом, и всякия обнажихся божественныя благодати. темже обращься вопию тебе благоутробному и щедрому отцу: согреших, приими мя кающася Боже, и помилуй мя.

*Мученчен:*
Жертвы одушевленныя, всесожжения словесная, мученицы господни, заколения совершенная божия, Бога знающая, и богом знаемая овчата, ихже ограда волком невходна, молитеся и нам упасенным быти с вами на воде покоя.

*Другия стихиры господина иосифа. Глас з~.*

*Подобен:*
Всю отложивше:

Солнца мысленнаго зари явльшеся боговидцы апостоли, просвещение испросите душам нашым, и страстей избавитися мрачныя тьмы, и день спасительный видети помолитеся, постом и моленьми сердца очистившым, яже лукавый уязви, яко да вас верою спасаеми чтим присно, всемудрым проповеданием мир спасшыя.

*Подобен:*

В страну блудный отшед злобы, зле иждих еже ми отче благоутробне, богатство дал еси, и гладом (л. с~ф об.) таю благих дел, и студом преступления се одеяхся, благодати божия обнажаяся, и зову ти: согреших, вем бо твою благость, приими мя яко единаго, щедре, от наемников твоих Христе, апостол моленьми возлюбльших тя.

*Ина стихира подобна господина феодора.*

*Глас тойже. Подобен:*
Одесную Cпаса:

Апостоли спасовы, светила вселенныя и благодетелие и спасителие, божия славы яко небеса поведателие, и преукрашеннии звездами чудес, и знаменьми исцелений, прилежно о нас молитвы Господеви принесите, в воню чистую, молитвы прияти нашя, и сподобитися всем живоноснаго креста и целовати, и видети страхом. того поклонением низпосли нам милости твоя Cпасе, яко человеколюбец.

*И в минеи д~.*

*Слава, и ныне, Богородичен:*

*Прокимен, псалом н~а, глас д~:*
уповах на милость божию во веки, и в век века. *Стих:*
Что хвалишися во злобе сильне;

*Бытия чтение. [Глава з~, ст. з~-ф~.]*

Ное бе лет шести сот, и потоп водный бысть на земли. Вниде же ное, и сынове его, и жена его, и жены сынов его с ним в ковчег, воды ради потопа. И от птиц чистых, и от птиц нечистых, и от скот чистых, и от скот нечистых, [и от зверей,] и от всех гадов пресмыкающихся по земли: Два два внидоша к ною в ковчег, мужеский пол и женский, якоже заповеда [Господь] Бог ною. (л. с~и)

*Прокимен, псалом н~в, глас д~:*
Внегда возвратит Господь пленение людей своих. *Стих:*
Рече безумный в сердце своем: несть Бог.

*Притчей чтение. [Глава ф~, ст. в~и-и~и.]*

Сыне, аще премудр будеши, себе премудр будеши, и искренним твоим: аще же зол будеши, един почерпнеши злая. сын наказан премудр будет, безумный же слугою употребится. иже утверждается на лжах, сей пасет ветры, той же поженет птицы парящыя: остави бо пути своего винограда, в стезях же своего земледелания заблуди: проходит же сквозе пустыню безводную, и землю определенную в жаждех, собирает же рукама неплодие. Жена безумная и продерзая скудна хлебом бывает, яже не весть стыдения. Седе при дверех дому своего, на столце яве на стогнах, Призывающая мимоходящих, и исправляющих пути своя: Иже есть от вас безумнейший, да уклонится ко мне: и лишенным разума повелеваю, глаголющи: Хлебом сокровенным в сладость прикоснитеся, и воду татьбы сладкую пийте. он же не весть, яко земнороднии у нея погибают, и во дне ада обретаются. но отскочи, не замедли на месте ея, ниже настави ока своего к ней: тако бо пройдеши воду чуждую, и прейдеши реку чуждую. от воды же чуждия ошайся, и от источника чуждаго не пий: да многое время поживеши, и приложатся тебе лета живота.

*И абие божественная служба преждесвященных. *
(л. с~и об.)

*В четверток г~-я седмицы, на утрени троичны.*

*По а~-м стихословии глаголем седальны апостольския осмогласника. По в~-м же стихословии глаголем настоящий седален, господина иосифа. Глас з~.*

*Подобен:*
Надежде мира:

Светила мира непрелестная, ученцы спасовы, просветите мою душу грехом ослепшую, и покажите божественнаго дне общника, храняща спасительныя заповеди, и тьмы мя избавите оныя несветимыя, яко да вас прославляю.

*Слава, тойже.*

*И ныне, Богородичен:*
Святая владычце Богородице, Христа Бога нашего Мати, яко всех творца неизреченно рождшая, молися со апостолы священными всегда благости его, страстей нас избавити, и оставление нам дати грехов.

*По г~-м же стихословии другий седален господина феодора.*

*Глас з~.*

*Подобен:*
Ангельския:

Миросветлая светила божественнии апостоли, просветите певцы вашя, возмездие творяще времени поста, достойно молящеся, всем видети древо живоноснаго креста, и лобызати нескверныма устнама и очима, вопиющым псаломски: Господи слава тебе.

*Слава, тойже.*

*И ныне, Богородичен:*
Надежде мира благая Богородице Дево, твое и едино страшное предстательство движем, умилосердися на безпомощныя люди, умоли милостивнаго Бога, избавитися душам нашым от всякаго прещения, едина благословенная. (л. са~и)

*Канон минеи, и настоящий трипеснец господина иосифа.*

*И стихословится песнь. Глас з~.*

*Песнь д~.*

*Ирмос:*
Христос моя сила:

Пост, слезы, молитвы, милостыню, благоумиленный нрав, мысль правую, жития чистоту, покажем вернии, яко да славы насладимся.

Светильницы светящии на тверди честныя церкве, пресветло явистеся апостоли: темже просветите наша сердца божественным духом.

Яко божественное углие вжегшеся огнем невещественным, страстная вещества попалите сердец наших, мудрии Бога нашего апостоли.

*Богородичен:*
Свещниче негасимый, чертоже всесветлый, серафим превышшая, херувимская колеснице всенепорочная, грехов мя лютых и бед свободи.

*Иный господина феодора. Глас тойже.*

*Ирмос:*
услыша пророк:

Светильницы богоявления, апостоли спасовы явившеся, неведения нощь разрушисте, и церковь уяснивше, просвещаете вселенную огневещанными ученьми вашими.

Мир протекше, иный убо во иную страну, во едину веру вся собрасте апостоли, и улучивше небесная, ликуете, Христа непрестанно моляще, спастися всем нам.

*Троичен:*
Сына от отца, и духа славлю, яко от солнца свет и лучу: оваго убо рождественне, зане и рождение: оваго же происходне, зане и происхождение, собезначальную божественную Троицу, покланяемую от всякия твари. (л. са~и об.)

*Богородичен:*
Дева младенца родившая, и чистоту соблюдшая чистая, ты явилася еси, Бога рождши и человека, единаго того во обою зраку, чудо твое Дево Мати, ужасает всякий слух и помысл.

Слава тебе Боже наш, слава тебе.

Молитвами вашими святыми, апостоли господни, да сподобимся животворящий крест облобызати чистыми устнами и очима, предлежащий сущым в мире, и покланяемый.

*Ирмос:*
услыша пророк пришествие твое Господи, и убояся, яко хощеши от Девы родитися, и человеком явитися, и глаголаше: услышах слух твой, и убояхся, слава силе твоей Господи.

*Песнь и~.*

*Ирмос:*
Из\ пламене преподобным:

Моисеа пост боговидца показа, и илию огненною колесницею взят: потщися, помышлений вредных удержися, яко да долувлекущия, душе, избавишися прелести.

Поползнувся в горшая впадох, и язве струп прилагаю: исцели Христе, окамененное моего сердца ожесточение, апостольскими щедре молитвами.

Мира светила богозарная, страстей наших облаки разорите, и поклонники светлаго воскресния покажите, поющыя солнца славы.

*Богородичен:*
Родове родов тя богоблаженная ублажают, якоже древле прорекла еси: едина бо человеком блаженное родила еси слово несказанно, из\ тебе воплощенное.

*Иный. Ирмос:*
Преподобнии твои отроцы:

Во глубине прелести плавающыя уловивше тростию веры апостоли, Господеви приведосте сия, благословящыя, поющыя и превозносящыя Господа во веки. (л. св~и)

Велия крепость твоя во апостолех яко сени и судария их исцелевают болящыя, благословящыя, поющыя и превозносящыя Господа во веки.

Благословим отца, и сына, и святаго духа, Господа.

*Троичен:*
Безначальным и рождеством же и происхождением отцу покланяюся рождшему, сына прославляю рождшася, и воспеваю совозсиявша отцу же и сыну духа святаго.

*Богородичен:*
Егоже родила еси Дево несказанно, всегда яко человеколюбца не престай молящи, да бед спасет к тебе прибегающыя.

Слава тебе Боже наш, слава тебе.

Двоенадесятице святых апостол, честному кресту сподоби неосужденно поклонитися мя, благословяща, поюща и превозносяща во вся веки.

Хвалим, благословим, покланяемся Господеви:

*Ирмос:*
Преподобнии твои отроцы, в пещи херувимы подражаху, трисвятую песнь воспевающе: благословите, пойте и превозносите во вся веки.

*Песнь ф~.*

*Ирмос:*
Бога человеком:

Боже и Господи многомилостиве, моего сердца очисти язвы, покаяния мне прилагая лечбы: согреших, согреших тебе, ущедри, спаси мя апостол твоих молитвами, яко многомилостив.

Стремлением безместным последовах умовредно, и вне себе весь бых, сластьми жестокими питаемь, и спасительныя лишаемь снеди блудный: Христе ущедри, и спаси мя.

Душе злобы не очистившаяся, и сластей тлетворных себе не удалившая, что безвременно радуешися (л. св~и об.) постящися: сего бо поста не избра Господь, един нашего хотяй исправления.

*Богородичен:*
Светом божественным мене просвети, Дево Богородице, света родительнице, и души моея мглу отжени, яко да блажу тя, юже блажат вси человечестии роди, якоже предрекла еси.

*Иный. Ирмос:*
Безсеменнаго зачатия:

Словом невежи, премудри явистеся разумом, плетения словес мудрецов разрушивше, ветиям сугубствия, и число звездочетцов. тем апостоли Христовы едини, всея вселенныя показастеся учителие.

Петр ветийствует, и платон умолче: учит павел, пифагор постыдеся: прочий апостольский богословяй собор, еллинское мертвое вещание погребает, и мир совозставляет к службе Христове.

*Слава, троичен:*
Единаго единородителю, единороднаго сына отче: и едине единаго, свете света сияние: и единый едине, единаго Бога святый душе, Господа, Господь воистинну сый. о Троице единице святая, спаси мя богословяща тя.

*Богородичен:*
Чудо рождества твоего удивляет мя всенепорочная, како зачинаеши безсеменно необыменнаго; рцы, како девствуеши, рождши яко Мати; еже паче естества верою прием, рожденному поклонися: елика хощет бо, и может.

Слава тебе Боже наш, слава тебе.

Крест честный древо всесвятое, еже миру спасение процвете, видети и поклонитися вси да сподобимся, чистыми устнами и душею, молитвами всех вас святых апостол Христовых. (л. сг~и)

*Ирмос:*
Безсеменнаго зачатия рождество несказанное, матере безмужныя нетленен плод: божие бо рождение обновляет естества. темже тя вси роди, яко богоневестную матерь православно величаем.

*Светилен гласа.*

*На стиховне, самогласен, дважды. Глас з~:*

Сыноположения отпад блудный аз, раболепно с свиниями питаяся, и ниже тех пищи насыщаяся, прихожду к тебе отцу благоутробному, отонудуже изыдох зле, возвращаюся добре в покаянии зовый: согреших на небо и пред\ тобою, отче подаждь ми во обращении великую милость.

*Мученчен:*
Избранныя удиви и святыя Бог наш, радуйтеся и веселитеся вси раби его, вам бо уготова венцы, и царствие свое: но молим, и нас не забудите

*Слава, и ныне, Богородичен:*
Богородице, ты еси лоза истинная, возрастившая нам плод живота: тебе молимся, молися владычце, со святыми апостолы [и всеми святыми,] помиловати душы нашя.

*На з~-м часе тропарь пророчества.*
*Глас г~:*

Аще беззакония назриши человеколюбче, кая спасения надежда нам; но твою свыше помощь, яко щедр, людем твоим низпосли Господи.

*Прокимен, псалом н~г, глас д~:*
Боже, во имя твое спаси мя, и в силе твоей суди ми. *Стих:*
Боже, услыши молитву мою, внуши глаголы уст моих.

*Пророчества исаиина чтение. [Глава а~и ст. и~- з~и. глава в~и ст. а~-в~.]*

Тако глаголет Господь: будет в день оный корень иессеов, и востаяй владети языки, на того языцы уповати будут: и будет покой его, честь. И (л. сг~и об.) будет в день оный, приложит Господь показати руку свою, еже возревновати по останку прочему людей, иже аще останет от ассириов, и от египта, и вавилона, и от ефиопии, и от еламитов, и от востоков солнца, и от аравии, и от островов морских. И воздвигнет знамение в языки, и соберет погибшыя Исраилевы, и расточенныя иудины соберет от четырех крил земли. И отимется ревность ефремова, и врази иудины погибнут: ефрем не возревнует иуде, и иуда не оскорбит ефрема. И полетят в кораблях иноплеменничих, море купно пленят, и сущих от восток солнца, и идумею: и на моава первее руки возложат, сынове же аммони первии покорятся. И опустошит Господь море египетское, и возложит руку свою на реку духом пресильным: и поразит на седмь дебрий, якоже преходити ю во обувении: И будет прошествие людем моим оставльшым во египте, и будет Исраилю, якоже в день, егда изыде от земли египетския. И речеши в день оный: благословлю тя, Господи, яко разгневался еси на мя, и отвратил еси ярость твою [от мене,] и помиловал мя еси. Се Бог мой, Спас мой, уповая буду на него, и не убоюся: зане слава моя и похвала моя Господь, и бысть ми во спасение.

*Прокимен, псалом н~д. Глас з~:*
Внуши Боже, молитву мою, и не презри моления моего. *Стих:*
Вонми ми, и услыши мя. (л. сд~и)

*%[В четверток третия седмицы вечера%].*

*На*
Господи воззвах, *поставим стихов з~, и поем настоящыя подобны г~, трипеснца, и минеи г~. Стихиры господина иосифа, глас е~.*

*Подобен:*
Радуйся постников:

Спасе истинная сладосте, горькия мерры древле воды усладивый образом тогда древа, божественнаго креста, простерся на нем, якоже благоволил еси: желчи же вкусил еси, в ребра прободен, из\ нихже миру вода излияся оставления, на обновление земнаго смешения. темже славословим твою неизреченную силу, и молимся: подаждь нам страх твой Господи, во время пощения, и прощение согрешений, и велию милость.

Слове прострыйся на кресте, собирая далече отстоящыя от тебе, вознес помышление мое от гноя страстей, добродетельми всяческими обогати, подавая сердцу моему чистейший страх твой и души моей совершенную любовь, плотския мя любве отсецающую: яко да воздержанием тебе, молитвою и молением, в настоящыя дни угожду, и узрю твой светлый день воскресния, приемля велию милость.

*Ина стихира господина феодора, глас а~.*

*Подобен:*
облак тя светлый:

Третию честных постов седмицу Христе слове, прешедших, древо живоноснаго креста твоего видети сподоби нас, и честне поклонитися, и пети по достоянию и славити державу твою, воспети страсти твоя, предварити славное чисте и святое воскресние, пасху тайную, еюже адам паки вниде в рай. (л. сд~и об.)

*И в минеи г~.*
*Слава, и ныне, Богородичен.*

*Прокимен, псалом н~е, глас з~:*
Помилуй мя Боже, яко попра мя человек. *Стих:*
Попраша мя врази мои весь день.

*Бытия чтение. [Глава з~, ст. а~и-к~д. глава и~, ст. а~- г~.]*

Бысть в шестьсотное лето в житии ноеве, втораго месяца, в двадесять седмый день месяца, в день той разверзошася вси источницы бездны, и хляби небесныя отверзошася. И бысть дождь на землю четыредесять дней, и четыредесять нощей. В день той вниде ное, сим, хам, иафеф, сынове ноевы, и жена ноева, и три жены сынов его с ним в ковчег. И вси зверие земнии по роду, и вси скоти по роду, и всякий гад движущийся на земли по роду, и всякая птица пернатая по роду своему: Внидоша к ною в ковчег два два, мужеский пол и женский, от всякия плоти, в нейже есть дух животный. И входящая мужеский пол и женский от всякия плоти внидоша к ною в ковчег, якоже заповеда Господь Бог ною: и затвори Господь Бог ковчег отвне его. И бысть потоп четыредесять дней, и четыредесять нощей на земли, и умножися вода, и взя ковчег, и возвысися от земли: И возмогаше вода, и умножашеся зело на земли, и ношашеся ковчег верху воды. Вода же возмогаше зело зело на земли: и покры вся горы высокия, яже бяху под\ небесем: Пятьнадесять лактей горе возвысися вода, и покры вся горы высокия. И умре всякая плоть движущаяся по земли, птиц и скотов и зверей, и всякий гад движущийся на земли, и всякий человек. И вся елика имут дыхание жизни, и все еже бе на суши, умре. И потребися (л. се~и) всякое востание, еже бяше на лице всея земли, от человека даже до скота, и гадов, и птиц небесных, и потребишася от земли: и оста ное един, и иже с ним в ковчезе. И возвысися вода над\ землею дней сто пятьдесят. И помяну Бог ноа, и вся звери, и вся скоты, и вся птицы, и вся гады пресмыкающыяся, елика беху с ним в ковчезе: и наведе Бог дух на землю, и преста вода. И заключишася источницы бездны, и хляби небесныя: и удержася дождь от небесе. И вспять пойде вода, идущая от земли: и умаляшеся вода, по сте пятидесятих днех.

*Прокимен псалом н~з, глас з~:*
Помилуй мя Боже, помилуй мя, яко на тя упова душа моя. *Стих: И*
на сень крилу твоею надеюся.

*Притчей чтение. [Глава и~, ст. а~-к~в.]*

Сын премудр веселит отца: сын же безумен печаль матери. Не пользуют сокровища беззаконных, правда же избавит от смерти. Не убиет гладом Господь душу праведную, живот же нечестивых низвратит. Нищета мужа смиряет: руце же мужественных обогащаются. Сын наказан премудр будет, безумный же слугою употребится: спасется от зноя сын разумный, ветротленен же бывает на жатве сын беззаконный. Благословение господне на главе праведнаго: уста же нечестивых покрыет плачь безвременный. Память праведных с похвалами: имя же нечестивых угасает. Премудр сердцем приимет заповеди: непокровенный же устнама остроптевая запнется. Иже ходит просто, ходит надеяся: развращая же пути своя, познан будет. Намизаяй (л. се~и об.) оком с лестию, собирает мужем печали: обличаяй же со дерзновением, миротворит. Источник жизни в руце праведнаго: уста же нечестиваго покрыет пагуба. Ненависть воздвизает распрю: всех же нелюбопрительных покрывает любовь. Иже от устен произносит премудрость, жезлом биет мужа безсердечна. Премудрии скрыют чувство, уста же продерзаго приближаются сокрушению. Стяжание богатых град тверд: сокрушение же нечестивых нищета. Дела праведных живот творят, плодове же нечестивых грехи. Пути жизни хранит наказание: наказанием же не обличенный заблуждает. Покрывают вражду устне правыя: износящии же укоризну безумнейшии суть. От многословия не избежиши греха: щадяй же устне, разумен будеши. Сребро разжженное язык праведнаго: сердце же нечестиваго исчезнет. устне праведных ведят высокая: безумнии же в скудости скончаваются. Благословение господне на главе праведнаго: сие обогащает, и не имать приложитися ему печаль в сердцы.

*На стиховне самогласен дне, дважды.*
*Глас з~:*

На древе крестнем обешена жизнь всех Христе Боже, оживи мою душу умерщвленную прегрешеньми: и да не всеконечно погибнути оставиши твое овча, пастырю добрый. отступих от твоих заповедей, и безгрешия богатство, еже даровал ми еси, расточих грехолюбным произволением, растлех же и омерзихся в блудных начинаниих: но обнови мя к покаянию привлек, едине многомилостиве.

*Мученчен:*
Мученицы твои Господи, не отвергошася тебе, ни отступиша от заповедей твоих: тех молитвами помилуй нас. (л. сз~и)

*Слава, и ныне, крестобогородичен.*

*Подобен:*
Тридневный:

Видящи тя распинаема Христе тебе рождшая, вопияше: что странное еже вижду таинство, сыне мой; како на древе умираеши плотию повешен, жизни подателю;

*В пяток г~-я седмицы на утрени,*

*троичны гласа. По а~-м стихословии глаголем седальны крестны осмогласника. По в~-м же стихословии глаголем настоящий седален господина иосифа. Глас е~.*

*Подобен:*
Собезначальное:

Снеди древом, древле умершии человецы, крестом твоим щедре, ожихом, егоже силою блаже, нас укрепи, воздержания время во умилении прейти, творящыя волю твою, и день видети светоноснаго воскресния.

*Слава, тойже.*

*И ныне, крестобогородичен:*
На кресте тя видящи Христе Мати твоя, волею посреде разбойников висяща, и биющи матерски утробу, глаголаше: безгрешный сыне, како неправедно на кресте яко злодей водружен еси, человеческий хотя оживити род, яко благоутробен.

*По г~-м стихословии седален господина феодора.*
*Глас а~.*

*Подобен:*
Камени запечатану:

Плоть очистивших от воздержания, и в молитвах просветивших душы нашя Господи, честный крест твой и святый сподоби нас видети, и со страхом поклонитися в песнех поющих, и глаголющих: слава (л. сз~и об.) живоносному кресту, слава божественному копию твоему, имже ожихом, едине человеколюбче.

*Слава, тойже.*

*И ныне, крестобогородичен:*
Агнца на древе агница видящи, с разбойники долготерпеливе распинаема тя слове, и копием в ребра прободаема, рыдаше вопиющи матерски: что странное и ужасное Иисусе мой таинство; како покрывается гробом неописанный Бог; несказанно есть содеваемое: не остави мя едину тя рождшую, Иисусе мой сладчайший.

*Канон минеи, и настоящыя трипеснцы, господина иосифа. И стихословится песнь. Глас е~.*

*Песнь е~.*

*Ирмос:*
Одеяйся светом яко ризою.

Исцели мя Господи, и исцелюся язвою твоею, души моея очистив язвы, плотию страсти Христе приемый.

Тебе якоже виде плотию висима Христе на древе, свет во тьму прелагаше солнце, и земля подвижеся, и камение распадошася.

Тернием обрастшую и оляденевшую мою душу, всяких страстей виды, Господи очисти, венчавыйся тернием, за крайнюю благость.

*Богородичен:*
Ново породила еси яко младенца всечистая содетеля моего: егоже моли, обетшавшаго мя во мнозе злобе обновити владычце.

*Иный господина феодора.*
*Глас а~.*

*Ирмос: От*
нощи утренююще:

На месте лобнем иудеи тебе распяша Христе, покиваша главами своими, смеющеся и ругающеся: ты же терпел еси во еже спасти нас. (л. сз~и)

На титле креста твоего, написав пилат трегубо, единаго от Троицы тя, волею пострадавша являше, за всех спасение Христе.

*Троичен:*
Пресветлыя Троицы, трисолнечное воспоим вернии, свет отца чтуще, свет сына славяще, свет и духа возвещающе.

*Богородичен:*
Ангел вышшую, из\ тебе рождейся показа тя чистая: егоже бо они трепещут яко Бога зрети, ты на руку носиши яко сына твоего чистая.

Слава тебе Боже наш, слава тебе.

Кресте всечестный, спасительный, миру хранителю, соблюди мя постящася, и достойна покажи твоего честнаго поклонения.

*Ирмос: От*
нощи утренююще, воспеваем тя Христе Боже, обнищавшаго нас ради, и крест и смерть плотию претерпевшаго.

*Песнь и~.*

*Ирмос:*
Тебе вседетелю:

Простерл еси на кресте Христе твои длани, руки праотца невоздержанное потребляя: древом же древа исцелил еси клятву. темже тя поем во вся веки.

Тебе волителю спасения слове припадаю, хотения лукавая устави вскоре от моего сердца, крест и страдание волею претерпевый.

Блудную жизнь и оскверненое житие возжелав, омрачихся аз блудный: осияй ми лучу обращения слове, солнца сияние в страдании омрачивый.

*Богородичен:*
устави мою многоболезненную всю сердечную злобу, Мати Христа Бога, сокруши стрелы и луки бесов, борющих смиренную душу мою. (л. сз~и об.)

*Иный. Ирмос:*
Песнословцы в пещи:

Что тебе пострадавшему принесем, всех владыце мы окаяннии: нас бо ради крест претерпел еси Христе. поем безмерныя милости твоея благодать.

На древе воздвигоша Христе иудее, завистию убившии тя, не умалиша державы славы твоея беззаконнии: еси бо всех Владыка волею пострадавый.

Благословим отца, и сына, и святаго духа, Господа.

*Троичен:*
Пресущественнаго божества три лица почитаю: отца безначальна, сына, и духа святаго, естеством несекомое существо славлю во веки.

*Богородичен:*
Небс вышшую, и херувим превышшую, святопервую и нескверную отроковицу всех Бога поем, и превозносим во вся веки.

Слава тебе Боже наш, слава тебе.

Преблаженне кресте Христов, небописанная победо, от земли нам прозябл еси, твоего поклонения достойны покажи ны вся, постом очистившыяся.

Хвалим, благословим, покланяемся Господеви.

*Ирмос:*
Песнословцы в пещи спасшаго дети, и громопламенную преложшаго на росу, Христа Бога пойте, и превозносите во вся веки.

*Песнь ф~.*

*Ирмос:*
Исаие ликуй:

Окамененное ожесточение души моея благоутробне Cпасе омый, и источник даждь ми блаже, божественнаго умиления, из\ ребр источивый мне жизнь, беззакония моего потоки потребляющую.

Самаго себе вверг во глубины грехов, высоты оставив добродетелей: но привлецы и спаси мя (л. си~и) возшедый на крест, и человечество привлекий к себе Господи.

Сладость сый Господи и наслаждение, яко содетель, желчи вкусил еси Христе, от сладости сущее отпадение, еже из\ адама ты исправляя: темже тя поем спасшиися твоими страстьми.

*Богородичен:*
Всечистая владычце, упование мое и прибежище, язвы души моея исцели, ум мой умири. да и аз радуяся, воспою величия твоя Богородице приснодево.

*Иный. Ирмос:*
Тя юже виде:

Тебе, егоже беззаконнии Христе, одеяша ругательно в порфиру и венец, яко царю ругающеся, тростию главу твою ударяюще, распинающе завистию, и желчию напаяюще, песньми вси вернии величаем.

Тя, егоже солнце видящее страждуща на кресте, свет сокры, всей вкупе твари, владычним досаждением преклоняющейся и распадающымся камением, песньми Христе Cпасе величаем.

*Троичен:*
Свет и жизнь и вседетель, трисолнечное единство, Бог же и Господь, единем светом сияя, сооблистая треми начертаньми во едином божестве, сего вси вернии величаем.

*Богородичен:*
Тебе юже Давид певец проповеда сион, в нюже вселися небесы невместимый, и созда от утробы твоея, миру очищение, песньми Мати чистая величаем.

Слава тебе Боже наш, слава тебе.

Твой спасительный крест, просветителя верных, сподоби Господи воздержанием текущыя предварити, видети, и поклонитися, во освящение наше, да тя им величаем. (л. си~и об.)

*Ирмос:*
Тя юже виде моисей неопалимую купину, и лествицу одушевленную, юже иаков виде, и дверь небесную, еюже пройде Христос Бог наш, песньми Мати чистая величаем.

*Светилен гласа.*

*На стиховне самогласен дне, дважды.*
*Глас з~.*

отеческаго дара расточих богатство, в блуде иждих житие, лукавными помыслы, греха моего соотведся, и сладостию страсти наслаждаемь, несмысленным скотом уподобихся, спасительных заповедей преступлением: но благоволивый на кресте повеситися мене ради Христе Боже, не отрини мене твоего сыноположения, но обращающася приими, яко блуднаго сына, и спаси мя.

*Мученичен:*
Господи, в память святых твоих, вся тварь празднует, небеса радуются со ангелы, и земля веселится с человеки. тех молитвами помилуй нас.

*Слава, и ныне, крестобогородичен, глас тойже.*

*Подобен:*
Тридневен:

Всечистая, яко виде тебе на кресте повешена, плачущи вопияше матерски: сыне мой, и Боже мой, сладчайшее мое чадо, како терпиши страсть поносную.

*На з~-м часе тропарь пророчества, глас и~:*

Словом вся твоею совершил еси силою Боже, и от небытия в бытие привел еси нас, не предаждь нас беззаконием нашым, безгрешне Господи, молимся.

*Прокимен, псалом н~з, глас з~:*
Возвеселится праведник, егда увидит отмщение. *Стих:*
Аще воистинну убо правду глаголете. (л. сф~и)

*Пророчества исаиина чтение. [Глава г~и, ст. в~- г~и.]*

Тако глаголет Господь: на горе польней воздвигните знамение, вознесите глас им, не бойтеся: поущайте рукою, отверзите князи. Аз повелеваю, освящени суть: и аз веду их, исполини идут исполнити ярость мою радующеся, вкупе и укаряюще. Глас языков многих, на горах, подобен языков многих, глас царей, и языков собравшихся. Господь саваоф заповеда языку оружеборцу, Приити от земли издалеча, от края основания небесе, Господь и оружеборцы его, растлити всю вселенную. Рыдайте: близ бо день господень, и сокрушение от Бога приидет. Сего ради всяка рука разслабеет, и всяка душа человеча убоится: И смятутся послы, и болезни приимут я яко жены раждающия: и поскорбят друг ко другу, и ужаснутся, и лице свое яко пламень изменят. Се бо день господень грядет неисцельный ярости и гнева, положити вселенную [всю] пусту, и грешники погубити от нея. Звезды бо небесныя и орион, и все украшение небесное, света своего не дадят, и помрачится солнце возсиявающее, и луна не даст света своего. И заповем всей вселенней злая, и нечестивым грехи их: и погублю укоризну беззаконных, и укоризну гордых смирю. И будут оставшии честнии паче, нежели злато нежженное: и человек честен будет паче, нежели камень, иже от суфира. Раз\ъярится бо небо, и земля потрясется от оснований своих, за ярость гнева Господа саваофа в день, воньже приидет ярость его.

*Прокимен, псалом н~и, глас з~:*
Боже заступник мой еси ты и милость твоя предварит мя. *Стих:*
Изми мя от враг моих Боже: (л. сф~и об.)

*%[В пяток вечера,%]*

*обычное стихословие.*

*На*
Господи воззвах *поставим стихов и~, и поем самогласен дне, дважды, глас з~:*

Яко блудный отступих от благодати твоея Господи, и богатство расточих благости, к тебе прибегох благоутробне, взывая тебе Боже: согреших, помилуй мя.

*Таже мученчны д~ октоиха, прилучившагося гласа: и в минеи д~: Слава, покоин гласа. И ныне, Богородичен а~-й гласа. Вход.*
Свете тихий: *Прокимен, псалом н~ф, глас д~:*
Даждь нам помощь от скорби, и суетно спасение человеческо. *Стих:*
Боже отринул ны еси, и низложил еси нас.

*Бытия чтение. [Глава и~, ст. д~-к~а.]*

Седе ковчег в месяц седьмый в двадесять седьмый день месяца, на горах араратских. Вода же уходящи умаляшеся даже до десятаго месяца: и в десятый месяц, в первый день месяца явишася верси гор. И бысть по четыредесятих днех отверзе ное оконце ковчега, еже сотвори. И посла врана [видети, аще уступила вода от лица земли,] и изшед не возвратися, дондеже изсяче вода от земли. И посла голубицу по нем, видети, аще уступила вода от лица земли. И не обретши голубица покоя ногама своима, возвратися к нему в ковчег, яко вода бяше по всему лицу всея земли: и простер руку свою, прият ю, и внесе ю к себе в ковчег. И премедлив еще седмь дней, паки посла голубицу из\ ковчега: И возвратися к нему голубица к вечеру, и имеяше (л. с~к) сучец масличен с листвием во устех своих: и позна ное, яко уступи вода от лица земли. И премедлив еще седмь дней других, паки посла голубицу, и не преложи возвратитися к нему потом. И бысть в первое и шестьсотное лето жития ноева, в первый день перваго месяца, изсяче вода от лица земли и откры ное покров ковчега, егоже сотвори, и виде, яко изсяче вода от лица земли. В месяц же вторый, в двадесять седьмый день месяца изсше земля. И рече Господь Бог ноеви, глаголя: Изыди из\ ковчега ты, и жена твоя, и сынове твои, и жены сынов твоих с тобою: И вся звери елицы суть с тобою, и всяку плоть от птиц даже до скотов, и всяк гад движущийся по земли изведи с собою: и раститеся и множитеся на земли. И изыде ное, и жена его, и сынове его, и жены сынов его с ним: И вси зверие, и вси скоти, и вся птицы, и вся гады движущыяся по роду своему на земли, изыдоша из\ ковчега. И созда ное жертвенник Господеви: и взя от всех скотов чистых и от всех птиц чистых, и вознесе во всесожжение на жертвенник. И обоня Господь воню благоухания.

*Прокимен псалом кс~, глас з~:*
услыши Боже моление мое, вонми молитве моей. *Стих: От*
конец земли к тебе воззвах.

*Притчей чтение. [Глава и~, ст. л~а-л~в. Глава а~и, ст. а~-в~и.]*

уста праведнаго каплют премудрость: язык же неправеднаго погибнет. устне мужей праведных каплют благодати, уста же нечестивых развращаются. Мерила льстивая мерзость пред\ Господем: вес же праведный приятен ему. Идеже аще внидет досаждение, тамо и безчестие: уста же смиренных поучаются премудрости. умираяй праведник остави раскаяние, (л. с~к об.) удобна же бывает и посмеятельна нечестивых погибель. Совершенство правых наставит их: и поползновение отрицающихся пленит их. не упользуют имения в день ярости: правда же избавит от смерти. Правда непорочнаго исправляет пути, нечестие же впадает в неправду. Правда мужей правых избавит их, безсоветием же уловляются беззаконнии. Скончавшуся мужу праведну, не погибнет надежда: похвала же нечестивых погибнет. Праведный от лова убегнет, в негоже место предается нечестивый. Во устех нечестивых сеть гражданом, чувство же праведных благопоспешно. Во благих праведных исправится град, и в погибели нечестивых радование. Во благословении правых возвысится град, усты же нечестивых раскопается. Ругается гражданом лишенный разума, муж же мудр безмолвие водит.

*И прочее последование преждесвященных.*

