<::лат> OCR:

<::рус> Библиотека святоотеческой литературы

<::лат> http://orthlиb.rу

<::слав>

(л. тп~г об.)

*%[В субботу ваий вечера%]*

*на малей вечерни поставим стихи д~, и поем настоящыя стихиры. Глас з~: Подобен:*
Тридневно:

*От*
незлобивых младенец Христе, на жребяти седя приял еси победную песнь, грядый ко страсти: трисвятым пением от ангел воспеваемый.

Се царь твой сионе, кроток и спасаяй грядет на жребяти, враги взыскуяй поразити в крепости: радуйся и красуйся с ваием празднующи.

Восплещим согласно вернии, ветви добродетелей и мы, яко отроцы ныне приносяще Христу, и сему божественных дел распрострем одеяния, и таинственно сего приимем.

Ваиа добродетелей братие, принесем Христу Богу грядущему, нас ради человечески пострадати волею, божества крепостию всем безстрастие даровати.

*Слава, и ныне, подобен тойже:*
На плещах херувимских яко Бог носимый, седает на жребя, нас ради на снедь грядый хотением: приидите усердно сего с ваием воспоим.

*На стиховне, глас в~:*

*Подобен:*
Доме евфрафов:

Светлися сионе новый ваием, воспевай со отроки, се царь твой спасаяй к страсти грядет.

*Стих:*
Из\ уст младенец и ссущих совершил еси хвалу.

Веселитеся адаме и ево, с пророки, се призвати вас страстию, Господь приходит.

*Стих:*
Господи Господь наш, яко чудно имя твое по всей земли. (л. тп~д)

Горе со отцем, и духом, ангельскую приемый песнь, обнищавает странно доле, и отроческую песнь приемлет.

*Слава, и ныне, подобен тойже:*
Пою твое страшное смотрение страхом, еже осанна взываю тебе: мене бо грядеши спасти, благословенный Господи.

Ныне отпущаеши: Трисвятое. *И прочее якоже обычай.*

*И тропари, глас а~:*
общее воскресние, прежде твоея страсти уверяя, из\ мертвых воздвигл еси лазаря Христе Боже. темже и мы яко отроцы победы знамения носяще, тебе победителю смерти вопием: осанна в вышних, благословен грядый во имя господне.

*И другий, глас д~:*
Спогребшеся тебе крещением Христе Боже наш, безсмертныя жизни сподобихомся воскреснием твоим, и воспевающе зовем: осанна в вышних, благословен грядый во имя господне.

*И бывает отпуст. И входим в трапезу.*

*%[В субботу ваий вечера%],*

*на велицей вечерни, по предначинательном псалме, обычное стихословие.*
Блажен муж: *Кафисма вся. На*
Господи воззвах, *поставим стихов и~. И поем стихиры самогласны е~, повторяюще я.*

*Глас з~:*

Днесь благодать святаго духа нас собра, и вси вземше крест твой глаголем, благословен грядый во имя господне, осанна в вышних. (л. тп~д об.)

Имеяй престол небо, и подножие землю, Бога отца слово и сын соприсносущный, на жребяти безсловеснем смирися днесь, в вифанию пришед. темже дети еврейския, ветви руками держаще, хваляху гласом: осанна в вышних, благословен грядый царь Исраилев.

Приидите и мы днесь весь новый Исраиль, яже от язык церковь, со пророком захариею возопиим: радуйся зело дщи сионова, проповедуй дщи иерусалимова: яко се царь твой грядет тебе кроток и спасаяй, и вседый на жребя осле, сына под\ъяремнича: празднуй яже детей, ветви руками держащи похвали: осанна в вышних, благословен грядый царь Исраилев.

Честное воскресние твое прообразуя нам, воздвигл еси умершаго повелением твоим, бездыханнаго лазаря друга блаже, из\ гроба четверодневна смердяща. темже и на жребя возшед образно, якоже на колеснице носимь, языки укротевая Cпасе. сего ради и хваление приносит возлюбленный Исраиль из\ уст ссущих, и младенец незлобивых, зрящих тя Христе, входяща во святый град, прежде шести дней пасхи.

Прежде шести дней пасхи прииде Иисус во вифанию, и приступиша к нему ученцы его, глаголюще ему: Господи, где хощеши, уготоваем ти ясти пасху. он же посла их: идите в преднюю весь, и обрящете человека, скудель воды носяща: последуйте ему, и дому владыце рцыте: учитель глаголет, у тебе сотворю пасху со ученки моими.

*Слава, а~-ю стихиру:*
Днесь благодать святаго духа: *И ныне, паки тойже. Вход.*
Свете тихий. *Прокимен:*
Господь воцарися, в лепоту облечеся. (л. тп~е)

*Бытия чтение. [Глава м~ф, ст. а~-в~и.]*

Призва иаков сыны своя, и рече им: соберитеся, да возвещу вам, что срящет вас в последния дни. Соберитеся, и послушайте мене сынове иаковли: послушайте Исраиля, послушайте отца вашего. Иудо, тебе похвалят братия твоя: руце твои на плещу враг твоих: поклонятся тебе сынове отца твоего. Скимен львов иуда, от леторасли сыне мой возшел еси: возлег уснул еси яко лев, и яко скимен, кто возбудит его; Не оскудеет князь от иуды, и вождь от чресл его, дондеже приидут отложеная ему: и той чаяние языков. Привязуяй к лозе жребя свое, и к винничию жребца осляте своего: исперет вином одежду свою, и кровию гроздия одеяние свое. Радостотворны очи его паче вина, и белы зубы его паче млека.

*Пророчества софониева чтение. [Глава г~, ст. д~и- ф~и.]*

Тако глаголет Господь: радуйся дщи сионова зело, проповедуй дщи иерусалимова, веселися и преукрашайся от всего сердца твоего, дщи иерусалимля. Отят Господь неправды твоя, и избавил тя есть из\ руки враг твоих: воцарится Господь посреде тебе, и не узриши зла ктому. Во время оно речет Господь иерусалиму: дерзай сионе, да не ослабеют руце твои. Господь Бог твой в тебе, сильный спасет тя: наведет на тя веселие, и обновит тя в любви своей, и возвеселится о тебе во украшении, яко в день праздника. И соберу сотреныя твоя: горе, кто приимет нань поношение; Се аз сотворю в тебе, тебе ради, глаголет Господь, во время оно: и спасу (л. тп~е об.) утисненную, и отриновенную прииму, и положу я в похваление, и имениты по всей земли.

*Пророчества захариина чтение. [Глава ф~, ст. ф~- е~и.]*

Тако глаголет Господь: радуйся зело дщи сионя, проповедуй дщи иерусалимля: се царь твой грядет тебе праведн и спасаяй, той кроток, и всед на под\ъяремника и жребца юна. И потребит колесницы от ефрема, и кони от иерусалима, и потребит лук бранный, и множество, и мир от языков: и обладает водами от моря до моря, и от рек до исходищ земли. И ты в крови завета твоего, испустил еси узники твоя от рова не имуща воды. Сядите в тверделех связани сонмища, и за един день пришельствия твоего сугубо воздам ти. Занеже напрягох тя себе иудо яко лук, исполних ефрема, и воздвигну чада твоя сионе на чада еллинска, и осяжу тя яко мечь ратника. И Господь на них явится, и изыдет яко молния стрела его: и Господь Бог вседержитель в трубу вострубит, и пойдет в шуме прещения своего. Господь вседержитель защитит их.

*На литии стихиры самогласны, глас а~:*

Всесвятый дух, апостолы научивый глаголати иными странными языки, той детем еврейским неискусозлобным повелевает звати: осанна в вышних, благословен грядый царь Исраилев.

Собезначальный и соприсносущный, сын и слово отчее, на жребяти безсловесном седя, прииде днесь во град иерусалим: егоже херувими со страхом зрети не могут, дети восхвалиша, с ваием и ветвьми, хвалу таинственно воспевающе: осанна в вышних, (л. тп~з) осанна сыну Давидову, пришедшему спасти от прелести весь род наш.

Прежде шести дней пасхи, глас твой услышася Господи, во глубинах адовых: темже и лазаря четверодневна воздвигл еси. дети же еврейския взываху: осанна Боже наш, слава тебе.

*Глас в~:*
Входящу ти Господи во святый град, на жребяти седя, потщался еси приити на страсть, да совершиши закон и пророки. дети же еврейския воскресния победу предвозвещающе, сретаху тя с ветвьми и ваием, глаголюще: благословен еси Cпасе, помилуй нас.

Слава тебе Христе, в вышних седящему на престоле, и ныне чаемому с честным твоим крестом. темже веселится дщи сионова, радуются языцы земнии, ветви держат дети, ризы же ученцы, и вся вселенная научися вопити тебе: благословен еси Cпасе, помилуй нас.

*Слава и ныне, глас г~:*
Прежде шести дней бытия пасхи, прииде Иисус во вифанию, воззвати умерша четверодневна лазаря, и проповедати воскресние. сретоша же его и жены, марфа и мариа сестры лазаревы, вопиюще к нему: Господи, аще бы еси был зде, не бы умерл брат наш. тогда глагола к ним: не предрекох ли вам: веруяй в мя, аще и умрет, жив будет: покажите ми, где положисте его; и вопияше к нему зиждитель всех: лазаре, гряди вон.

*И обычныя литии молитвы в паперти.*

*На стиховне стихиры самогласны, глас и~:*

Радуйся и веселися граде сионе, красуйся и радуйся церкве божия: се бо царь твой прииде в правде, на жребяти седя, от детей воспеваемый: осанна в (л. тп~з об.) вышних, благословен еси, имеяй множество щедрот, помилуй нас.

*Стих:*
Из\ уст младенец и ссущих совершил еси хвалу.

Прииде Спас днесь во град иерусалим, исполнити писание, и вси прияша в руки ваиа: ризы же подстилаху ему, ведуще, яко той есть Бог наш, емуже херувими вопиют непрестанно: осанна в вышних, благословен еси, имеяй множество щедрот помилуй нас.

*Стих:*
Господи Господь наш, яко чудно имя твое по всей земли.

На херувимех носимый, и певаемый от серафим, возсел еси на жребя Давидски блаже: и дети тя воспеваху боголепно, иудее же хуляху беззаконно: стропотное языков, седалище жребца прообразоваше, из\ неверия в веру претворяемое. слава тебе Христе, едине милостиве и человеколюбче.

*Слава, глас з~:*
Днес благодать святаго духа нас собра:

*И ныне, паки тойже.*
Ныне отпущаеши: Трисвятое, *и прочее по обычаю. И глаголем тропарь отпустительный, глас а~:*
общее воскресние: *Дважды.*
*Ин тропарь, глас д~:*
Спогребшеся тебе: *единожды. и*
Буди имя господне: *г~. И псалом:*
Благословлю Господа: *И предложится чтение. Слово торжественное праздника.*

*%[В неделю цветоносия%].*

*На утрени, на*
Бог Господь, *тропаря оба:*
общее воскресние: *дважды. Слава, и ныне:*
Спогребшеся тебе крещением:

*По а~-м стихословии седален, глас д~.*

*Подобен:*
удивися иосиф:

С ветвьми умно очищени душами, якоже дети Христа восхвалим верно, велегласно зовуще владыце: (л. тп~з) благословен еси Cпасе в мир пришедый, спасти адама от древния клятвы, духовно быв человеколюбче новый адам, якоже благоволил еси: вся слове к полезному устроивый, слава тебе.

*Слава, и ныне, иный седален, глас д~. Подобен:*
Явился еси:

Четверодневна лазаря от гроба возставивый Господи, вся научил еси вопити с ваием и ветвьми тебе: благословен еси грядый.

*И чтение во евангелии толковом иоанна златоустаго.*

*По в~-м стихословии седален, глас д~. Подобен:*
удивися:

Над\ другом твоим Христе слезы точиши тайно, и воздвизаеши из\ мертвых лазаря лежаща мертва, в немже сострадание показал еси человеколюбно: уведевше же твое пришествие Иисусе, множество младенец изыдоша днесь, в руках ваиа держаще, осанна тебе взывающе: благословен еси, во еже мир спасти пришедый.

*Слава, и ныне, иный седален, глас а~.*

*Подобен:*
Камени запечатану:

Восхвалите согласно людие и языцы: царь бо ангельский взыде ныне на жребя, и грядет хотяй на кресте поразити враги, яко силен. сего ради и дети с ваием взывают песнь: слава тебе пришедшему победителю: слава тебе спасу Христу: слава тебе благословенному, единому Богу нашему.

*И чтение тогоже слова.*

*Таже полиелей.*

*И по полиелеи седален, глас и~. Подобен:*
Повеленное:

На престоле херувимсте, и на жребяти возсед нас ради, и к страсти вольней достиг, днесь слышит детей возглашающих, осанна, народов вопиющих: (л. тп~з об.) сыне Давидов, ускори спасти, ихже создал еси, благословенне Иисусе: на сие бо пришел еси, да разумеем славу твою.

*Слава, и ныне, паки тойже. И чтение творим о празднице, Слово кир андреа критскаго. Таже, степенна, первый антифон д~-го гласа.*

*Прокимен, глас д~:*
Из\ уст младенец и ссущих совершил еси хвалу. *Стих:*
Господи Господь наш, яко чудно имя твое по всей земли. Всякое дыхание: *Евангелие от матфеа, зачало п~г.*
Воскресние Христово: *не глаголем. Но абие псалом н~. Таже иерей взем кадило, кадит крестообразно, глаголя молитву на благословение ваиа.*

*Диакон:*
Господу помолимся.

*Мы же:*
Господи помилуй.

Господи Боже наш, седяй на херувимех, возставивый силу твоего сына, Господа нашего Иисуса Христа, да спасет мир крестом, и погребением, и воскреснием своим: егоже и ныне пришедша во иерусалим на вольную страсть, людие седящии во тьме, и сени смертней, приемше воскресния знамения, ветви древес, и ваиа финик, воскресние знаменующе сретоша. Сам Владыко и нас по подражанию онех, в предпразднственный сей день, ваиа и ветви древес в руках носящих соблюди и сохрани. Да якоже онии народи и дети осанна тебе приношаху, и мы такожде в песнех и пениих духовных, животворящаго и тридневнаго воскресния достигнем, в томже Христе Иисусе Господе нашем: с нимже благословен еси, с пресвятым, и благим, и животворящим твоим духом, ныне и присно, и во веки веков, аминь.

*Егда же целуют братия евангелие, раздавает игумен ваиа.*
(л. тп~и)

*Слава, глас в~:*
Днесь Христос входит во град вифанию, на жребяти седяй, безсловесие разрешая язык злейшее, древле свирепеющее.

*И ныне, паки тойже. Таже,*
Помилуй мя Боже: *Стихира, глас з~:*
Днесь благодать святаго духа нас собра: *Посем молитва:*
Спаси Боже люди: Господи помилуй, *в~и.*

*И по возгласе, канон: ирмосы по дважды, тропари на в~и. Катавасиа, ирмос, оба лика: Творение господина космы, егоже краегранесие:*
Осанна Христос евангелогименос феос. *Глас д~.*

*Песнь а~.*

[О] *Ирмос:*
Явишася источницы бездны влаги непричастны, и открышася моря волнующася основания бурею: манием бо запретил еси ему, изрядныя же люди спасл еси. поющыя победную песнь тебе Господи.

[С] Из\ уст младенец незлобивых, и ссущих, хвалу твоих раб совершил еси, разрушити супостата, и отмстити страстию креста, падение древняго адама, древом же воскресити сего, поюща победную песнь тебе Господи.

[А] Хваление церковь преподобных, живущему в сионе, тебе Христе приносит: о тебе же Исраиль творце своем радуется, и горы языцы противообразнии каменосердечнии, от лица твоего возвеселишася, поюще победную песнь тебе Господи.

*Катавасиа:*
Явишася источницы:

*Песнь г~.*

[Н] *Ирмос:*
Точащий краесекомый повелением твоим, твердый ссаша камень Исраильтестии людие. камень же ты еси Христе и жизнь, на немже утвердися церковь зовущая: осанна благословен еси грядый.

[Н] Мертвеца четверодневна повелением твоим, из\ мертвых с трепетом ад испусти лазаря. воскресние бо (л. тп~и об.) ты Христе и жизнь, в немже утвердися церковь зовущи: осанна благословен еси грядый.

[А] Воспойте людие боголепно в сионе, и молитву воздадите Христу во иерусалиме, сам грядет во славе со областию: в немже утвердися церковь зовущи: осанна благословен еси грядый.

*Впакои, глас з~:*
С ветвьми воспевше прежде, с древесы последи яша Христа Бога, неблагодарнии иудее. мы же верою непреложною присно почитающе яко благодетеля, выну вопием ему: благословен еси грядый адама воззвати.

*И чтение праздника.*

*Песнь д~.*

[Х] *Ирмос:*
Христос грядый явственно Бог наш, приидет и не закоснит, от горы приосененныя чащи, отроковицы раждающия неискусомужныя, пророк древле глаголет. тем вси вопием: слава силе твоей Господи.

[Р] Да точат веселие крепкое мастительное, горы, и вси холми, и древа дубравная да взыграют: Христа хвалите языцы, и тому вси людие радующеся возопийте: слава силе твоей Господи.

[И] Крепостию царствуяй веки Господь, облечен приидет, сего красоты же и славы, несравненно есть благолепие в сионе. темже вси вопием: слава силе твоей Господи.

[С] Пядию измеривый небо, дланию же землю, Господь прииде, сион бо избра, в немже жити и царствовати изволи, и возлюби люди верно вопиющыя: слава силе твоей Господи.

*Песнь е~.*

[Т] *Ирмос:*
На гору сион взыди благовествуяй, и иерусалиму проповедуяй, в крепости вознести глас: преславная глаголашася о тебе граде божий. мир на Исраиля, и спасение языком. (л. тп~ф)

[О] В вышних седяй на херувимех Бог, и призираяй на смиренныя,той грядет во славе со областию, и исполнятся всяческая божественныя хвалы его. мир на Исраиля, и спасение языком.

[С] Сионе божий, горо святая, и иерусалиме, окрест очи твои возведи, и виждь собранная чада твоя в тебе: се бо приидоша издалеча, поклонитися царю твоему. мир на Исраиля, и спасение языком.

*Песнь з~.*

[Е] *Ирмос:*
Возопиша с веселием праведных дуси: ныне миру завет новый завещается, и кроплением да обновятся людие, божия крове.

[В] Приими Исраилю божие царство, и пребываяй во тьме, свет да узрит великий, и кроплением да обновятся людие, божественныя крове.

[Л] Разрешены своя юзники сионе испусти, и от рова неведения безводна изведи, и кроплением да обновятся людие, божественныя крове.

*Кондак, самогласен, глас з~:*
На престоле на небеси, на жребяти на земли носимый Христе Боже, ангелов хваление, и детей воспевание приял еси зовущих ти: благословен еси грядый адама воззвати.

*Икос:*
Понеже ада связал еси безсмертне, и смерть умертвил еси, и мир воскресил еси, с ваиами младенцы восхваляху тя Христе, яко победителя, зовуще ти днесь: осанна сыну Давидову. не ктому бо, рече, заклани будут младенцы, за младенца Мариина: но за вся младенцы и старцы, един распинаешися. не ктому на нас вместится мечь: твоя бо ребра прободутся копием. темже радующеся глаголем: благословен грядый адама воззвати. (л. тп~ф об.)

*Синаксарий. Стихи:*

На жребя всед словом прострый небо:

Человеки взыскуяй, разрешити безсловесия.

В сий день, славный и пресветлый праздник ваий празднуем, вины ради сицевыя: по востании лазареве из\ мертвых, мнози видевше бывшее, вероваху во Христа. и убо утверждается суд иудейскою сонмицею, Христа же, и самаго убити лазаря. Бегает убо Иисус место злобе дая, иудеи же в праздник пасхи убити его поучение положиша. И времени бегства дану бывшу долгу, прежде шести дней пасхи, глаголет, прииде Иисус во вифанию, идеже бе лазарь умерый: и тамо обеду бывшу, ядяше с ним и лазарь: сестра же его мариа на Христове нозе миро изливаше. И наутрие посылает ученки своя привести ослицу и жребя. И имеяй престол небо, всед на жребя, входит во иерусалим: дети же еврейския и сами подстилаху ему ризы своя и ветви фиников, овыя убо режуще, другия же и в руках носяще, вопияху ему предсылающе: осанна сыну Давидову, благословен грядый во имя господне, царь Исраилев. Сие же бысть, онех языки подвигшу всесвятому духу, в славу и благохваление Христово. Являху же Христову на смерть победу ваиами, сиесть, ветвьми: ваиа бо у евреов ветвь мягкая глаголется. обычай бо бяше, яко победителе подвигов, или браний некиих, ветвьми древес присноцветущих, в победных провождениих почитаеми, и обводими бяху. Гадательственно же знаменоваше жребец, сущыя ны от язык люди, на немже всед Христос, и препочив, одолетель и победитель, царь же всея земли наречеся. О сем празднице и пророк глаголаше захария {глава ф~, ст. ф~}: радуйся зело дщи сионова, се царь твой грядет тебе кроток, и всед на под\ъяремника и жребца осля сына под\ъяремнича. И Давид паки о детех: из\ уст младенец и ссущих совершил еси хвалу. Но входящу, рече, Христу потрясеся (л. т~ч) весь иерусалим: и во отмщение народи от архиереи поощрени бывше, смотряху его убити: той же таяшеся крыяся, и являяся, притчами глаголаше им. Неизреченным твоим милосердием Христе Боже наш, победители ны безсловесных страстей сотвори, и твою светлую на смерть победу: ясное же и живоносное воскресние видети сподоби, и помилуй нас ныне и присно, и во веки веков, аминь.

*Песнь з~.*

[О] *Ирмос:*
Спасый во огни авраамския твоя отроки, и халдеи убив, яже правда праведно уловляше, препетый Господи Боже отец наших, благословен еси.

[Г] Покланяющеся людие, и со ученки радующеся, ваием, осанна сыну Давидову зовяху: препетый Господи Боже отец, благословен еси.

[И] Неискусозлобное множество, еще младенствующее естество, боголепно тя царю Исраильтеский и ангельский воспет: препетый Господи Боже отец, благословен еси.

[М] С ваием тя Христе, ветвьми похваляху множества, благословен пришедый царь веков. вопияху же препетый Господи Боже отец, благословен еси.

*Песнь и~.*

[Е] *Ирмос:*
Веселися иерусалиме, торжествуйте любящии сиона: царствуяй бо во веки Господь сил прииде, да благоговеет вся земля от лица его, и да вопиет: благословите вся дела господня Господа.

[Н] На жребя младо всед царь твой сионе, предста Христос: безсловесную бо идольскую прелесть разрушити, и неудержанное стремление уставити всех язык прииде, во еже пети: вся дела пойте Господа.

[О] Бог твой, радуйся сионе зело, воцарися во веки Христос. сей, якоже писано есть, кроткий и спасаяй, (л. т~ч об.) праведный избавитель наш, прииде на жребяти, конское свирепство убити врагов, не вопиющих: благословите вся дела господня Господа.

[С] Оскудевает божественных ограждений, законопреступное сонмище непокоривых, понеже дом молитвы божия, вертеп сотвориша разбойническ, от сердца избавителя отринувше, емуже вопием: благословите вся дела господня Господа.

Честнейшую *не поем.*

*Песнь ф~.*

[Ф] *Ирмос:*
Бог Господь, и явися нам, составите праздник, и веселящеся приидите, возвеличим Христа, с ваиами и ветвьми, песньми зовуще: благословен грядый во имя Господа Cпаса нашего.

*{*
Е} Языцы вскую шатаетеся; писменницы, и священницы, почто тщетным поучистеся; кто сей, рекше, емуже дети с ваием и ветвьми, песньми зовут: благословен грядый во имя Господа Cпаса нашего.

[О] Сей Бог наш, емуже никтоже подобен, праведный всяк путь из\ъобрет, даде возлюбленному Исраилю. по сих же с человеки поживе явлься: благословен грядый во имя Господа Cпаса нашего.

[С] Соблазны стези, что близ вас положисте непокоривии; ноги вашя скоры кровь излияти владычню: но воскреснет всяко спасти зовущыя: благословен грядый во имя Господа Cпаса нашего.

*Светильна же не глаголем, но абие:*
Свят Господь Бог наш.

*Трижды, на глас д~. На хвалитех поставим стихов з~, и поем стихиры самогласны д~, повторяюще два. Глас д~:*

Множество народа Господи, постилаху по пути ризы своя: друзии же резаху ветви от древес, и ношаху. (л. тч~а об.) пред\ъидущии же и последующии, зовяху глаголюще: осанна сыну Давидову, благословен еси пришедый, и паки грядый во имя господне.

Хотящу тебе внити во святый град Господи, ветви садов людие ношаху, тебе поюще всех Владыку: и зряще тя на жребяти седяща, якоже на херувимех зряху. сего ради сице вопияху: осанна в вышних, благословен еси пришедый, и паки грядый во имя господне.

Изыдите языцы, изыдите и людие, и видите днесь царя небеснаго, яко на престоле высоце, на жребяти худе во иерусалим входяща. роде иудейский неверный и прелюбодейный, прииди и виждь, егоже виде исаиа во плоти нас ради приити имуща, како уневещает себе, яко целомудренный новый сион, и отлагает осужденную сонмицу: яко в нетленном же браце и нескверном, несквернии стекошася благохваляще, неискусозлобнии дети. с нимиже и мы поюще возопием песнь ангельскую: осанна в вышних, имущему велию милость.

общее воскресние, прежде вольныя страсти твоея, во уверение всех предпоказавый Христе Боже, лазаря убо в вифании, державною силою твоею, четверодневна мертва воскресил еси: слепцем же еже видети яко светодавец даровал еси Cпасе, и во святый град со ученки твоими вшел еси, седя на жребяти осли, пророческая исполняяй проповедания, якоже на херувимех носимый, и дети еврейстии с ветвьми и ваиами предсретаху тя. темже и мы ветви масличныя носяще и ваиа, благодарственно тебе вопием: осанна в вышних, благословен грядый во имя господне. (л. тч~а об.)

*Слава, и ныне, глас з~:*
Прежде шести дней пасхи, прииде Иисус в вифанию, и приступиша к нему ученцы его, глаголюще ему: Господи, где хощеши уготоваем ти ясти пасху; он же посла их, идите в преднюю весь, и обрящете человека скудель воды носяща, последуйте ему, и дому владыце рцыте: учитель глаголет, у тебе сотворю пасху со ученки моими.

*Славословие великое. И тропарь:*
общее воскресние: *Таже ектении, и час первый, и оглашение, и обычный отпуст, и литиа вне монастыря.*

*На литургии*

*антифон а~, глас в~, псалом рд~и.*

Возлюбих, яко услышит Господь глас моления моего. *Припев:*
Молитвами Богородицы, Cпасе спаси нас. *Стих: в~:*
Яко приклони ухо свое мне, и во дни моя призову. Молитвами Богородицы, Cпасе спаси нас. *Стих г~:*
Об\ъяша мя болезни смертныя, беды адовы обретоша мя. Молитвами Богородицы, Cпасе спаси нас. *Стих д~:*
Скорбь и болезнь обретох, и имя господне призвах. Молитвами Богородицы, Cпасе спаси нас. *Слава, и ныне:*
Молитвами Богородицы, Cпасе спаси нас.

*Антифон в~, псалом ре~и.*

Веровах, темже возглаголах: аз же смирихся зело. Спаси ны сыне божий, возседый на жребя, поющыя ти: аллилуиа. *Стих в~:*
Что воздам Господеви о всех, яже воздаде ми; Спаси ны сыне божий: *Стих г~:*
Чашу спасения прииму, и имя господне призову. Спаси ны сыне божий: *Стих д~:*
Молитвы моя Господеви воздам, пред\ всеми людьми его. Спаси ны сыне божий:

*Слава, и ныне:*
Единородный сыне:

*Антифон г~, глас а~, псалом рз~и:*

Исповедайтеся Господеви яко благ, яко в век милость его. *Тропарь:*
общее воскресние: *Стих в~:*
Да речет убо дом Исраилев: яко благ, яко в век милость его. общее воскресние: *Стих г~:*
Да речет убо дом ааронь: яко благ, яко в век милость его. общее воскресние: *Стих д~:*
Да рекут убо вси боящиися Господа: яко благ, яко в век милость его. общее воскресние: *Вход: *
(л. тч~в) Благословен грядый во имя господне, благословихом вы из\ дому господня, Бог Господь, и явися нам. *Тропарь:*
общее воскресние: *Слава:*
Спогребшеся тебе крещением Христе: *И ныне, кондак:*
На престоле на небеси: *Таже трисвятое. Прокимен апостола, глас д~:*
Благословен грядый во имя господне, Бог Господь, и явися нам. *Стих:*
Исповедайтеся Господеви яко благ, яко в век милость его. *Апостол к филипписием, зачало см~з. Аллилуиа, глас а~:*
Воспойте Господеви песнь нову, яко дивна сотвори Господь. *Стих:*
Видеша вси концы земли спасение Бога нашего. *Евангелие от иоанна, зачало м~а. И бывает литургиа златоустова. Причастен:*
Благословен грядый во имя господне, Бог Господь, и явися нам. *Аллилуиа, трижды.*

*На трапезе утешение: ядим рыбы, и вино пием, благодаряще Бога.*

*%[В неделю ваий вечера%],*

*На*
Господи воззвах, *поставим стихов з~, и поем самогласны три, повторяюще сия, глас и~:*

Радуйся и веселися граде сионе: красуйся и радуйся церкве божия: се бо царь твой прииде в правде, на жребяти седя, от детей воспеваемый: осанна в вышних, благословен еси имеяй множество щедрот, помилуй нас.

Прииде Спас днесь во град иерусалим, исполнити писание и вси прияша в руки ваиа: ризы же подстилаху ему, ведуще, яко той есть Бог наш, емуже херувими вопиют непрестанно: осанна в вышних, благословен еси имеяй множество щедрот, помилуй нас. (л. тч~в об.)

На херувимех носимый, и певаемый от серафим, возсел еси на жребя Давидски блаже, и дети тя воспеваху боголепно, иудее же хуляху беззаконно: стропотное языков, седалище жребца прообразоваше, из\ неверия в веру претворяемое: слава тебе Христе, едине милостиве и человеколюбче.

*Слава:*
Радуйся и веселися: *И ныне:*
На херувимех носимый: *Вход. Прокимен обычный:*
Се ныне благословите:

*На стиховне стихиры самогласны, глас в~:*

*От*
ветвий и ваий, яко от божественна праздника, в божественный прешедше праздник, к честному Христовых страстей, вернии, стецемся таинству спасительному: и сего видим за нас страсть терпяща вольную, тому же пение подобное благодаряще воспоим, умильно зовуще: благоутробия источниче, и спасения пристанище, Господи слава тебе.

*Стих:*
Воспойте Господеви песнь нову.

*Глас г~:*
Страшно еже впасти в руце Бога жива: сей судия есть помышлений и мыслей сердечных. никтоже да внидет искушаяй веру непорочную: но в кротости и страсе Христу приступим, да приимем милость, и благодать обрящем, во благовременную помощь.

*Стих:*
Видеша вси концы земли спасение Бога нашего.

*Глас з~:*
Сонмице лукавая и прелюбодейная, своему мужу не сохраншая веру, что держиши завет, егоже не была еси наследница; что хвалишися о отце, сына отвергшаяся; пророки не прияла еси, сына возвестившыя. поне своих чад усрамися, сице вопиющих: осанна сыну Давидову, благословен грядый во имя господне. (л. тч~г)

*Слава, глас в~: От*
ветвий и ваий: *И ныне, глас г~:*
Страшно еже впасти в руце Бога жива: Ныне отпущаеши: *И по*
отче наш, *тропарь:*
Богородице Дево радуйся: *И прочая яко обычно. И обычныя поклоны.*

[зри] *Вестно буди, яко*
Богородице Дево: *и прочая, со сладкопением поются, во святыя четыредесятницы недели, такожде и в настоящую. В прочыя же дни великия седмицы поскору глаголются.*

