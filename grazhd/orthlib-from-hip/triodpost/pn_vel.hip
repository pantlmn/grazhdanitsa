<::лат> OCR:

<::рус> Библиотека святоотеческой литературы

<::лат> http://orthlиb.rу

<::слав>

(л. тч~г об.)

*%[В неделю вечера%],*

*Повечерие глаголем малое, на немже поем трипеснец господина андреа критскаго. Ирмос по дважды. Тропари колико их есть. И последи ирмос оба лика вкупе. Такожде творим и в прочыя великия седмицы вечеры, на повечерии. Глас и~.*

*Песнь а~.*

*Ирмос:*
Сокрушившему брани мышцею своею, и проведшему Исраиля сквозе чермное море, поим ему яко избавителю нашему Богу: яко прославися.

Иосифово целомудрие подражаим вернии, разумеим почетшаго человеческое словесное существо, всяцем хранением поживше добродетелию действительною.

Добрых неделание уподобися смоковнице: сего убо уклонимся, да не изсхнем якоже она тогда, соборище листвием покрывающееся преднаписующая.

Образ владычень подписуя иосиф, в ров ввержен бывает, продается от сродник, вся терпит приснопамятный, во образ поистинне Христов. (л. тч~г об.)

Смоковницы безплодствия убежавше братие, разумеим образ, да не изсхнем якоже она тогда, егда возвращаяся человеколюбец прииде к ней алчя.

Ии~с за мир тщася пострадати волею, идет со ученки своими во град иерусалим к вольней страсти, юже прииде пострадати.

Прилепившеся Господеви вся тщащемуся пострадати, готови будем на оплевание, на поругания, и на уничижения: яко да пречистыми его страстьми спрославимся вернии.

Страстьми страсти исцеляет, пострадавый о нас: хотя бо производит, на наше существо человеческое, животворная своя страдания, да мы спасемся.

*Слава:*
Три безначальна прославляю, три свята пою, три соприсносущна во едином существе проповедаю: един бо во отце, сыне и духе славословится Бог.

*И ныне, Богородичен:*
Жезл убо моисеов, и жезл ааронов, странное претворение, и паче ума смотрение имеша: твое же чрево богородительнице, рождество обновляет новое.

*Седален, глас д~.*

*Подобен:*
Явился еси:

Смоковницы осуждение да не предварит тя: но благия плоды потщися сердца броздами душе творцу твоему Христу возвести, в покаянии ему приносящи.

*Песнь и~.*

*Ирмос:*
На горе святей прославльшася, и в купине огнем приснодевы моисеови тайну явльшаго, Господа пойте и превозносите во вся веки. (л. тч~д)

Целомудрием украсивше житие, и мудростию сохранивше веру, правды нравы взыщем, да в мужестве последующе, Христови сраспнемся.

Другую еву обрет египтяныню, не победися к неподобному деянию патриарх иосиф, но ста якоже некий адамант, от страстей не ят греховных.

Преходя житейская шествия Cпасе мой, взалкал еси волею, спасения всех желая: сего бо взалкал еси, обращения от тебе удаленных.

Праотец вкуш от древа, яко познася наг и посрамлен, листвие смоковное взем препоясася: соборище бо обнаженное Христа проображашеся.

Готовися душе прежде исхода, устрой себе ко оному житию: и Христу тебе ради пострадати тщащемуся, да тя прославит, потщися спострадати, и сраспятися, и умрети.

Како не ужаснется смерть, Cпасе мой; како не убоится ад сретый тя, по благоизволению к страсти тщащагося, и о неправедных праведна тя зря пострадати пришедша;

Лазарево востание видевше иудеи, священницы и левити клятвенное согласие завистию уготовльше, лестию предательства, Христа предаша на смерть пилату.

Агница твоя и раба и Дева, к страсти тя устремляющася видящи, и душу о нас полагающа, добраго пастыря, утробою матернею по тебе рыдаше.

Благословим отца, и сына, и святаго духа, Господа.

*Троичен:*
Яко единицу существом пою тя, яко Троицу лицы тя чту, отче, и сыне, и душе пресвятый: безначальную державу твоего царствия славлю во веки. (л. тч~д об.)

*И ныне, Богородичен:*
Молит тя Христе Богородица, молит ученик твоих собор: твой мир даруй мирови твоему, и щедроты твоя подаждь нам богатно во веки.

Хвалим, благословим:

*Ирмос:*
На горе святей прославльшася:

*Песнь ф~.*

*Ирмос:*
Чужде матерем девство, и странно девам деторождение: на тебе Богородице обоя устроишася. тем тя вся племена земная непрестанно величаем.

Чужде есть нечестивым целомудрие, и странно праведником законопреступление, иосиф же великий уклонися греха, и целомудрия бысть образ, и подобие воистинну Христово.

Чужде есть беззаконником благозаконие, и странно неверным богоразумие: иудее же сия отринуша за беззаконие. темже и едини сами наследоваша, якоже смоковница, клятву.

Взалка человеческаго спасения, хлеб сый жизни, Христос и Бог мой. темже смоковницу предварив, безплодное соборище, листвием обрастшую законно, яко виде, проклят.

Законное неплодие проклял еси, яко листвие процветающее писменосенный разум, плодов же дел не имущее за беззаконие: нас же всех благодати сынов, Cпасе благослови.

Жезл убо моисеов древле в змию, ааронов же жезл в зелено преложися, и процвете листвие: неплодное же изсохшее соборище законопреступное, в неплодную преложися смоковницу. (л. тч~е)

Готови иудее священники твоя, и устрой руце к богоубийству: се бо прииде кроткий и молчаливый на страсть, агнец сый и пастырь наш, Христос царь Исраилев.

Приими иудее царя, се бо на страсть приходит волею, да постраждет, и спасет зовущыя непрестанно: благословен грядый спасти крестом всяческая.

Обратил есть иудее, праздники твоя в плачь Владыка, по пророчеству: богоубийца бо показалася еси обращшаго древле камень, и несекомый во источники водныя и езера, якоже поет Давид.

*Слава:*
Чужде есть беззаконным, еже тя славити безначальное существо, отца, и сына, и святаго духа, несозданное вседержительство, имже весь мир соделася, манием божественныя державы твоея.

*И ныне:*
Приводим в молитву Богородицу: тоя молитвами и апостол твоих, общники ны сотвори Владыко благих твоих, и светлости сподоби Cпасе воскресния твоего.

*И паки ирмос тойже:*
Чужде матерем: *Таже и прочее обычно. И отпуст.*

*Ведомо буди, яко в сию святую великую седмицу единою совершаем псалтирь, и глаголем на утрени кафисмы три, и на часех, г~-м и з~- м, две. И совершаются в среду. В великую же субботу стихословятся непорочны, в вечернях же глаголем обычно.*
Ко Господу внегда скорбети ми: (л. тч~е об.)

*Во святый и великий понедельник на утрени,*

*по шестопсалмии поем аллилуиа, на глас и~, велегласно, и со сладкопением Аллилуиа, и поем тропарь косно и велегласно, и со сладкопением равно. Глас и~:*

Се жених грядет в полунощи, и блажен раб, егоже обрящет бдяща: недостоин же паки, егоже обрящет унывающа. блюди убо душе моя, не сном отяготися, да не смерти предана будеши, и царствия вне затворишися, но воспряни зовущи: свят, свят, свят еси Боже, Богородицею помилуй нас. *Трижды.*

*Таже обычное стихословие с поклоны. По а~-м стихословии седален, глас а~.*

*Подобен:*
Гроб твой:

Страдания честная настоящий день, якоже светила совершенная, возсиявают миру: Христос бо грядет страдати благостию, вся содержай дланию, изволяет простретися на древе, еже спасти человека.

*Слава, и ныне, тойже.*

*По в~-м стихословии седален, глас а~. Подобен:*

Невидимый судие, в плоти како виден был еси, и идеши от мужей беззаконных убиен быти, наше осуждение осуждаяй страстию твоею; темже хвалу, величие и славу возсылающе власти твоей слове, согласно приносим.

*Слава, и ныне, тойже.*

*По г~-м стихословии седален, глас и~.*

*Подобен:*
Премудрости:

Страстей господних начатки, настоящий день светлоносит. приидите убо празднолюбцы, усрящим песньми: создатель бо грядет крест прияти, испытания и раны, пилатом судимь. темже и от раба (л. тч~з) ударен быв по главе, вся терпит, да спасет человека. сего ради возопиим ему: человеколюбче Христе Боже, прегрешений даруй оставление, покланяющымся верою пречистым страстем твоим.

*Слава, и ныне, тойже. И абие посем чтение в толковании евангелиа еже от матфеа. И Слово иоанна златоустаго о изсохшей смоковнице, емуже начало:*
Якоже убо видя: *И слово дамаскиново о изсохшей смоковнице, и о притчи винограда. Таже, И*
о сподобитися нам: *Евангелие от матфеа, зачало п~д, без\ преступки:*
Во время оно, возвращься Иисус во град, взалка: *Конец, в зачале п~и-м: И*
дастся языку творящему плоды его. *Посем псалом н~. Таже,*
Спаси Боже люди твоя: Господи помилуй, *в~и.*

*Трипеснец, творение господина космы, егоже краестрочие:*
Ти девтера, *си есть: во вторый день, еже есть понедельник. Ирмос по дважды, тропари на в~и.*

*Припев:*
Слава тебе Боже наш, слава тебе.

*[Сей во всю седмицу]. Последи ирмос, оба лика вкупе. Глас в~.*

*Песнь а~.*

[Т] *Ирмос:*
Непроходимое волнящееся море, божиим своим велением изсушившему, и пешешествовати сквозе е Исраильтеския люди наставльшему, Господеви поим, славно бо прославися.

[И] Неизреченное слова божия схождение, еже Христос тойжде есть Бог и человек, еже Бог невосхищением быти непщевав, внегда воображатися рабом, показует ученком, славно бо прославися.

[Д] Послужити сам приидох, егоже зраком создатель волею обложен есмь, обнищавшему адаму, богатствуяй божеством, положити хотяй мою душу избавление зань, иже безстрастный божеством. (л. тч~з об.)

*Кондак, глас и~.*

*Подобен:*
Яко начатки.

Иаков рыдаше иосифова лишения, и доблий седяше на колеснице, яко царь почитаемь: египтяныни бо тогда сластем не поработав, воспрославляшеся от ведущаго человеческая сердца, и посылающаго венец нетленный.

*Икос:*
На рыдание ныне приложим рыдание, и излием слезы со иаковом, плачущеся иосифа приснопамятнаго и целомудреннаго, порабощеннаго убо телом, душу же непорабощену соблюдшаго, и египтом всем царствовавшаго: Бог бо подает рабом своим венец нетленный.

*Синаксарий. Стихи на иосифа прекраснаго:*

Целомудренный иосиф, праведный держитель явися:

И пшеницодавец, о добрых стоже!

*Стихи на изсохшую смоковницу:*

Соборище смоковницу Христос еврейское,

Плодов чуждую духовных вообразуяй,

*Клятвою усушает:*
еяже бежим страсти.

Во святый и великий понедельник память творим блаженнаго иосифа прекраснаго, и изсохшия смоковницы: занеже начало отсюду приемлют святыя страсти Господа нашего Иисуса Христа: иосиф же во образ сего первее приемлется. Сей убо сын последний бяше патриарха иакова, от рахили ему рожденный, от своих же братий позавиден быв неких ради во сне видений. Прежде убо во ископание рова скрывается: и отец его от детей прелестию окровавленною ризою украдается, яко от зверя из\ъяден бысть. Таже на тридесятих сребреницех продан бывает исмаилитом, иже паки продают его пентефрию, начальнику скопцей царя египетскаго фараона. (л. тч~з) Неистовствовавшей же госпоже его на целомудрие юноши, понеже беззакония содеяти не восхоте, ризу оставль отбеже: она же господину его оболгает его, и узы и темница горькая сего приемлет. Таже разрешением снов изводится, и царю является, и господин всея земли египетския поставляется. Паки же пшеницодательством братиям явлен бывает, и всяческое своего живота добре препроводив, во египте умирает, великий о целомудрии при инех его добрых познаваемый. Образ же сей Христов: зане и Христос от единоплеменных иудей завиствуемь бывает, и от ученика на тридесяти сребреницех продается, и во мрачный и темный ров, гроб, заключается, и оттуду самовластно восторгнувся, царствует над\ египтом: яве на всякий грех, и до конца сего побеждает, миром же всем обладает, и человеколюбно искупует нас таинственным пшеницодательством, яко сам себе за нас давый, и яко питает нас небесным хлебом, своею живоносною плотию. По сему убо словеси, прекрасный иосиф ныне приемлется. Зде же и о изсохшей смоковнице память творим: занеже божественнии евангелисти, сиесть, матфей и марко, по повести о ваиах приносят: во утрие же изшедшым им от вифании, взалка. Другий же утру же возвращься во град глаголет, взалка, и видев смоковницу, листвие токмо имущую, не бе бо время смоквам, прииде к ней, и елма, плода не обрете на ней, рече: да не ктому плод от тебе будет в век: и изсше абие смоковница. Смоковница убо есть, сонмище иудейское, на немже плода подобнаго Спас не обрет, точию осеняющее закона, и сие отят от них, праздное всячески содеяв. Аще ли же кто речет: почто бездушное древо сухо бысть, клятву вземшее не согрешившее; Да навыкнет, яко иудее видяще Христа присно всех благодетельствующа, никомуже ключимое скорбно соделавша, непщеваху, яко силу имать (л. тч~з об.) точию благодетельствовати, злотворити же ни. Человеколюбив же Владыка сый, не восхоте на человеце сие показати, и сему быти: да убо уверит неблагодарныя люди, яко имать силу и к муце довольную: яко благ же не хощет, на бездушном и нечувственном естестве мучение соделовает. Вкупе же некое и неизглаголанное слово есть, от старец премудрых к нам пришедшее. Якоже глаголет исидор пилусиот: яко древо преступления сие бысть, егоже и листвие в покров преступльшии употребиша. темже и проклятся от Христа человеколюбно, понеже тогда сие не пострада, ктому плода не принести виновна греху. А якоже грех смокви уподобляется, благоявленно: имать бо услаждающее сласти, прилепляемое греха, и ожесточавающее последи и полютевающее совестию. обаче от отец смоковничная повесть зде умиления ради положися, якоже иосифа ради, за еже носити образ Христов. Есть же смоковница всяка душа, всякаго духовнаго плода непричастна: в нейже утру, по настоящей яве жизни, не обретая Господь покоя у нея, усушает ю клятвою, и в вечный посылает огнь, и столп некий стоит усушенный, устрашаяй не делающих прикладнаго добродетелей плода. Прекраснаго иосифа молитвами Христе Боже помилуй нас.

*Песнь и~.*

[Е] *Ирмос:*
устрашися отроков благочестивых, сообразнаго души несквернаго тела, и устранися воспитанный в безмерном веществе, неутружден огнь: присноживущу же из\ъувядшу пламеню, вечнующая песнь воспевашеся: Господа вся дела пойте, и превозносите во вся веки.

[В] Вас тогда моих ученков познают вси, аще моя заповеди соблюдете, глаголет Спас другом, ко страсти идый: мир имейте в себе, и во всех, (л. тч~и) и смиренная мудрствующе возвыситеся: и Господа знающе мя пойте, и превозносите во вся веки.

[Т] Чина сопротивна вам языческа, да есть держава купнородных: не жребий бо мой, мучительство же разум самоизбранный. иже убо пред\ъизящный в вас быти хотяй других, да есть всех последнейший: и Господа знающе мя пойте, и превозносите во вся веки.

Хвалим, благословим:

*И паки ирмос.*
Честнейшую *не поем.*

*Песнь ф~.*

[Е] *Ирмос:*
Возвеличил еси Христе рождшую тя Богородицу, от неяже создателю наш, в подобострастное нам облеклся еси тело, наших прегрешений решительное: сию ублажающе вси роди, тебе величаем.

[Р] Скверну всю страстную отринувше, достойный божественнаго царствия разум восприимем благомудрственный, твоим апостолом предрекл еси, всех премудросте: в немже прославитеся, светящеся солнца светозарнее.

[А] Взирающе на мя, рекл еси Господи твоим ученком, не мудрствуйте высокая, но соотведитеся смиренными: мою, юже пию, пийте чашу, яко да во царствии отца со мною прославитеся.

*Таже ирмос:*
Возвеличил еси Христе: *И поклон до земли.*

*Ексапостиларий глаголем трижды, косно и со сладкопением. Сей же глаголется до великаго четвертка, поется же посреде церкве от певца, и противу глашается от нас:*

Чертог твой вижду Cпасе мой, украшенный, и одежды не имам, да вниду вонь: просвети одеяние души моея светодавче, и спаси мя. (л. тч~и)

*На хвалитех стихиры самогласны на д~, глас а~:*

Грядый Господь к вольной страсти, апостолом глаголаше на пути: се восходим во иерусалим, и предастся сын человеческий, якоже есть писано о нем. приидите убо и мы, очищенными смыслы, сшествуим ему, и сраспнемся, и умертвимся его ради житейским сластем, да и оживем с ним, и услышим вопиюща его: не ктому в земный иерусалим, за еже страдати, но восхожду ко отцу моему, и отцу вашему, и Богу моему, и Богу вашему, и совозвышу вас в горний иерусалим, в царство небесное. *Дважды.*

*Глас е~:*
Достигше вернии спасительную страсть Христа Бога, неизреченное его долготерпение прославим: яко да благоутробием своим совоздвигнет и нас умерщвленных грехом, яко благ и человеколюбец. *Дважды.*

*Слава, и ныне, глас тойже:*
Господи, грядый к страданию, твоя утверждая ученки, глаголал еси особь прием их: како глагол моих не помните, яже прежде рекох вам; яко всякому пророку несть писано, токмо во иерусалиме убиену быти. ныне убо время настоит, еже рекох вам: се бо предаюся рукама грешных поруган быти, иже и кресту мя пригвоздивше, и погребению предавше, омерзена вменят яко мертва. обаче дерзайте: тридневен бо востану в радость верных, и жизнь вечную.

*На стиховне самогласен. Глас е~:*

Господи, к таинству неизглаголанному твоего смотрения, не довлеющи сынов зеведеовых мати, прошаше тя, временнаго царства почести дароватися чадом ея: но вместо тоя, чашу смерти обещал еси пити другом твоим, юже чашу прежде сих пити (л. тч~ф) сам глаголал еси, грехов очищение. темже тебе вопием: спасение душ наших, слава тебе.

*Стих:*
Исполнихомся заутра милости твоея Господи:

Господи, совершеннейшая мудрствовати, твоя наказуя ученки, не уподобитися языком глаголал еси, во еже обладати меньшими: не тако бо будет вам моим ученком, яко нищий хотя есмь. первый убо вас, да будет всем слуга: начальствуяй же яко начальствуемый, пред\ъизящный же яко последнейший. ибо приидох сам обнищавшему адаму послужити, и избавление дати за многих душу мою, вопиющих ми: слава тебе.

*Стих: И*
буди светлость Господа Бога нашего на нас:

*Глас и~:*
Изсохшия смоковницы за неплодие, прещения убоявшеся братие, плоды достойны покаяния принесем Христу, подающему нам велию милость.

*Слава, и ныне, глас тойже:*
Вторую еву египтяныню обрет змий глаголы, тщашеся ласканьми запяти иосифа, но той оставив ризу, бежа греха: и наг не стыдяшеся, якоже первозданный прежде преслушания. того молитвами Христе помилуй нас.

*Таже:*
Благо есть: И прочая по обычаю с поклоны. *Таже отпуст:*
Грядый Господь на вольную страсть, нашего ради спасения, Христос истинный: *Сей же отпуст глаголется во вторник и в среду.*

[зри] *Ведомо же буди, яко на а~-м часе и ф~-м псалтирь не глаголем в великую седмицу: но точию глаголются трипсалмны, по обычаю. Третий же час и шестый поем со псалтирем. Чтется же и четвероевангелие, в понедельник, во вторник и в среду совершается.*
(л. тч~ф об.)

*При часе г~-м дне ударяет параекклисиарх в било, яко же есть обычай. И собравшеся в церковь, поем г~-й час, с кафисмою: и творяще обычныя поклоны. Таже тропарь:*
Господи, иже пресвятаго твоего духа: *и*
Богородице ты еси лоза: *поклоны г~. И абие украшену аналогию, положат на нем верху святое четвероевангелие, и двема лампадома возжженнома. Всем же стоящым откровенными главами. Священник же кадит храм весь, и братию. А на з~-м часе кадит токмо евангелие. На ф~-м же часе евангелие кадит, и храм весь, и братию: И тако чтет евангелие. По скончании же чтения евангелиа глаголем:*
Господь Бог благословен: *И прочее последование. Глаголется и кондак дне:*
Иаков рыдаше: *И обычныя поклоны. И абие начинаем шестый час.*
Приидите поклонимся: *трижды, и псалмы обычныя: Кафисму рядовую. Таже тропарь:*
Иже в шестый день же и час: *и Богородичен:*
Яко не имамы дерзновения: *и поклоны г~.*

*Таже тропарь пророчества, глас з~:*

Душею сокрушенною припадаем тебе, и молим тя Cпасе мира: ты бо еси Бог кающихся.

*Слава, и ныне, тойже:*

*Прокимен, псалом рк~е, глас д~:*
Внегда возвратити Господу плен сионь. *Стих:*
Тогда исполнишася радости уста наша.

*Пророчества иезекиилева чтение. [Глава а~, ст. а~- к~.]*

Бысть в тридесятое лето, в четвертый месяц, в пятый день месяца, и аз бых посреде пленения при реце ховар: и отверзошася небеса, и видех видения божия. В пятый день месяца, сие лето пятое пленения царя иоакима: И бысть слово господне ко иезекиилю сыну вузиеву, священнику в земли халдейстей при реце ховар. и бысть на мне рука господня. И видех, и се дух воздвизаяйся, грядяше от севера, и облак великий в нем, и свет окрест (л. у~) его и огнь блистаяйся: И посреде его яко видение илектра посреде огня, и свет в нем: посреде яко подобие четырех животных: и сие видение их, яко подобие человека в них. И четыре лица единому, и четыре крила единому: И голени их правы, и пернаты ноги их, и искры яко блистающаяся медь, и легка крила их: И рука человеча под\ крилами их на четырех странах их. И лица их и крила их четырех держащаяся друг друга, лица же их четырех не обращахуся, внегда ходити им: коеждо прямо лица своего хождаху. И подобие лиц их, лице человечее, и лице львово одесную четырем, и лице тельчее ошуюю четырем, и лице орлее четырем. [И лица их] и крила их простерты свыше четырем, коемуждо два сопряжена друг ко другу, и два покрываху верху телесе их, и коеждо прямо лицу своему идяше: Идеже аще бяше дух шествуяй, идяху, и не обращахуся. И посреде животных видение яко углия огня горящаго, яко видение свещ сообращающихся посреде животных, и свет огня, и от огня исхождаше яко молния. И животная течаху, и обращахуся, яко видение @везеково@{@блистания@}: И видех, и се коло едино на земли держащееся животных четырех: И видение колес, и сотворение их, яко видение фарсиса, и подобие едино четырем: и дело их бяше, якоже аще бы было коло в колеси. На четыри страны их шествоваху: не обращахуся, внегда шествовати им, Ниже хребты их, и высота бяше им: и видех та, и плещи их исполнены очес окрест четырем. И внегда шествовати животным, шествоваху и колеса (л. у~ об.) держащеся их: и внегда воздвизатися животным от земли, воздвизахуся и колеса. Идеже аще бяше облак, тамо бяше и дух, еже шествовати: шествоваху и животная, и колеса воздвизахуся с ними, зане дух жизни бяше в колесех.

*Прокимен, псалом рк~з, глас д~:*
Аще не Господь созиждет дом, всуе трудишася зиждущии. *Стих:*
Аще не Господь сохранит град всуе бде стрегий. *И чтется евангелие по предписанному чину. По чтении же,*
Скоро да предварят ны щедроты твоя Господи: Трисвятое, *с поклоны. По*
отче наш: *Кондак дне.*
Господи помилуй, *м~. И прочее по обычаю, и отпуст.*

[зри] *Ведомо же буди: Яко евангелие от матфеа все чтется, подобне и от марка, и от луки: от иоанна же чтется до начала святых страстей, яве яко до*
Ныне прославися сын человеческий: *Чтется же тако в трех днех, сиречь, в понедельник, во вторник, в среду: И совершается в среду на ф~- м часе. Бывают же от луки чтения три. Прочая же по два. Вкупе всех чтений девять, и вящше ничтоже. Девятый же час трех дней стихословия не имать, якоже речеся. Но по трипсалмии поется от учиненнаго монаха:*
Иже в девятый час: *Слава, и ныне:*
Иже нас ради рождейся от Девы: *И бывает чтение в четвероевангелии: По немже глаголем:*
Не предаждь нас до конца: Трисвятое *с поклоны. По*
отче наш: *Кондак дне.*
Во царствии твоем: *И прочее последование, яко обычно. Глаголем же и кондак дне. Присовокупляем же и вечерню. *
(л. у~а)

*%[Во святый и великий понедельник вечера%],*

*По предначинательном псалме обычное стихословие:*
Ко Господу внегда скорбети ми, воззвах: *На*
Господи воззвах, *поставим стихов и~, и поем стихиры самогласны дне д~ по дважды, а два по единожды, глас а~:*

Грядый Господь к вольней страсти, апостолом глаголаше на пути: се восходим во иерусалим, и предастся сын человеческий, якоже есть писано о нем. приидите убо и мы, очищенными смыслы, сшествуим ему, и сраспнемся, и умертвимся его ради житейским сластем, да и оживем с ним, и услышим вопиюща его: не ктому в земный иеросолим за еже страдати: но восхожду ко отцу моему и отцу вашему, и Богу моему и Богу вашему, и совозвышу вас в горний иеросолим, в царство небесное. *Дважды.*

*Глас е~:*
Достигше вернии спасительную страсть Христа Бога, неизреченное его долготерпение прославим: яко да благоутробием своим совоздвигнет и нас умерщвленных грехом, яко благ и человеколюбец. *Дважды.*

Господи грядый к страданию, твоя утверждая ученки, глаголал еси особь прием их: како глагол моих не помните, яже прежде рекох вам; яко всякому пророку несть писано, токмо во иеросолиме убиену быти. ныне убо время настоит, еже рекох вам: се бо предаюся рукама грешных поруган быти, иже и кресту мя пригвоздивше, и погребению предавше, омерзена вменят яко мертва. обаче дерзайте, тридневен бо востану, в радость верных, и жизнь вечную. *Дважды.*
(л. у~а об.)

Господи, к таинству неизглаголанному твоего смотрения, не довлеющи сынов зеведеовых мати, прошаше тя, временнаго царства почести дароватися чадом ея: но вместо тоя, чашу смерти обещал еси пити другом твоим: юже чашу прежде сих пити сам глаголал еси, грехов очищение. темже тебе вопием: спасение душ наших, слава тебе. *Дважды.*

Господи, совершеннейшая мудрствовати, твоя наказуя ученки, не уподобитися языком глаголал еси, во еже обладати меньшими: не тако бо будет вам моим ученком, яко нищий хотя есмь. первый убо вас, да будет всем слуга: начальствуяй же, яко начальствуемый: пред\ъизящный же, яко последнейший. ибо приидох сам обнищавшему адаму послужити, и избавление дати за многих душу мою, вопиющих ми: слава тебе.

*Глас и~:*
Изсохшия смоковницы за неплодие, прещения убоявшеся братие, плоды достойны покаяния принесем Христу, подающему нам велию милость.

*Слава, и ныне, глас тойже:*
Вторую еву египтяныню обрет змий глаголы, тщашеся ласканьми запяти иосифа: но той оставив ризу, бежа греха, и наг не стыдяшеся, якоже первозданный прежде преслушания. того молитвами Христе помилуй нас.

*Таже вход со евангелием.*
Свете тихий:

*Прокимен, псалом рк~з. Глас з~:*
Благословит тя Господь от сиона, и узриши благая иерусалима. *Стих:*
Блажени вси боящиися Господа, ходящии в путех его.

*Исхода чтение. [Глава а~, ст. а~-к~.]*

Сия имена сынов Исраилевых, входящих во египет вкупе со иаковом отцем их, кийждо со всем (л. у~в) домом своим внидоша: Рувим, симеон, левий, иуда, Иссахар, завулон и вениамин, Дан и неффалим, гад и асир: иосиф же бяше во египте. Бяше же всех душ изшедших из\ иакова, седмьдесят пять. умре же иосиф, и вся братия его, и весь род оный. Сынове же Исраилевы возрастоша, и умножишася, и мнози быша, и укрепишася зело зело: умножи же их земля. Воста же царь ин во египте, иже не знаше иосифа. Рече же языку своему: се род сынов Исраилевых великое множество, и укрепляется паче нас. Приидите убо прехитрим их, да не когда умножатся: и егда аще приключится нам брань, приложатся и сии к супостатом, и одолевше нам, изыдут из\ земли [нашея]. И пристави над\ ними приставники дел, да озлобят их в делех: и создаша грады тверды фараону, пифо, и рамесси, и он, иже есть илиополь. Поелику же их смиряху, толико множайшии бываху, и укрепляхуся зело зело. и гнушахуся египтяне сынми Исраилевыми: И насилие творяху египтяне сыном Исраилевым нуждею. И болезненну тем жизнь творяху в делех жестоких, брением, и плинфоделанием, и всеми делы, яже в полях, во всех делех, имиже порабощаху их с нуждею. И рече царь египетский бабам еврейским: единой их имя, сепфора, и имя второй, фуа. И рече [им]: егда бабите евреаныням, и суть к рождению, аще убо мужеский пол будет, убивайте его: аще же женский, снабдевайте его. убояшася же бабы Бога, и не сотвориша, якоже повеле им царь египетский, и живляху мужеский пол. Призва же царь египетский бабы, и рече им: что яко сотвористе вещь (л. у~в об.) сию, и оживляете мужеский пол; Рекоша же бабы фараону: не яко жены египтяныни, тако и жены евреаныни: раждают бо прежде неже внити к ним бабам, и раждаху. Благо же творяше Бог бабам, и множахуся людие, и укрепляхуся зело.

*Прокимен, псалом рк~и, глас з~:*
Благословихом вы во имя господне. *Стих:*
Множицею брашася со мною от юности моея.

*Иова чтение. [Глава а~, ст. а~-в~и.]*

Человек некий бяше во стране авситидийстей, емуже имя иов: и бе человек он истинен, непорочен, праведн, богочестив, удаляяйся от всякия лукавыя вещи. Быша же ему сынове седмь, и дщери три. И бяху скоти его, овец седмь тысящ, вельблюдов три тысящы: супруг волов пять сот, и ослиц пасомых пять сот, и слуг много зело, и дела велия бяху ему на земли: и бе человек оный благороднейший сущих от восток солнца. Сходящеся же сынове его друг ко другу, творяху пир на кийждо день, споемлюще вкупе и три сестры своя, ясти и пити с ними. И егда скончавашася дние пира, посылаше иов и очищаше их, востая заутра: и приношаше о них жертвы по числу их, и тельца единаго о гресе, о душах их. глаголаше бо иов: негли когда сынове мои согрешиша, и в мысли своей злая помыслиша противу Бога; тако убо творяше иов вся дни. И бысть яко день сей, и се приидоша ангели божии предстати пред\ Господем: и диавол прииде с ними. И рече Господь диаволу: откуду пришел еси; и отвещав диавол Господеви, рече: обшед землю, и прошед поднебесную се есмь. И рече ему Господь: внял ли еси мыслию твоею (л. у~г) на раба моего иова; зане несть яко он, на земли человек непорочен, истинен, богочестив, удаляяйся от всякия лукавыя вещи. Отвеща же диавол, и рече пред\ Господем: Еда туне иов чтит Господа; не ты ли оградил еси внешняя его, и внутренняя дому его, и яже вне всех сущих его окрест; дела же руку его благословил еси, и скоты его многи сотворил еси на земли. Но посли руку твою, и коснися всех, яже имать: аще не в лице тя благословит. Тогда рече Господь диаволу: се вся елика суть ему, даю в руку твою, но самого да не коснешися. и изыде диавол от Господа.

*Таже,*
Да исправится молитва моя: *И посем евангелие от матфеа, зачало ч~и:*
Во время оно, седящу Иисусу: *и прочее последование преждеосвященных, по обычаю. Тако долженствует быти и в великий вторник, и в великую среду. Аще же несть преждеосвященныя: Поем на*
Господи воззвах, *половину от стихир, на з~. Стихира, глас а~:*
Грядый Господь к вольной страсти: *дважды.*
Достигше вернии: *дважды.*
Господи, к таинству неизглаголанному: *дважды. Слава, и ныне:*
Господи грядый к страданию: *По сих вход с евангелием: и*
Свете тихий: *Таже прокимен, и паремии, и евангелие. Таже,*
Сподоби Господи: *И ектениа:*
Исполним вечернюю: *На стиховне, от техже стихир, стихира, глас е~:*
Господи совершеннейшая мудрствовати: *Стих:*
К тебе возведох очи мои: *И паки туюжде стихиру. Стих:*
Помилуй нас Господи: *Глас и~:*
Изсохшая смоковницы: *Слава, и ныне, глас тойже:*
Вторую еву: *Таже,*
Ныне отпущаеши: *И прочая обычная с поклоны. И по конечном трисвятом, и по*
отче наш: Господи помилуй, *в~и. Таже, молитва,*
Всесвятая Троице: *и*
Буди имя господне: *И отпуст.*

*Сице убо творим во вторник и в среду. *
(л. у~г об.)

[зри] *На трапезе же ядим сухоядение, и сим удовляемся. И якоже в первую неделю святаго сего поста: сице и в сия дни, в великий понедельник, во вторник и в среду поститися подобает.*

[зри] *Ведати бо подобает, яко и шестый великий собор повеле, спасительныя страсти дни в посте, и молитве, и умилении сердца сотворяти верным: в полунощи же великия субботы, оставляти пост, божественным евангелистом матфею и луце: овому убо позде в субботу глаголанием, овому же утром глубоким, медлемое нам нощи написующым.*

