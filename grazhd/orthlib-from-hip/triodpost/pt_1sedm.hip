<::лат> OCR:

<::рус> Библиотека святоотеческой литературы

<::лат> http://orthlиb.rу

<::слав>

(л. рк~е об.)

*%[В пяток первыя седмицы на утрени%]*

*троичны. По первом стихословии глаголем седальны крестныя осмогласника, и Богородичен.*

*По в~-м же стихословии седален господина иосифа. Глас в~. Подобен:*
Благообразный иосиф:

Страстьми твоими безстрастие всем даяй человеколюбче, страсти плоти моея умертвив крестом божественным, сподоби видети и святое воскресние твое Господи.

*Слава, тойже:*

*И ныне, крестобогородичен:*
Честным крестом сына твоего сохраняеми, владычце чистая Богородице, всякий прилог борца,  (л. рк~з) вси удобь побеждаем: темже тя по долгу присно ублажаем, яко матерь божию, и едину надежду душ наших.

*По г~-м же стихословии седален господина феодора. Глас в~.*

*Подобен:*
Милосердия сущи:

Чистоты сый источник, постом соблюди нас милостиве, призри на ны тебе припадающыя, вонми воздеянию рук наших, прострый длани твои на древе распинаемь о всех земнородных, безплотных едине Господи.

*Слава, тойже. И ныне, крестобогородичен. Подобен:*

Дева и Мати твоя Христе, на древе зряще тя мертва простерта, плачущи горце, сыне мой, глаголаше, что страшное сие таинство; всем даруяй жизнь вечную, волею на кресте како умираеши смертию поносною;

*Канон в минеи на з~. И трипеснцы по чину их. Стихословим и пятую песнь обычно. Глас в~.*

*Песнь е~.*

*Ирмос:*
Просвещение во тьме лежащих:

Во мне зря грех, льстивомудрый, спешится и содействует греху: радуется бо воистинну о моей погибели: но ты ми даждь исправление Cпасе, во онаго убиение, молюся.

Начала победивый тьмы, на кресте твоем, сих изми мя злодеяния, падшаго во глубину греха, и в яму безместных деяний, твоею же милостию спастися уповающа.

умертвивыйся на кресте простерт, умерщвленную грехом оживи душу мою, и честное твое воскресние достигнути, в мире Христе сподоби, делающа усердно твоя оправдания. (л. рк~з об.)

*Богородичен:*
Просвещение моея немощи, спасение омраченныя души моея чистая, спаси мя, спаси погибающа отроковице, и в ризу нетления мя облецы, истлевшаго лютыми прегрешеньми.

*Иный, глас тойже.*

*Ирмос:*
Нощи прешедшей:

Ты на месте лобнем плотию распятися изволил еси, едине безсмертне, человеческий род обезсмертствуя, и воз\ъображая Господи.

Страсти твоея досаду, тварь зрящи вся пременяшеся, Господи, иудейскаго рыдающи убийства: но претерпел еси спасти всяческая.

*Слава, троичен: О*
Троице всесвятая! ты наше служение, ты и прибежище и держава, в естестве едином тя воспевающым, очищение прегрешений низпосли.

*Богородичен:*
Многоименитая отроковице, радуйся Богородице, ковчеже, и стамно и трапезо, светоносный свещниче, огнезрачная купино, горо божия присенная.

Слава тебе Боже наш, слава тебе.

Миру и сущым в мире радоватися прирекшии, ныне яко Христу сраспинаеми, претерпим досаду, ругание, и другая, да с ним прославимся.

*Ирмос:*
Нощи прешедшей, приближися день, и свет миру возсия: сего ради хвалят тя ангельстии чини, и славословят тя всяческая.

*Песнь и~.*

*Ирмос:*
В пещь огненную:

Смиривый себе, вознеслся еси за благоутробие на крест, возвышаяй падшаго снедию древа иногда: темже тя едине преблагий, прославленнаго поем во веки. (л. рк~з)

Невнимания дреманием греха тяжкий под\ъях сон: но ты уснувый на кресте мене ради Христе мой, воздвигни мя падшаго, да мя не приимет нощь смертная.

Ослепився сластьми, обношу душу омраченную, и смеется зря мя льстивомудрый враг: темже мя просвети, и избави сего злобы, Христе во веки.

*Богородичен:*
В лености жизнь иждив, дреманием греха душу отягчих: неусыпной же твоей молитве притекаю, не даждь мне в смерти Дево пречистая, уснути.

*Иный. Ирмос:*
В купине моисею:

Тернием венчався, и во одежду от порфиры оболкся, явился еси краснейший Христе, добротою паче всех сынов человеческих, славою облиставая.

Желчь и оцет пия, две струи проливаеши, живота и нетления, из\ божественных твоих ребр, верою тя поющым, и славословящым Христе во вся веки.

Благословим отца, и сына, и святаго духа, Господа.

*Троичен:*
Божество едино Троице, неразделимое естество, раздельная же лицы, негиблющая державо, отче сыне и душе, тя песнословим во вся веки.

*Богородичен:*
Богородительнице чистая, небесная двере, спасительная врата, всех Христиан моление приими, тебе блажащих во вся веки.

Слава тебе Боже наш, слава тебе.

Кресте скиптре Христов, церкве роге, царей победо, хранителю Христиан, ты еси просвещение мое, ты и похвала моя во вся веки.

Хвалим, благословим, покланяемся Господеви:

*Ирмос:*
В купине моисею, Девы чудо, на синайстей горе прообразившаго иногда, пойте, благословите и превозносите во вся веки. (л. рк~з об.)

*Песнь ф~.*

*Ирмос:*
Яже прежде солнца:

Прокаженную душу мою безместными помышлении, окроплением крове твоея очисти божий слове, и общника мя славы твоея сотвори, мене ради безславное претерпевый Христе распятие.

Весь слякохся тяготою безместных, Христе, деяний, и сетуя зову ти, человеколюбче: души моея неисцельныя язвы исцели твоею честною кровию, да пою твое божество.

Снедь злобу, и питие небрежение творя, по всему пребываю неисправлен, снедей ошаянием безвременно радуюся: не сицевому бо посту рече Господь быти.

*Богородичен:*
Лютаго древняго отречения губительницу, и праматере исправление, рода к Богу вину присвоения, к зиждителю мост, тя Богородице величаем.

*Иный. Ирмос:*
Чистую и пречистую:

На древе распеншуся ти тварь колебашеся, Бог сый пострадал еси плотски, за благоутробие щедрот, да спасеши нас.

Креста твоего Господи, сила великая: ибо образующе сего в себе, абие демонов крепость отражаем.

*Слава, троичен:*
Единице триипостасная, Троице единственная, господоначалие, естество равнославное, отче, сыне, и божественный душе, спаси всех нас.

*Богородичен:*
Радуйся очистилище миру Богородице, в неже притекающе вси грешнии, к Богу примирение присно обретаем.

Слава тебе Боже наш, слава тебе.

Креста твоего Господи, божественным могутством укрепи мя, непорочное и чистое время поста, тебе приносити. (л. рк~и)

*Ирмос:*
Чистую и пречистую матерь и Деву, песньми песней, вси вернии, благочестно яко Богородицу величаем.

*Светилен гласа.*

*На стиховне самогласен дне, дважды, глас и~:*

Постное завещание радостно восприимем: аще бо бы сие праотец сохранил, едемскаго отпадения не прияли быхом. красный бе в видение, и добрый в снедь, уморивый мене плод: да не восхитимся веждами, ни да усладится наша гортань почитаемыми брашны, по приятии же безчествуемыми. бежим невоздержания, и по насыщении страстем не покоримся. назнаменаимся кровию, о нас веденаго на смерть волею, и не коснется нас губитель: и снемы пасху Христову священнейшую, во спасение душ наших.

Мученчен. Что вы наречем святии; херувимы ли; яко на вас почил есть Христос. серафимы ли; яко непрестанно прослависте его. ангелы ли; тела бо отвратистеся. силы ли; действуете бо чудесы. многая ваша имена, и большая дарования, молите спастися душам нашым.

*Слава, и ныне, крестобогородичен, глас тойже.*

*Подобен: О*
преславнаго чудесе!

Яко виде тя распинаема на лобнем Cпасе, изменяшеся вся тварь, и содрогашеся движущеся не терпящи. Дева же чистая и Мати твоя, рыдающи тебе вопияше: увы мне, о чадо мое, Cпасе мой сладчайший, что новое сие и преславное и странное видение;

Благо есть: *и прочее последование. Час а~-й без\ стихословия: такожде и в прочыя пятки святыя великия четыредесятницы.*
(л. рк~и об.)

*На з~-м часе тропарь, глас е~:*

Многогреховное наше житие, и непокаянный нрав щедротами предвари Господи: разве бо тебе иного не вемы, животом и смертию владычествующа, спаси яко человеколюбец.

*Прокимен, псалом з~и, глас з~:*
Возлюблю тя Господи крепосте моя, Господь утверждение мое. *Стих:*
Бог мой, помощник мой.

*Пророчества исаиина чтение. [Глава г~, ст. а~- д~и.]*

Се Владыка Господь саваоф отимет от иерусалима и от иудеи крепкаго, и крепкую, крепость хлеба, и крепость воды: Исполина, и крепкаго, и человека ратника, и судию, и пророка, и смотреливаго, и старца: И пятьдесятоначальника, и дивнаго советника, и премудраго архитектона, и разумнаго послушателя. И поставлю юношы князи их, и ругатели господствовати будут ими: И нападати имут людие, человек на человека, и человек на ближняго своего: приразится отроча к старцу, и безчестный к честному. Яко имется человек брата своего, или домашняго отца своего, глаголя: ризу имаши, началовождь нам буди, и брашно мое под\ тобою да будет. И отвещав в день оный речет: не буду твой началовождь, несть бо в дому моем ни хлеба, ни ризы: не буду началовождь людем сим. Яко оставлен бысть иерусалим и иудеа паде, и язык их со беззаконием, не покаряются Господеви. Сего ради ныне смирися слава их, и студ лица их противу ста им: грех же свой яко содомский возвестиша, и явиша. горе души их, зане умыслиша совет лукавый на себе самих, (л. рк~ф) Рекше: свяжем праведнаго, яко непотребен нам есть: убо плоды дел своих снедят. Горе беззаконному, лукавая бо приключатся ему по делом рук его. Людие мои, приставницы ваши пожинают вас, и истязающии обладают вами: людие мои, блажащии вас льстят вы, и стези ног ваших возмущают. Но ныне устроится Господь на суд, и поставит на суд люди своя. Сам Господь на суд приидет со старейшины людей, и с князи их.

*Прокимен, псалом и~и, глас з~:*
Господи, помощниче мой, и избавителю мой. *Стих:*
Небса поведают славу божию:

*Ведомо да есть, яко последование минеи прилучившагося святаго в субботу и в неделю поется на повечерии, или егда хощет екклисиарх.*

*В пяток вечера во светильничное,*

*по обычном стихословии, на*
Господи воззвах, *поставим стихов и~, и поем стихиры, самогласен дне, дважды. Глас е~:*

Приидите вернии, делаим во свете дела божия, яко во дни благообразно ходим, всякое неправедное списание от себе ближняго отимем, не полагающе претыкания сему в соблазн. оставим плоти сладострастие, возрастим души дарования, дадим требующым хлеб, и приступим Христу в покаянии вопиюще: Боже наш, помилуй нас.

*Таже поем и четыре мученичны октоиха, прилучившагося гласа.*

*Таже самогласны д~, святаго феодора. Глас в~:*

Приидите мученколюбцы вси, духовно возвеселимся, и торжествуим: днесь бо предлагает трапезу тайную мученк феодор, веселящую празднолюбцев нас, еже (л. рк~ф об.) вопити к нему: радуйся страстотерпче непобедимый, прещения мучителей на земли разоривый. радуйся, бренное твое тело за Христа отдавый мукам. радуйся, в различных бедах, искусный воин явивыйся небеснаго воинства. темже молим тя мученков украшение, молися о душах наших.

Богодарованную благодать чудес твоих, мученче феодоре, всем простираеши, верою к тебе притекающым, еюже хвалим тя, глаголюще: плененныя избавляеши, исцеляеши болящыя, нищыя обогащаеши: и спасаеши плавающыя, суетное течение удержаваеши рабов, и тщеты явление твориши украдающым страдальче, и воины наказуеши восхищения огребатися, младенцем даруеши милостивно прошения, теплый обретаешися предстатель творящым твою священную память. с нимиже и нас страдальче священнейший, воспевающым твое мучение, проси у Христа велию милость.

Дар божий превышший показался еси мученче феодоре: зане и по кончине яко жив притекающым даеши прошения. темже сыну восхищенну жены иногда, плененну иноверными воины, представши вдовица слезами храм твой мочаше: ты же яко милостив на коне белом нашед, сея отрока представил еси невидимо: и по сем и с сим действуяй чудесы, не престал еси. но моли Христа Бога, спастися душам нашым.

Божественных даров тезоименита тя чту, треблаженне феодоре: света бо божественнаго незаходимое светило явлейся, уяснил еси страданьми твоими всю тварь: и огня сильнейший явився, пламень угасил еси, и льстиваго змия главу сокрушил еси. темже во страданиих твоих Христос приклонився, венча (л. р~л) божественную главу твою великомученче страдальче, яко имеяй дерзновение к Богу, прилежно молися о душах наших.

*Слава, глас з~:*
Сосуда употребив враг соотступника мучителя, умышлением лютым, постом очищающыяся люди благочестивыя, от скверных жертв, оскверненными брашны откушашеся осквернити: но ты онаго ухищрение мудрейшим разрушил еси умышлением, во сне предстал еси тогдашнему архиерею, и глубокое разума открывая, и безместное начинание являя, и тебе убо благодарственная приносяще, Cпаса написуем, летное воспоминание бывшаго чудесе творяще: и прочее молящеся, от умышлений лукаваго невредимым спастися, к Богу твоими молитвами мученче феодоре.

*И ныне, Богородичен гласа. Вход без\ евангелиа.*
Свете тихий:

*Прокимен, псалом ф~и. Глас е~:*
услышит тя Господь в день печали. *Стих:*
Защитит тя имя Бога иаковля.

*Бытия чтение. [Глава в~, ст. к~-к~е. глава г~, ст. а~- к~.]*

Нарече адам имена всем скотом, и всем птицам небесным, и всем зверем земным, адаму же не обретеся помощник подобный ему. И наложи Бог изступление на адама, и успе: и взя едино от ребр его, и исполни плотию вместо его. И созда Господь Бог ребро, еже взя от адама, в жену, и приведе ю ко адаму. И рече адам: се ныне кость от костей моих, и плоть от плоти моея: сия наречется жена, яко от мужа своего взята бысть сия. Сего ради оставит человек отца своего и матерь, и прилепится к жене своей, и будета два в плоть едину. И беста оба нага, адам же и жена его, и не стыдястася. Змий же бе мудрейший (л. р~л об.) всех зверей сущих на земли, ихже сотвори Господь Бог. и рече змий жене: что яко рече Бог: да не ясте от всякаго древа райскаго; И рече жена змию: от всякаго древа райскаго ясти будем: От плода же древа, еже есть посреде рая, рече Бог, да не ясте от него, ниже прикоснетеся ему, да не умрете. И рече змий жене: не смертию умрете. Ведяше бо Бог, яко воньже аще день снесте от него, отверзутся очи ваши, и будете яко бози, ведяще доброе и лукавое. И виде жена, яко добро древо в снедь, и яко угодно очима видети, и красно есть, еже разумети: и вземши от плода его, яде: и даде мужу своему с собою, и ядоста. И отверзошася очи обема, и разумеша, яко нази беша, и сшиста листвие смоковное, и сотвориста себе препоясания. И услышаста глас Господа Бога, ходяща в раи по полудни: и скрыстася адам же и жена его от лица Господа Бога посреде древа райскаго. И призва Господь Бог адама, и рече ему: адаме, где еси; И рече ему: глас слышах тебе ходяща в раи, и убояхся яко наг есмь, и скрыхся. И рече ему Бог: кто возвести тебе, яко наг еси, аще не бы от древа, егоже заповедах тебе, сего единаго не ясти, от него ял еси; И рече адам: жена, юже дал еси со мною, та ми даде от древа, и ядох. И рече Господь Бог жене: что сие сотворила еси; и рече жена: змий прельсти мя, и ядох. И рече Господь Бог змию: яко сотворил еси сие, проклят ты от@{@паче} всех скотов, и от всех зверей земных: на персех твоих и чреве ходити будеши, и землю снеси вся дни живота твоего. И вражду положу между тобою, и между женою, и между семенем твоим, и между семенем тоя: той твою (л. рл~а) @блюсти будетъ@{евр: @сотретъ@} главу, и ты блюсти будеши его пяту. И жене рече: умножая умножу печали твоя, и воздыхания твоя, в болезнех родиши чада, и к мужу твоему обращение твое, и той тобою обладати будет. И адаму рече: яко послушал еси гласа жены твоея, и ял еси от древа, егоже заповедах тебе сего единаго не ясти, от него ял еси: проклята земля в делех твоих, в печалех снеси тую вся дни живота твоего. Терния и волчцы возрастит тебе, и снеси траву сельную. В поте лица твоего снеси хлеб твой, дондеже возвратишися в землю, от неяже взят еси: яко земля еси, и в землю отидеши. И нарече адам имя жене своей жизнь, яко та мати всех живущих.

*Прокимен, псалом к~, глас з~:*
Вознесися Господи, силою твоею, воспоем и поем силы твоя. *Стих:*
Господи, силою твоею возвеселится царь.

*Притчей чтение. [Глава г~, ст. ф~и-л~д.]*

Бог премудростию основа землю, уготова же небеса разумом: В чувстве его бездны разверзошася, облацы же источиша росу. Сыне да не преминеши, соблюди же мой совет, и мысль: Да жива будет душа твоя, и благодать будет на твоей выи: [будет же исцеление плотем твоим, и уврачевание костем твоим:] Да ходиши надеяся в мире во всех путех твоих, нога же твоя не поткнется, Аще бо сядеши, безбоязнен будеши, аще же поспиши сладостно поспиши: И не убоишися страха нашедшаго, ниже устремления нечестивых находящаго. Господь бо будет на всех путех твоих, и утвердит ногу твою, да не поползнешися. Не отрецыся благотворити требующему, (л. рл~а об.) егда имать рука твоя помогати. Не рцы: отшед возвратися, и заутра дам, сильну ти сущу благотворити: не веси бо что породит находящий день. Не соплетай на друга твоего зла, пришельца суща и уповающа на тя. Не враждуй на человека туне, да не что на тя содеет злое. Не стяжи злых мужей поношения, не возревнуй путем их. Нечист бо пред\ Господем всяк законопреступник и с праведными не сочетавается. Клятва господня в домех нечестивых: дворы же праведных благословляются. Господь гордым противится: смиренным же дает благодать.

*Таже,*
Да исправится молитва моя:

*И прочее последование преждесвященных.*

*По заамвонной молитве*

*поем настоящий молебный канон святаго феодора. Предложши же коливо, глаголем псалом рм~в:*
Господи, услыши молитву мою: *Таже,*
Бог Господь, и явися нам:

*И абие тропарь, глас в~:*

Велия веры исправления, во источнице пламене, яко на воде упокоения, святый мученк феодор радовашеся: огнем бо всесожжегся, яко хлеб сладкий Троице принесеся. того молитвами Христе Боже спаси душы нашя.

*Слава, тойже.*

*И ныне, Богородичен:*
Вся паче смыла, вся преславная твоя Богородице таинства, чистоте запечатанной, и девству храниму, Мати позналася еси неложна Бога рождши истиннаго: того моли спастися душам нашым.

*И абие псалом н~.*
(л. рл~в)

*Таже настоящий канон, глас и~:*

*Творение иоанна дамаскина, егоже краестрочие:*
Божиих тя пою даров тезоимените.

*Песнь а~.*

*Ирмос:*
Воду прошед:

Божия тя рачителя феодоре ведый и любовию неизбежною твоею запенся, душу же и тело, и словеса похвал возлагаю.

Писашеся повеление богомерзкое, жертву идолом, а не живому Богу приносити: но приведен был еси, не пожряй страстотерпче, Богу же имый приведен быти.

*Слава:*
Рачением божественным пригвожден, Бога вышняго сыну единородному, феодоре мученче ввоинился еси, и почестей не погрешил еси.

*Богородичен:*
Чини тя ангелов и человеков безневестная Мати восхваляют непрестанно: содетеля бо сих, яко младенца во об\ъятиих твоих носила еси.

*Песнь г~.*

*Ирмос:*
Ты еси утверждение:

Пение из\ устен моих, и из\ болезненныя души мольбу приношу, юже ущедри страстотерпче феодоре.

Плоть покорил еси самодержцу, славне мученче, уму, и обоими угождаеши создавшему.

*Слава:*
Стал еси на судищи мучительском, Христа царя богословя: жрети бо скверным отреклся еси феодоре.

*Богородичен:*
Тя вси стяжахом прибежище и стену присно Христиане: тя славословим немолчно безневестная. (л. рл~в об.)

*Песнь д~.*

*Ирмос:*
услышах Господи:

Таин божественных вкусив, в разуме мученче феодоре, непостыдную проповедь божия рождения исповедал еси.

Страстное божество непщеваху, страстем служащии, ихже духом из\ъобличил еси, страдальче феодоре просвещаемь.

*Слава:*
Избавителя молитвою, тебе воспевающым блаженне феодоре, от различных обстояний и страстей быти молим.

*Богородичен:*
Клас возрастившая животворящий, неоранная ниво, подающий мирови жизнь, Богородице, спаси поющыя тя.

*Песнь е~.*

*Ирмос:*
утренююще:

Любите возлюбившаго Господа, возглашал еси страдальче феодоре, страждущым с тобою мученком.

Яко ревностию страстотерпче разжизаяся сердцем, богиню лжеименитую с требищем попалил еси.

*Слава:*
Силою непобедимою феодоре страстотерпче, варварскую дерзость, и моя страсти погуби.

*Богородичен:*
Деву по рождестве поем тя Богородице: ты бо Бога слова плотию мирови родила еси.

*Песнь з~.*

*Ирмос:*
Очисти мя Cпасе:

Коль слабое, коль немощное, богов суетных шатание! на отмщение свое, человеком моляшеся в стоянии побеждаемое, неложных мученков проповедающих истину. *[Дважды.]*
(л. рл~г)

*Слава:*
укрепився силою божиею, мученков славо феодоре, муки злочестивых, младенец стреляния зрел еси блаженне, вечнующее будущих предзря.

*Богородичен:*
Да избавимся от лютых прегрешений молитвами твоими богородительнице чистая, и да улучим всечистая божественнаго осияния, из\ тебе неизреченно воплотившагося сына божия.

*Кондак, глас и~:*
Веру Христову яко щит внутрь приим в сердцы твоем, противныя силы попрал еси многострадальче, и венцем небесным венчался еси вечно феодоре, яко непобедимый.

*Песнь з~.*

*Ирмос: От*
иудеи дошедше:

уранен был еси телом, за ураненнаго слова плотию нас ради, и сему благодарственно веселяся возопил еси, страстотерпче феодоре: отец наших Боже благословен еси.

Яко во гробе положися, и волею запечатлеся избавителю всех, в темнице запечатленной вселился еси, вопия страстотерпче феодоре: отец наших Боже благословен еси.

умерщвлен быв, и страсти плотския произволением оттряс, не снедию страстотерпче, но любовию божественною питаяся пел еси: отец наших Боже благословен еси.

*Слава:*
В темнице страстотерпче, якоже в пещи юношы иногда, един нетленныя Троицы тебе укрепляет, виден быв, вопиюща: отец наших Боже благословен еси.

*Богородичен:*
Наше спасение, якоже восхотел еси Cпасе устроити, во утробу Девы вселился еси, юже миру (л. рл~г об.) предстательницу показал еси: отец наших Боже благословен еси.

*Песнь и~.*

*Ирмос:*
Седмерицею пещь:

Ослеплен умом, беззаконных начальник, богочестиву тебе нечестивно претяше: что всуе на человека нуждею умерша, безумне, возложил еси надежду; но ты возопил еси: отроцы благословите, священницы воспойте, людие превозносите во вся веки.

Яко смысленный и премудрый строитель благодати, данною тебе от Бога благодатию, возопил еси феодоре, повелевающему нечестивно: сей студ мне и поющым буди: отроцы благословите, священницы воспойте, людие превозносите во вся веки.

*Слава:*
Юношески подвизался еси, дерзостно из\ъобличил еси: что безумствуеши, мучителю взывал еси, повелевая тварем служити ложно, оставльшым создавшаго; но аз воспеваю: отроцы благословите, священницы воспойте, людие превозносите во вся веки.

*Богородичен:*
Плотскими из\ъображеньми, и различными ганании, и знаменательными и образительными изреченьми, твое предвещаху богоглаголивии рождество, преестественное и чудное Дево: темже тя веселящеся благочестно восхваляем, Христа превозносяще во вся веки.

*Песнь ф~.*

*Ирмос:*
Тя неискусобрачную:

Вещество мучения твоего, божие феодоре желание. темже ти и вещество бысть вещественному тело огню: имже к божественному радуяся огню изшел еси, страстотерпче угодниче божий феодоре. (л. рл~д)

Мученче всечестне, попалив, не попалился еси: ты бо прелесть попалил еси, Богу же предстоиши живый, и в нем мученчески веселяся страстотерпче, и угодниче феодоре.

*Слава:*
Единаго тя знаем Христа, единаго от Троицы, во двою совершенну естеству, люди твоя спаси сия, яже стяжал еси честною твоею кровию, феодора страстотерпца молитвами.

*Богородичен:*
Тя невидимаго Бога носившую об\ъятии, на небесех воспеваемаго от всея силы: и тобою нам даруемое выну спасение во обстоянии величаем.

*Ирмос:*
Тя неискусобрачну. матерь Бога вышняго: тя паче ума рождшую словом воистинну Бога, вышшую пречистых сил, немолчными славословлении величаем.

*И абие,*
Трисвятое. *И тропарь святаго:*
Велия веры: *Слава, кондак:*
Веру Христову яко щит:

*И ныне, Богородичен, глас тойже:*
Якоже предстательство вси, и державное заступление, прегрешшии стяжахом всечистая, твою теплую помощь Дево Мати Марие, Христиан спасение. тем не престай о нас молящи Cпаса, дароватися прощению.

*И бывает благословение колива. Таже,*
Буди имя господне: И Благословлю Господа: *И дается преломление от иереа. И отпуст. А идеже не быти преждесвященной, кончаем часы сице. По*
Ослаби, остави: *И по конечнех поклонех глаголемъ*
Трисвятое. *по*
отче наш: Господи помилуй, *в~и. Таже молитва,*
Всесвятая Троице: *И начинаем вечерню:*
Приидите поклонимся: *трижды. псалом р~г. Кафисма. И поем на*
Господи воззвах, *стихиры на з~. Мученчны г~. во октоихе гласа, иже на ряду: И святому феодору, г~, Слава, феодору:*
Сосуда употребив: *И ныне, Богородичен, гласа рядоваго.*
Свете тихий: *без\ входа. Чтение. На стиховне триоди*
(л. рл~д об.) *самогласен дне дважды, и мученчен, глас е~:*
Благословено воинство: *Слава, феодору, глас в~:*
Божественных даров: *Писан в стихирах. И ныне, Богородичен:*
Все упование: Ныне отпущаеши: Трисвятое. *по*
отче наш:*Тропарь:*
Велия веры: *Слава, и ныне, Богородичен:*
Вся паче смысла: *Таже ектениа,*
Помилуй нас Боже: *И поклоны, г~. И облачится священник в багряный фелонь, и начинает:*
Благословен Бог наш: *И мы глаголем псалом рм~в:*
Господи услыши молитву: *И прочее якоже указано прежде. Канон на д~. И по совершении канона, Вместо:*
Достойно есть: *Поем ирмос ф~ песни:*
Тя неискусобрачную: *Таже*
Трисвятое. *по*
отче наш: *Тропарь:*
Велия веры: *Слава, кондак:*
Веру Христову: *И ныне, Богородичен:*
Якоже предстательство: *Таже молитву над\ коливом, благословение колива. Посем,*
Буди имя господне: И Благословлю Господа: *И отпуст. И входим в трапезу, и вкушаем вина и елеа, ради святаго. Сие прияхом в лавре преподобнаго отца нашего саввы, и киновии преподобнаго великаго евфимиа: но не творим сего ныне за честность дне. обаче ядим варение с сливами, без\ масла и армеа: произволяющии же ядят сухоядение, якоже и в среду.*

*Подобает ведати, яко во всех пятках святыя и великия четыредесятницы, на вечернях и повечериях поклонов не творим, токмо воображенныя в преждеосвященной, еже есть по*
Да исправится: *поклоны г~. По входе святых даров, поклоны г~. И на*
Буди имя господне, *поклоны г~.*

*Повечерия же поем великая, на нихже поем покойныя каноны настоящаго гласа, в гробнице.*

*Каноны же в минеи настоящия субботы и недели поем, егда изволит екклисиарх: един убо поем в повечерии пятка, другий же канон поем в повечерии недели.*

*Тако творим во всех пятках, в вечер святыя и великия четыредесятницы.*

