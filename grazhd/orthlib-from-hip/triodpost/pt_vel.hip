<::лат> OCR:

<::рус> Библиотека святоотеческой литературы

<::лат> http://orthlиb.rу

<::слав>

(л. ул~д)

*В тойже великий четвертокъ*

*повечерие глаголем малое, на немже поем трипеснец. Творение господина андреа критскаго. Глас и~.*

*Песнь е~.*

*Ирмос:*
Мрак души моея разжени светодавче Христе Боже, началородную тьму изгнав бездны, и даруй ми свет повелений твоих слове, да утренюя славлю тя.

урасися вечеря, и уготовася тебе пасха, якоже рекл еси Христе: но иуда на предание твое поучашеся, и сый с тобою вне твоея цены, соглашашеся сребролюбием.

Востает с вечери, и лентием препоясуется по чреслом Христос волею, и преклоняет выю, петру вопиющу: никогдаже мои нозе умыеши творче мой, но обаче омый.

Прият хлеб в руце, на предание иуда, льстивый ученик, имже и предание содела тебе, простираше нозе, ихже сам еси омыл и лентием отерл.

Лобзанием льстивным иуда тогда уста распираше тебе, имиже тело твое слове недостойно омакаше, вопия тебе: радуйся учителю, лобзатель и предатель, раб и льстец.

Петр якоже зряше содеваемая тогда, ужасом одержимь быв рабыни обличися худым вопрошением: ибо отвержеся тебе Господа, не токмо якоже рекл еси, но и яко ведал еси, вся ведый.

Заушается зиждитель, и ударяется тварь поношением его: тростию биется хотя, и вышняя (л. ул~д об.) преклоняются: оплевается судия, и основания вся земная подвизаются.

*Слава:*
Тернием венчавается Бог, землю всю украшей цветы, и раны приемлет, и терпит поношение долготерпеливно, и багряницу поругания носит, и терпит вся Бог сый, и страждет своею плотию.

*И ныне:*
Да вопиет иоанн, сказуя учении божественными воплощение твое: слово плоть быв из\ Девы непреложно, и пребысть естеством Бог якоже бе, не отступив отеческих его недр.

*Песнь и~.*

*Ирмос:*
Покрываяй водами превыспренняя своя, полагаяй морю предел песок, и содержай вся: тя поет солнце, тя славит луна, тебе приносит песнь вся тварь, яко содетелю всех во веки.

Одеваяй облаки небо Иисусе, на престоле славы царствуя с нетленным отцем, ты приемь лентий, сим препоясался еси омыти ноги бреннии, весь огнь сый слове, аще и воплотился еси.

Якоже вся омыв, возлег Иисус, к своим учеником глаголет: весте вси, что сотворих ныне: образ бо дах вам смирения всем: да иже хощет первый быти, да будет всех последний произволением.

Чисти убо есте, но не вси вы, Христос другом возлежащым на вечери рече: един убо к другому не доведяще, рече, слова: темже по сих глаголет яве имя предателя.

Якоже сия глаголя, на горе елеонстей пришед, судия всех со ученики, тогда убо глаголаше: (л. ул~е) приидите и пойдем отсюду, приспе бо уже предатель: никтоже отвержися мене, волею бо стражду.

О лестнаго лобзания! радуйся учителю, Христу иуда глаголет, вкупе с словом предаст на заколение: се бо даде знамение беззаконным: егоже аз лобжу, той есть, егоже предати вам обещахся.

Ят быв Боже наш от беззаконных людей, и не пререкуя отнюд, ни вопия агнче божий, претерпел еси вся, испытатися, и судитися, и биен быти, связан и ведом быти со оружии и дрекольми к каиафе.

Да распнется, вопияху еврейстии людие со священники и книжники, Иисус Христос. о людие невернии! что бо сотвори явивыйся, воздвигнувый лазаря от гроба, и путь сотворивый человеком на спасение;

Пилатову судищу беззаконнии людие, кричаще вопияху: распни сего, отпусти же нам связана суща варавву, убийцу: Христа же первее бив, возми возми, распни со злодеи.

Благословим отца, и сына, и святаго духа, Господа.

О несказаннаго истощания! о неизглаголаннаго совета! яко огнь сый, омыл еси нозе предателю Cпасе: омыв же не опалил еси, и подавая хлеб на вечери, и тайной службе научал еси.

*И ныне, Богородичен: О*
новаго слышания! Бог сын жены, и безсеменна рождества, безмужная Мати, и рожденное Бог: о ужаснаго слышания! о зачатия страшнаго! о Девы нетленнаго рождества! воистинну паче ума вся, и выше ведения. (л. ул~е об.)

*Песнь ф~.*

*Ирмос:*
Благословен Господь Бог Исраилев, воздвигнувый рог спасения нам, в дому Давидове отрока своего: в нихже посети нас восток с высоты, и направил ны есть на путь мира.

Паки вы спите, Христос ученком рече: бдите, приближися час прочее, востаните, идем друзи мои, се предатель ученик всю спиру имея, грядет предати мя человекоубийцам.

Лобзание твое льстивное, и целование горькое, кому зовеши лестче; глаголя бо, радуйся равви, Христос ко иуде вещаше: друже, на неже пришел еси, рече: аще бо целовати пришел еси, что предлагаеши нож медом помазанный;

Пилатову судищу неповинный судия, волею пришел еси предстати Христе, и избавити нас от долгов наших. темже претерпел еси благий плотию уранен быти, да вси приимем свобождение.

Милосердия пучина, како предстоит огнь пилату, сену и трости и земли сущей, егоже не опали огнь божества Христос, но пожидаше терпеливно, иже естеством свободь яко человеколюбец.

Возми возми, распни глаголемаго Христа, иудее взываху пилату иногда: сей же руце омываше, и тростию им писаше на него вину, всем дарующую безсмертие.

Вопиюще беззаконнии пилату излише: возми возми, распни Христа, просяху убити яко осуждена: не сей ли воскреси мертвыя, прокаженныя очисти, кровоточивую исцели, разслабленныя стягнув;

Что бо зло сотвори, яко взываете вельми: возми возми, распни его; пилат иногда вопияше людем (л. ул~з) неразумным: вины не обретаю в нем. они же горько вопияху: возми возми, распни Cпаса всех.

О иудее беззаконнии! о неразумнии людие! не помянусте ли что от чудес Христовых, множество исцелений; но и всея его не разуместе ли божественныя силы, якоже первии отцы ваши, ныне же и вы не разуместе;

*Слава:*
Биен быв зиждителю мой, и предался еси мене ради распятися, да спасение мое посреде земли соделав, источиши мирови жизнь: и обезсмертиши честною твоею кровию покланяющыяся тебе.

*И ныне, Богородичен:*
Агница твоя Владыко, предстоящи у креста, и рыдающи тебе творца всяческих, зряше твое долготерпение: волею бо родился еси плотию, и страсти вся в ней претерпел еси, да спасеши мир. (л. ул~з об.)

*Последование святых и спасительных страстей Господа нашего Иисуса Христа*

*%[Во святый и великий четверток вечера%],*

*во в~-й час нощи знаменует. И собравшымся нам во храм, благословившу священнику, поем начало по обычаю, якоже указася в четверток е~ недели. Таже шестопсалмие. Посем, ектениа великая, и по возгласе поем,*
Аллилуиа, *на глас и~. И тропарь:*
Егда славнии ученцы: *трижды, косно и со сладкопением. Писан в великий четверток на утрени, лист ук~д на обороте. Таже, ектениа малая. И даются свещы братии от екклисиарха. И глаголет священник: И*
о сподобитися нам: *И чтет первое евангелие от иоанна, завета святых страстей, зачало м~з:*
Рече Господь своим ученком: ныне прославися сын человеческий: *Конец: И*
ученцы его. *И скончавшуся евангелию, поем:*
Слава долготерпению твоему Господи. *И абие поем антифоны, повторяюще вся тропари.*

*Антифон а~.*

*Глас и~:*
Князи людстии собрашася на Господа, и на Христа его.

*Тойже:*
Слово законопреступное возложиша на мя, Господи Господи, не остави мене.

Чувствия наша чиста Христови представим, и яко друзи его, душы нашя пожрем его ради, и не попеченьми житейскими соугнетаемся яко иуда, но в (л. ул~з) клетех наших возопиим: отче наш, иже на небесех, от лукаваго избави нас.

*Слава, Богородичен:*
Дева родила еси неискусобрачная, и Дева пребыла еси Мати безневестная, Богородице Марие: Христа Бога нашего моли спастися нам.

*И ныне, тойже.*

*Антифон в~.*

*Глас з~:*
Тече глаголя иуда беззаконным книжником: что мне хощете дати, и аз вам предам его; среди же совещавающих сам стоял еси невидимо совещаваемый: сердцеведче, пощади душы нашя.

Милостию Богови послужим, якоже мариа на вечери, и не стяжим сребролюбия, яко иуда: да всегда со Христом богом будем.

*Слава, Богородичен:*
Егоже родила еси Дево неизреченно, выну яко человеколюбца не престай молящи, да от бед спасет вся к тебе прибегающыя.

*И ныне, тойже.*

*Антифон г~.*

*Глас в~:*
Лазарева ради востания Господи, осанна тебе зваху дети еврейския человеколюбче. беззаконный же иуда не восхоте разумети.

На вечери твоей Христе Боже, ученком твоим предглаголал еси: един от вас предаст мя. беззаконный же иуда не восхоте разумети.

*Иоанну вопросившу:*
Господи, предаяй тя кто есть; того хлебом показал еси. беззаконный же иуда не восхоте разумети.

На тридесятих сребреницех Господи, и на лобзании льстивном, искаху иудее убити тя. беззаконный же иуда не восхоте разумети. (л. ул~з об.)

На умовении твоем Христе Боже, ученком твоим повелел еси: сице творите, якоже видите. беззаконный же иуда не восхоте разумети.

Бдите и молитеся, да не внидете в напасть, ученком твоим Христе Боже наш глаголал еси. беззаконный же иуда не восхоте разумети.

*Слава, Богородичен:*
Спаси от бед рабы твоя Богородице, яко вси по Бозе к тебе прибегаем, яко нерушимей стене и предстательству.

*И ныне, тойже.*

*Седален. [Не седим же на сицевых седальнах, за еже священнику кадити святый олтарь, но стояще поем я.]*

*Глас з~:*
На вечери ученки питая, и притворение предания ведый, на ней иуду обличил еси, неисправленна убо сего ведый: познати же всем хотя, яко волею предался еси, да мир исхитиши от чуждаго: долготерпеливе слава тебе.

*Слава, конец. И ныне, весь. Таже: И*
о сподобитися нам: *И чтет священник второе евангелие от иоанна, зачало н~и:*
Во время оно, изыде Иисус со ученки: *Конец:*
Но да ядят фаску. *По евангелии же поем антифон д~.*

*Глас е~:*
Днесь иуда оставляет учителя, и приемлет диавола, ослепляется страстию сребролюбия, отпадает света омраченный: како бо можаше зрети, светило продавый на тридесятих сребреницех; но нам возсия страдавый за мир. к немуже возопиим: пострадавый и сострадавый человеком, Господи слава тебе.

Днесь иуда притворяет богочестие, и отчуждается дарования, сый ученик бывает предатель: во (л. ул~и) обычном лобзании лесть покрывает, и предпочитает владычния любве, несмысленно работати сребролюбию, наставник быв соборища беззаконнаго: мы же имуще спасение Христа, того прославим.

*Глас а~:*
Братолюбие стяжим яко во Христе братия, а не немилостивное еже к ближним нашым: да не яко раб осудимся немилостивый, пенязей ради, и яко иуда раскаявшеся, ничтоже пользуемся.

*Слава, Богородичен:*
Преславная о тебе глаголашася везде, яко родила еси плотию всех творца, Богородице Марие, всепетая и неискусобрачная.

*И ныне, тойже.*
*Антифон е~.*

*Глас з~:*
ученик учителя соглашаше цену, и на тридесятих сребреницех продаде Господа, лобзанием льстивным предая его беззаконником на смерть.

Днесь глаголаше зиждитель небесе и земли своим учеником: приближися час, и приспе иуда предаяй мене, да никтоже отвержется мене, видя мя на кресте посреде двою разбойнику: стражду бо яко человек, и спасу яко человеколюбец, в мя верующыя.

*Слава, Богородичен:*
Неизреченно в последняя заченшая, и рождшая создателя твоего, того моли спастися душам нашым.

*И ныне, тойже. Антифон з~.*

*Глас з~:*
Днесь бдит иуда предати Господа, превечнаго Cпаса мира, иже от пяти хлеб насытившаго множества. днесь беззаконный отметается учителя, ученик быв, Владыку предаде: сребром продаде, манною насытившаго человека. (л. ул~и об.)

Днесь кресту пригвоздиша иудее Господа, пресекшаго море жезлом, и проведшаго их в пустыню. днесь копием ребра его прободоша, язвами ранившаго их ради египта: и желчию напоиша, манну пищу им одождившаго.

Господи, на страсть вольную пришед, вопиял еси ученком твоим: аще и единаго часа не возмогосте бдети со мною, како обещастеся умрети мене ради; поне иуду зрите, како не спит, но тщится предати мя беззаконным. востаните, молитеся, да не кто мене отвержется, зря мене на кресте, долготерпеливе слава тебе.

*Слава, Богородичен:*
Радуйся Богородице, невместимаго в небесех вместившая во утробе твоей. радуйся Дево, пророков проповедание, еюже нам возсия еммануил: радуйся Мати Христа Бога.

*И ныне, тойже.*

*Седален, глас з~:*
Кий тя образ иудо, предателя спасу содела, еда от лика тя апостольска разлучи, еда дарования исцелений лиши, еда со онеми вечеряв, тебе от трапезы отрину; еда иных ноги умыв, твои же презре; о коликих благ непамятлив был еси! и твой убо неблагодарный обличается нрав, того же безмерное проповедуется долготерпение, и велия милость.

*Слава, и ныне, тойже.*

*Евангелие г~-е, от матфеа, зачало р~ф:*
Во время оно, воини емше Иисуса ведоша к каиафе архиереови: *Конец:*
Плакася горько.

*Антифон з~.*

*Глас и~:*
Емшым тя беззаконным, претерпевая, сице вопиял еси Господи: аще и поразисте пастыря, и (л. ул~ф) расточисте дванадесять овец ученки моя, можах вящше, нежели дванадесяте легеонов представити ангелов. но долготерплю, да исполнятся, яже явих вам пророки моими, безвестная и тайная: Господи слава тебе.

Трищи отвергся петр, абие реченное ему разуме, но принесе к тебе слезы покаяния: Боже, очисти мя, и спаси мя.

*Слава, Богородичен:*
Яко врата спасительная, и рай красный, и света присносущнаго облак, сущую святую Деву, воспоим вси глаголюще ей, еже радуйся.

*И ныне, тойже.*

*Антифон и~.*

*Глас в~:*
Рцыте беззаконнии, что слышасте от Cпаса нашего, не закон ли положи, и пророческая учения; како убо помыслисте пилату предати, иже от Бога Бога слова, и избавителя душ наших;

Да распнется, вопияху твоих дарований присно наслаждающиися, и злодея вместо благодетеля прошаху прияти, праведников убийцы: молчал же еси Христе, терпя их суровство, пострадати хотя и спасти нас, яко человеколюбец.

*Слава, Богородичен:*
Яко не имамы дерзновения за премногия грехи нашя, ты иже от тебе рождшагося, моли Богородице Дево: много бо может моление матернее ко благосердию Владыки. не презри грешных мольбы всечистая, яко милостив есть, и спасти могий, иже и страдати о нас изволивый.

*И ныне, тойже.*

*Антифон ф~.*

*Глас г~:*
Воставиша тридесять сребреников, цену цененнаго, егоже оцениша от сынов Исраилевых. бдите (л. ул~ф об.) и молитеся, да не внидете во искушение, дух убо бодр, плоть же немощна: сего ради бдите.

Даша в снедь мою желчь, и в жажду мою напоиша мя оцта: ты же Господи возстави мя, и воздам им.

*Слава, Богородичен:*
Иже от язык, поем тя Богородице чистая, яко Христа Бога нашего родила еси, от клятвы человеки тобою свобождшаго.

*И ныне, тойже.*

*Седален, глас и~:*
Како иуда иногда твой ученик, предательству поучашеся на тя, свечеря льстивно, наветник и неправедник, шед рече священником: что ми подаете, и предам вам онаго, закон разорившаго, и осквернившаго субботу; долготерпеливе Господи, слава тебе.

*Слава, и ныне, тойже.*

*Евангелие д~, от иоанна. зачало н~ф:*
Во время оно, ведоша Иисуса от каиафы в претор. *Конец:*
Предаде его им, да распнется.

*Антифон и~:*

*Глас з~:*
Одеяйся светом яко ризою, наг на суде стояше, и в ланиту ударение прият от рук, ихже созда: беззаконнии же людие на кресте пригвоздиша Господа славы: тогда завеса церковная раздрася, солнце померче, не терпя зрети Бога досаждаема, егоже трепещут всяческая. тому поклонимся.

ученик отвержеся, разбойник возопи: помяни мя Господи, во царствии твоем.

*Слава, Богородичен:*
умири мир, от Девы изволивый Господи, плоть носити за рабы, да согласно тебе славословим человеколюбче.

*И ныне, тойже.*
(л. у~м)

*Антифон а~и.*

*Глас з~:*
За благая, яже сотворил еси Христе, роду еврейскому, распяти тя осудиша, оцта и желчи напоивше тя, но даждь им Господи, по делом их, яко не разумеша твоего снизхождения.

О предательстве не довольни быша Христе, роди еврейстии, но покиваху главами своими, хулу и ругание приносяще: но даждь им Господи, по делом их, яко не разумеша твоего смотрения.

Ниже земля яко потрясеся, ниже камение яко разседеся, евреов увещаша, ниже церковная завеса, ниже мертвых воскресние. но даждь им Господи, по делом их, яко тщетным на тя поучишася.

*Слава, Богородичен:*
Бога от тебе воплощеннаго познахом Богородице Дево, едина чистая, едина благословенная: тем непрестанно тя воспевающе величаем.

*И ныне, тойже.*

*Антифон в~и.*

*Глас и~:*
Сия глаголет Господь иудеом: людие мои, что сотворих вам; или чим вам стужих; слепцы вашя просветих, прокаженныя очистих, мужа суща на одре возставих. людие мои, что сотворих вам: и что ми воздасте; за манну желчь: за воду оцет: за еже любити мя, ко кресту мя пригвоздисте. ктому не терплю прочее, призову моя языки, и тии мя прославят со отцем и духом: и аз им дарую живот вечный.

Днесь церковная завеса на обличение беззаконных раздирается, и солнце лучы своя скрывает, Владыку зря распинаема. (л. у~м об.)

Законоположницы Исраилевы, иудее и фарисее, лик апостольский вопиет к вам: се храм, егоже вы разористе, се агнец, егоже вы распясте, и гробу предасте: но властию своею воскресе, не льститеся иудее: той бо есть, иже в мори спасый, и в пустыни питавый. той есть живот, и свет, и мир мирови.

*Слава, Богородичен:*
Радуйся врата царя славы, яже вышний един пройде, и паки запечатленна остави, во спасение душ наших.

*И ныне, тойже.*

*Седален, глас и~:*
Егда предстал еси каиафе Боже, и предался еси пилату судие, небесныя силы от страха поколебашася. егда же вознеслся еси на древо, посреде двою разбойнику, вменился еси с беззаконными безгрешне, за еже спасти человека: незлобиве Господи, слава тебе.

*Слава, и ныне, тойже.*

*Евангелие е~-е, от матфеа, зачало ра~и:*
Во время оно, видев иуда предавый Иисуса: *Конец:*
Понести крест его.

*Антифон г~и, глас з~:*

Собрание иудейское у пилата испросиша распяти тя Господи: вины бо в тебе не обретше, повиннаго варавву свободиша, и тебе праведнаго осудиша, сквернаго убийства грех наследовавше. но даждь им Господи воздаяние их, яко тщетным на тя поучишася.

Егоже вся ужасаются и трепещут, и всяк язык поет, Христа божию силу и божию премудрость, священницы за ланиту удариша, и даша ему желчь: и вся пострадати изволи, спасти ны хотя от беззаконий наших своею кровию, яко человеколюбец. (л. ум~а)

*Слава, Богородичен:*
Богородице, рождшая словом паче слова, создателя своего, того моли спасти душы нашя.

*И ныне, тойже.*

*Антифон д~и, глас и~:*

Господи, иже разбойника спутника приемый, в крови руце осквернившаго, и нас с ним причти, яко благ и человеколюбец.

Мал глас испусти разбойник на кресте, велию веру обрете, во едином мгновении спасеся, и первый райская врата отверз вниде: иже того покаяние восприемый, Господи, слава тебе.

*Слава, Богородичен:*
Радуйся, ангелом радость мира приемшая. радуйся, рождшая творца твоего и Господа. радуйся, сподобльшаяся быти Мати божия.

*И ныне, тойже.*

*Антифон е~и, глас з~:*

Днесь висит на древе, иже на водах землю повесивый: венцем от терния облагается, иже ангелов царь: в ложную багряницу облачается, одеваяй небо облаки: заушение прият, иже во иордане свободивый адама: гвоздьми пригвоздися жених церковный: копием прободеся сын Девы. покланяемся страстем твоим Христе: покланяемся страстем твоим Христе: покланяемся страстем твоим Христе, покажи нам и славное твое воскресние.

Не яко иудее празднуем, ибо пасха наша за ны пожреся Христос: но очистим сами себе от всякия скверны, и чисте помолимся ему: воскресни Господи, спаси нас, яко человеколюбец.

Крест твой Господи жизнь и заступление людем твоим есть, и нань надеющеся, тебе распятаго Бога нашего поем, помилуй нас. (л. ум~а об.)

*Слава, Богородичен:*
Видящи тя висима Христе, тебе рождшая, вопияше: что странное еже вижду таинство, сыне мой; како на древе умираеши плотию водружен, жизни подателю;

*И ныне, тойже.*

*Седален, глас д~:*
Искупил ны еси от клятвы законныя, честною твоею кровию, на кресте пригвоздився, и копием прободся, безсмертие источил еси человеком, Cпасе наш слава тебе.

*Слава, и ныне, тойже.*

*Евангелие з~-е, от марка, зачало кс~з:*
Во время оно, воини ведоша Иисуса: *Конец:*
Да видим, и веру имем ему.

*Таже блаженны поставим стихов и~, глас д~:*

Во царствии твоем помяни нас Господи, егда приидеши во царствии твоем.

Блажени нищии духом, яко тех есть царство небесное.

Блажени плачущии, яко тии утешатся.

Блажени кротцыи, яко тии наследят землю.

Блажени алчущии и жаждущии правды, яко тии насытятся.

Древом адам рая бысть изселен, древом же крестным разбойник в рай вселися. ов убо вкуш, заповедь отверже сотворшаго, ов же сраспинаемь, Бога тя исповеда таящагося: помяни и нас во царствии твоем.

Блажени милостивии, яко тии помиловани будут.

Закону творца от ученика купиша беззаконнии, и яко законопреступника, того пилатову судищу представиша, зовуще: распни, в пустыни сим маннодавшаго. мы же праведнаго разбойника подражавше, верою зовем: помяни и нас Cпасе, во царствии твоем. (л. ум~в)

Блажени чистии сердцем, яко тии Бога узрят.

Богоубийц собор, иудейский язык беззаконный, к пилату неистовне зовый, и глаголаше: распни Христа неповиннаго, варавву же паче нам отпусти. мы же вещаим к нему разбойника благоразумнаго глас: помяни и нас Cпасе, во царствии твоем.

Блажени миротворцы, яко тии сынове божии нарекутся.

Живоносная твоя ребра, яко из\ едема источник источающая, церковь твою Христе, яко словесный напаяет рай, отсюду разделяяся яко в начала, в четыри евангелиа, мир напаяя, тварь веселя, и языки верно научая покланятися царствию твоему.

Блажени изгнани правды ради, яко тех есть царство небесное.

Распялся еси мене ради, да мне источиши оставление: прободен был еси в ребра, да капли жизни источиши ми: гвоздьми пригвоздился еси, да аз глубиною страстей твоих к высоте державы твоея уверяемь, зову ти: живодавче Христе, слава кресту Cпасе, и страсти твоей.

Блажени есте, егда поносят вам, и изженут, и рекут всяк зол глагол на вы лжуще мене ради.

Распинаему тебе Христе, вся тварь видящи трепеташе, основания земли колебахуся, страхом державы твоея, светила скрывахуся, и церковная раздрася завеса, горы вострепеташа, и камение разседеся, и разбойник верный зовет с нами Cпасе: еже помяни во царствии твоем.

Радуйтеся и веселитеся, яко мзда ваша многа на небесех.

Рукописание наше на кресте растерзал еси Господи, и вменився в мертвых, тамошняго мучителя связал (л. ум~в об.) еси, избавль всех от уз смертных воскреснием твоим, имже просветихомся человеколюбче Господи, и вопием тебе: помяни и нас Cпасе, во царствии твоем.

*Слава:*
отца, и сына, и духа святаго, вси единомудренно вернии славословити достойно помолимся, единицу божества, в триех сущую впостасех, неслиянну пребывающу, просту, нераздельну и неприступну, еюже избавляемся огненнаго мучения.

*И ныне, Богородичен:*
Матрь твою Христе, плотию безсеменно рождшую тя, и Деву воистинну, и по рождестве пребывшую нетленну, сию тебе приводим в молитву Владыко многомилостиве, прегрешений прощению дароватися всегда зовущым: помяни нас Cпасе, во царствии твоем.

*Прокимен, глас д~:*
Разделиша ризы моя себе, и о одежди моей меташа жребий. *Стих:*
Боже Боже мой, вонми ми, вскую оставил мя еси;

*Евангелие з~-е, от матфеа, зачало рг~и:*
Во время оно, пришедше воини: *Конец:*
Воистинну божий сын бе сей. *И полагается чтение.*

*Таже псалом н~. И посем евангелие и~-е, от луки, зачало ра~и:*
Во время оно, ведяху со Иисусом и ина два: *Конец: От*
галилеи зрящя сих.

*И абие поем трипеснец, творение господина космы: ирмосы по дважды, тропари на в~и. Последи же ирмос оба лика вкупе. Акростихис, или краегранесие трипеснца есть:*
Просавватон те: *еже есть:*
Предсубботие же. *Глас з~.*

*Песнь е~.*

[П] *Ирмос:*
К тебе утренюю, милосердия ради себе истощившему непреложно, и до страстей безстрастно приклоншемуся слове божий, мир подаждь ми падшему, человеколюбче. (л. ум~г)

[Р] умывше ноги, и пред\ъочистившеся таинства причащением божественнаго ныне Христе твоего, служителие от сиона на елеонскую гору великую с тобою взыдоша, поюще тя человеколюбче.

[О] Зрите, рекл еси, друзи, не бойтеся: ныне бо приближися час, яту ми быти, и убиену рукама беззаконных: вси же расточитеся, мене оставивше, ихже соберу проповедати мя человеколюбца.

*Кондак, глас и~:*
Нас ради распятаго, приидите вси воспоим, того бо виде Мариа на древе, и глаголаше: аще и распятие терпиши, ты еси сын и Бог мой.

*Икос:*
Своего агнца агница зрящи к заколению влекома, последоваше Мариа простертыми власы со инеми женами, сия вопиющи: камо идеши чадо; чесо ради скорое течение совершаеши, еда другий брак паки есть в кане галилейстей, и тамо ныне тщишися, да от воды им вино сотвориши; иду ли с тобою чадо, или паче пожду тебе; даждь ми слово слове, не молчя мимоиди мене, чисту соблюдый мя: ты бо еси сын и Бог мой.

*Синаксарь. Стихи на распятие:*

Живый еси Боже ты, и умерщвленный на древе:

О мертвече нагий, и Бога живаго слове!

*Стихи на сраспеншагося Христу разбойника:*

Заключенная отверзе едемская врата,

Вложив разбойник ключь, еже помяни мя.

Во святый и великий пяток, святыя и спасительныя и страшныя страсти совершаем, Господа и Бога Cпаса нашего Иисуса Христа, яже нас ради волею прият: оплевания, биения, заушения, досады, насмеяния, багряную одежду, трость, губу, оцет, гвоздия, копие, и по сих всех, крест и смерть: яже вся в пяток (л. ум~г об.) содеяшася. По внегда бо на тридесятих сребреницех, от друга и ученика продан быв предадеся, прежде ко анне отводится архиерею, иже посылает его к каиафе: идеже оплеван бысть, и заушаемь по ланите, купно же поругаемь и посмеваемь, слышаше: прорцы нам Христе, кто есть ударивый тя; Тамо же и лжесвидетели приидоша оклеветающии, яко рече: разорите храм сей, и треми деньми воздвигну и: и яко рече себе сына божия, егда и архиерей хулы не терпя, ризу свою растерза. утру же бывшу, отводится к пилату в претор: и тии не внидоша, глаголет, да не осквернятся, но да ядят пасху. Пасху же весь праздник глаголет, или и тогда бысть, якоже подобаше: Христос же прежде единаго дне сию сотвори законную пасху, сзаклатися хотя в пяток. Изшед же пилат, вопрошает я: о чесом его оглаголуют; и понеже ничтоже подобно обрете во оглаголании, посылает его к каиафе. он же паки к пилату, ибо той бе на его убийство устремляяйся. он же глаголет: поимите его вы и распните, и по закону вашему судите. они же паки глаголют: не достоит нам убити никогоже, распяти пилата поощряюще. Вопрошает же Христа пилат: аще царь иудеов есть; он же не исповедует, но вечный: не бо от мира сего мое царство, глаголет. Хотя же отрешити его пилат, первее убо онем глаголет, ни единыя на него вины благоличныя обретати. Таже единаго на кийждо праздник связня обычай отрешати предлагает: имже угоден варавва паче Христа мнится. Пилат же иудеом даруяй, бив Иисуса прежде, изводит с воины, во одеяние оболчена червленое, терновым же венцем обложена, и в десницу его трость вложив, ругаема же от воин, радуйся, глаголющих, царю иудейский. обаче сице ко благодати поругався, паки глаголет пилат: ни едину же смерти вину обретаю в нем. они же, но мы его умучим, глаголюще, яко себе именует сына божия. Сим (л. ум~д) же глаголемым, Иисус молчаше, народ же кричаше к пилату: распни, распни его. Безчестною бо смертию обложити его хотяху, да от среды благую его память сотворят. Пилат же, аки бы срамляя их, глаголет: царя ли вашего распну; они же не имети глаголют инаго царя, но кесаря. Понеже бо хулу рекше, ничтоже успеша, на кесаря возносят, да поне сице неистовство исполнят. Глаголют бо: всяк иже царя себе творяй, пререкует кесарю. В сих же сущым, жена к пилату посла, сны страшными убоявшися, ничтоже, глаголющи, тебе и праведнику оному: уже бо его ради многая в нощи пострадах: и той умывся, крове онаго вину отражает. они же кричаху: кровь его на нас, и на чада наша: аще сего оставиши свободна, неси друг кесарю. Сего убо убоявся пилат, аще и опасно того ведый неповинна, крестному осуждению издает, отрешив варавву. Сие же видев иуда, сребреники поверг, отходит, и отшед удавлению себе предаде, на древе обесився, последи же зело надувся растерзается. Воини убо тростию по главе его поругавше, обременяют ему крест. таже от киринии симона понудивше, крест понести задевают. О часе же третием на лобнем месте бывше, тамо распинают его, отобоюду тому и другая два разбойника обесивше, да и он яко злодей вменится. Худости же ради, разделение воини ризам его полагают, жребием же нешвеную его одежду дают, всякое досады премножество делающе. Не сия же точию, но и на кресте сущу ругающеся глаголаху: уа, разоряяй храм, и треми деньми созидаяй, спаси сам себе. И паки: иныя спасе, себе ли не может спасти; И паки: аще царь Исраилев есть, да снидет ныне со креста, и веруем в него. И убо аще истину глаголаху, подобаше несумненно к нему приступити: не точию бо Исраилев царь познавашеся, но и всего мира. Что бо хотяше, еже помрачитися солнцу на часы три, и посреде убо дне; да (л. ум~д об.) всем будет страсть явлена. Еже земли трястися, камению разседатися, противообразное иудеов обличающему: многим телесем воскреснути, во уверение общаго воскресния, и в явление страждущаго силы. Завесе церковной раздиратися, яко храму ярящуся, за еже в нем страждущему славиму, и многим открывающу незримая. В третий убо час распятся Христос, якоже божественный марк глаголет: от шестаго же часа до девятаго тьма бысть, егда и логгин сотник преславная видев, и паче солнца вельми воззва: воистинну сын бе божий сей! От разбойников убо един досаждаше Иисусу, другий же возбраняше ему претя запретительнейше, и Христа сына божия исповедует: вере же его Спас воздая, еже с собою в раи обещавает пребывание. Всякой убо досаде на нем исполншейся, пилат и титл надписа на нем глаголющь: Иисус назарянин, царь иудейский. Аще и они возбраняху не писати сице, но яко он рече сице, пилат же еже писах, писах, паки противу рече. Таже спасу возрекшу, жажду: вссоп со оцтом ему растворяют. И рек: совершишася, преклонь главу, предаде дух. Всем же отшедшым, Мати его предстояше у креста, и сестра ея мариа клеопова, юже иаков роди, клеопе безчадну умершу, еще же и иоанн любимый ему ученк. Неразумнии убо иудее, ниже на кресте телесе зрети довлееми, просиша пилата, понеже великий бе день пасхи, и пяток, да осужденных голени сокрушатся, яко да скорее смерть приидет. И овех убо голени сокрушиша, еще бо живи бяху: на Иисуса же пришедше, яко видеша его уже умерша, еже сокрушити убо, оставиша. Един же некто воинов, логгин зовомый, безумным угождая, воздвиг копие, в десная ребра прободает Христа: и абие изыде кровь и вода, ово убо яко человека, ово же яко паче человека. Или, кровь убо божественных ради освящений причастия, вода же крещения ради. Той бо двоеточный источник воистинну, еже по нам содержит таинство: сия и иоанн видев свидетельствова, и истинно есть свидетельство его, яко предстоя при всех, и видя пишет: и яко аще бы ложная имел глаголати, не бы на безчестие учителю непщуемая списал. Сему, глаголют, тогда сущу, сосудом неким от животочных ребр божественную и пресвятую кровь прияти. Сим же тако преестественно содеяным, понеже к вечеру бяше уже, иосиф иже от аримафеа исходит, ученк прежде, якоже прочии, утаенный, и к пилату пришед со дерзновением, яко знаему сущу, просит тело Иисусово: он же взяти повелевает. И убо с креста сие снем всеблагоговейно положи. И уже пришедшей нощи, приходит никодим, нося смирны и алой, некое смешение, состроеное временем, и плащаницею обвивше, якоже обычай бе иудеом творити, близу положиша, во изсеченном от камене гробе иосифове, идеже никтоже прежде лежа, да не Христу воскресшу, иному воскресние напишут. Смешению же алоа и смирны, прилепительным сущым, евангелист воспомяну, да егда видят плащаницу и сударь, во гробе оставлены не непщуют украдену ему быти: како бо свободе толицей не сущей, якоже и отторгнути оная сице всажденная плоти; Сия вся преславно бывшая в тогдашнее пятка время, и нам сих всех память творити с сокрушением сердца и умилением, богоноснии отцы повелеша. Ведомо же убо, яко в шестый день седмицы, яве в пяток распятся Господь, занеже и в шестый день изначала создатися человеку. Но и в шестый час дне на кресте повешен бысть: зане в той час, якоже глаголют, и адам на отреченное древо руце простер коснуся, и умре: подобаше бо воньже час сокрушену, в той паки возсоздатися. В вертограде же, яко и адам в раи. Горькое питие: вкушение образоваше. Заушение: нашу свободу являше. Оплевание, и безчестное обвождение: еже о нас честь. Терновый венец: клятвы яже на нас отгнание. Багряная одежда: за кожаныя ризы, и за еже на нас царскую утварь. Гвоздие: всеконечное нашего греха недвижение. Крест: древо еже в раи. Пронзеная ребра: адамово образоваху ребро, от негоже ева, от неяже преступление. Копие: пламенное оружие мне отвращает. Из\ ребр вода: образ крещения. Кровь, и трость: имиже нам червлеными писмены яко царь, древнее отечество дарова и подписа. Глаголется убо адамове главе тамо лежати, идеже и Христос глава всех распятся: крестися убо Христовою кровию истекшею. Лобное же место глаголется, занеже в потопе востекшей вне земли адамове главе, кости точию носиме быти, яко некоему чуду зримому, юже соломон честию праотца, со всем своим воинством, камением множайшим покры. Темже и место то оттоле лифостротон, сиесть, каменопостланное именовася: Глаголют убо святых изящнии, от предания имети, и самому адаму тамо от ангела погребену быти. Идеже убо труп, тамо и орел прииде Христос, вечный царь, новый адам, ветхаго и древом падшаго адама, древом исцеляяй. Преестественным, и еже о нас неисчетным твоим благоутробием, Христе Боже, помилуй нас, аминь.

*Песнь и~.*

[С] *Ирмос:*
Столп злобы богопротивныя, божественнии отроцы обличиша: на Христа же шатающееся беззаконных соборище, советует тщетная, убити поучается, живот держащаго дланию: егоже вся тварь благословит, славящи во веки.

[А] *От*
веждей ученком ныне сон, рекл еси Христе, оттрясите, в молитве же бдите, да не в напасть внидете, и наипаче симоне: крепчайшему бо болий искус. разумей мя петре: егоже вся тварь благословит, славящи во веки. (л. ум~з)

[В] Скверна слова устен, никогдаже изреку тебе Владыко, с тобою умру яко благоразумен, аще и вси отвергутся, возопи петр. ни плоть, ниже кровь, но отец твой откры ми тя: егоже вся тварь благословит, славящи во веки.

[В] Глубину премудрости божественныя и разума, не всю испытал еси, бездну же моих судеб не постигл еси человече, Господь рече. плоть убо сый не хвалися, трижды бо отвержешися мене: егоже вся тварь благословит, славящи во веки.

[А] Отрицаешися симоне петре, еже сотвориши скоро, якоже речеся, и к тебе отроковица едина пришедши устрашит тя, Господь рече. горце прослезив, обрящеши мя обаче милостива: егоже вся тварь благословит, славящи во веки.

*Песнь ф~.*

[Т] *Ирмос:*
Честнейшую херувим, и славнейшую без\ сравнения серафим, без\ истления Бога слова рождшую, сущую Богородицу тя величаем.

[о] Пагубное соборище богомерзких, лукавнующих богоубийц сонмище, предста Христе тебе, и яко неправедника влечаше зиждителя всех, егоже величаем.

[Н] Закона не разумеюще нечестивии, гласом пророческим поучающеся вотще, яко овча влечаху тя всех Владыку, неправедно заклати, егоже величаем.

[Т] Языком изданную жизнь, с книжники убити священницы предаху, уязвлени самозавистною злобою, естеством животодавца, егоже величаем.

[Е] Обыдоша яко пси мнози, и удариша, царю, ланиту твою заушением, вопрошаху тя, тебе же ложна свидетельствоваху: и вся претерпев, всех спасл еси. (л. ум~з об.)

*Таже, ексапостиларий, трижды:*

Разбойника благоразумнаго, во едином часе раеви сподобил еси Господи, и мене древом крестным просвети, и спаси мя.

*Таже, евангелие ф~, от иоанна, зачало кс~а:*
Во время оно, стояху при кресте Иисусове: *Конец:*
Воззрят нань, егоже прободоша.

*И абие:*
Всякое дыхание: *На глас г~, поставим стихи д~. И поем стихиры самогласны три, повторяюще первый:*

Два и лукавная сотвори, перворожденный сын мой Исраиль: мене остави источника воды животныя, и ископа себе кладенец сокрушенный: мене на древе распят, варавву же испроси, и отпусти. ужасеся небо о сем, и солнце лучы скры: ты же Исраилю не усрамился еси, но смерти мя предал еси. остави им отче святый, не ведят бо, что сотвориша.

Кийждо уд святыя твоея плоти, безчестие нас ради претерпе: терние, глава: лице, оплевания: челюсти, заушения: уста во оцте растворенную желчь вкусом: ушеса, хуления злочестивая: плещи, биения, и рука, трость. всего телесе протяжения на кресте: членове, гвоздия: и ребра, копие. пострадавый за ны, и от страстей свободивый нас, снизшедый к нам человеколюбием, и вознесый нас всесильне Cпасе, помилуй нас.

Распеншуся ти Христе, вся тварь видящи трепеташе, основания земли позыбашася страхом державы твоея: тебе бо вознесшуся днесь, род еврейский погибе, церковная завеса раздрася на двое, и мертвии от гробов воскресоша: сотник видев чудо, ужасеся. предстоящи же Мати твоя вопияше, рыдающи матерски: како не (л. ум~з) возрыдаю, и утробы моея не бию, зрящи тя нага яко осуждена, на древе висяща; распныйся и погребыйся, и воскресый из\ мертвых, Господи слава тебе.

*Слава, глас з~:*
Совлекоша с мене ризы моя, и облекоша мя в ризу червлену, возложиша на главу мою венец от терний, и в десную мою руку вдаша трость, да сокрушу их, яко сосуды скудельничи.

*И ныне, глас тойже:*
Плещи моя дах на раны, лица же моего не отвратих от заплеваний, судищу пилатову предстах, и крест претерпех за спасение мира.

*Таже евангелие и~-е, от марка, зачало кс~ф:*
Во время оно, прииде иосиф: *Конец:*
Зрясте, где его полагаху. *Таже:*
Слава в вышних Богу: *Священник же ектению:*
Исполним утреннюю молитву: *И прочее по обычаю, и по возгласе:*
Яко Бог милости: *Абие, евангелие а~и, от иоанна, зачало кс~в:*
Во время оно, моли пилата иосиф: *Конец:*
Положиста Иисуса:

*И поем стихиры самогласны, оба лика вкупе.*

*Глас а~:*
Вся тварь изменяшеся страхом, зрящи тя на кресте висима Христе: солнце омрачашеся, и земли основания сотрясахуся, вся сострадаху создавшему вся. волею нас ради претерпевый, Господи слава тебе.

*Глас в~: Стих:*
Разделиша ризы моя себе, и о одежди моей меташа жребий.

Людие злочестивии и беззаконнии, вскую поучаются тщетным; вскую живота всех на смерть осудиша; велие чудо, яко создатель мира в руки беззаконных предается, и на древо возвышается человеколюбец, да яже во аде юзники свободит зовущыя: долготерпеливе Господи слава тебе. (л. ум~з об.)

*Стих:*
Даша в снедь мою желчь, и в жажду мою напоиша мя оцта.

Днесь зрящи тя непорочная Дева на кресте слове возвышаема, рыдающи матернею утробою, уязвляшеся сердцем горце, и стенящи болезненно из\ глубины души, лице со власы терзающи. темже и перси биющи, взываше жалостно: увы мне, божественное чадо, увы мне, свете мира: что зашел еси от очию моею агнче божий; темже воинства безплотных, трепетом содержими бяху, глаголюще: непостижиме Господи слава тебе.

*Стих:*
Бог же царь наш прежде века, содела спасение посреде земли.

На древе видящи висима Христе, тебе всех зиждителя и Бога, безсеменно рождшая тя, вопияше горько: сыне мой, где доброта зайде зрака твоего; не терплю зрети тя неправедно распинаема: потщися убо, востани, яко да вижу и аз твое из\ мертвых тридневное воскресние.

*Слава, глас и~:*
Господи, восходящу ти на крест, страх и трепет нападе на тварь, и земли убо возбранял еси поглотити распинающих тя, аду же повелевал еси испустити юзники, на обновление человеков, судие живых и мертвых, жизнь пришел еси подати, а не смерть: человеколюбче слава тебе.

*И ныне, глас з~:*
уже омакается трость изречения, от судей неправедных, Иисус судимь бывает, и осуждается на крест, и страждет тварь, на кресте видящи Господа. но естеством телесе, мене ради страждай благий, Господи, слава тебе. (л. ум~и)

*Таже, евангелие в~и, от матфеа, зачало рд~и:*
Во утрий день, иже есть по пятце: *Конец:*
Знаменавше камень с кустодиею.

*Таже,*
Благо есть исповедатися Господеви: Трисвятое. *По*
отче наш:

*Тропарь, глас д~:*
Искупил ны еси от клятвы законныя честною твоею кровию, на кресте пригвоздився, и копием прободся, безсмертие источил еси человеком, Cпасе наш, слава тебе.

*Таже, ектениа обычная. И отпуст. Первый же час не совокупляем ныне, но о втором часе дне.*

*%[Сказание часов святаго и великаго пятка%],*

*творение кирилла, архиепископа александрийскаго.*

*О втором часе дне клеплет, и облачится священник, и благословившу ему, начинаем:*
Царю небесный: Трисвятое. Пресвятая Троице: отче наш: *Возглашение:*
Яко твое есть царство: Господи помилуй, *в~и. Слава, и ныне:*
Приидите поклонимся: *трижды. И глаголем псалмы сия, яже зде из\ъявляются.*

*псалом е~:*

Глаголы моя внуши Господи, разумей звание мое. Вонми гласу моления моего, царю мой и Боже мой, яко к тебе помолюся Господи. Заутра услыши глас мой, заутра предстану ти, и узриши мя. Яко Бог не хотяй беззакония, ты еси: не приселится к тебе лукавнуяй, Ниже пребудут беззаконницы пред\ очима твоима: возненавидел еси вся делающыя беззаконие. Погубиши вся глаголющыя лжу, мужа кровей и льстива гнушается Господь. Аз же множеством милости твоея, вниду в дом твой, поклонюся ко храму святому твоему, в страсе твоем. Господи, настави мя правдою (л. ум~и об.) твоею, враг моих ради исправи пред\ тобою путь мой. Яко несть во устех их истины, сердце их суетно, гроб отверст гортань их, языки своими льщаху. Суди им Боже, да отпадут от мыслей своих, по множеству нечестия их изрини я, яко преогорчиша тя Господи. И да возвеселятся вси уповающии на тя, во век возрадуются, и вселишися в них, и похвалятся о тебе любящии имя твое. Яко ты благословиши праведника Господи, яко оружием благоволения венчал еси нас.

*псалом в~:*

Вскую шаташася языцы, и людие поучишася тщетным; Предсташа царие земстии, и князи собрашася вкупе на Господа и на Христа его: Расторгнем узы их, и отвержем от нас иго их. Живый на небесех посмеется им, и Господь поругается им. Тогда возглаголет к ним гневом своим, и яростию своею смятет я. Аз же поставлен есмь царь от него над\ сионом горою святою его, Возвещаяй повеление господне. Господь рече ко мне: сын мой еси ты, аз днесь родих тя. Проси от мене, и дам ти языки достояние твое, и одержание твое концы земли. упасеши я жезлом железным, яко сосуды скудельничи сокрушиши я. И ныне царие разумейте, накажитеся вси судящии земли. Работайте Господеви со страхом, и радуйтеся ему с трепетом. Приимите наказание, да не когда прогневается Господь, и погибнете от пути праведнаго, егда возгорится вскоре ярость его. блажени вси надеющиися нань.

*псалом к~а:*

Боже Боже мой, вонми ми, вскую оставил мя еси; далече от спасения моего словеса грехопадений моих. (л. ум~ф) Боже мой, воззову во дни, и не услышиши, и в нощи, и не в безумие мне. Ты же во святем живеши, хвало Исраилева. На тя уповаша отцы наши, уповаша, и избавил еси я. К тебе воззваша, и спасошася: на тя уповаша, и не постыдешася. Аз же есмь червь, а не человек, поношение человеков, и уничижение людей. Вси видящии мя поругаша ми ся, глаголаша устнами, покиваша главою. упова на Господа, да избавит его, да спасет его, яко хощет его. Яко ты еси исторгий мя из\ чрева: упование мое от сосцу матере моея. К тебе привержен есмь от ложесн, от чрева матере моея, Бог мой еси ты. Да не отступиши от мене: яко скорбь близ, яко несть помогаяй ми. Обыдоша мя тельцы мнози, юнцы тучнии одержаша мя. Отверзоша на мя уста своя, яко лев восхищаяй и рыкаяй. Яко вода излияхся, и разсыпашася вся кости моя: бысть сердце мое, яко воск таяй посреде чрева моего. Изсше яко скудель крепость моя, и язык мой прильпе гортани моему, и в персть смерти свел мя еси. Яко обыдоша мя пси мнози, сонм лукавых одержаша мя: ископаша руце мои и нозе мои. Исчетоша вся кости моя, тии же смотриша, и презреша мя. Разделиша ризы моя себе, и о одежди моей меташа жребий. Ты же Господи, не удали помощь твою от мене, на заступление мое вонми. Избави от оружия душу мою, и из\ руки песии единородную мою. Спаси мя от уст львовых, и от рог единорожь смирение мое. Повем имя твое братии моей, посреде церкве воспою тя. Боящиися Господа восхвалите его, все семя иаковле прославите его. да убоится же от него все семя (л. ум~ф об.) Исраилево: Яко не уничижи, ниже негодова молитвы нищаго, ниже отврати лице свое от мене: и егда воззвах к нему, услыша мя. От тебе похвала моя, в церкви велицей исповемся тебе: молитвы моя воздам пред\ боящимися его. Ядят убозии, и насытятся, и восхвалят Господа взыскающии его, жива будут сердца их в век века. Помянутся и обратятся ко Господу вси концы земли, и поклонятся пред\ ним вся отечествия язык. Яко господне есть царствие, и той обладает языки. Ядоша и поклонишася вси тучнии земли: пред\ ним припадут вси низходящии в землю: и душа моя тому живет. И семя мое поработает ему: возвестит Господеви род грядущий. И возвестят правду его людем рождшымся, яже сотвори Господь.

*Слава, и ныне, аллилуиа, трижды.*
Господи помилуй, *трижды.*

*Слава, тропарь, глас а~:*

Распеншуся тебе Христе, погибе мучительство, попрана бысть сила вражия: ниже бо ангел, ниже человек, но сам Господи спасл еси нас, слава тебе.

*И ныне, Богородичен:*
Что тя наречем:

*Таже поем тропари три от двунадесяти, повторяюще я. глаголем же первый без\ стиха, тако бо творим и в прочих часех в первый тропарь. Во вторый же, глаголет наченший лик стих, и поет и. таже паки другий лик стих, и поет и той и. третий же глаголем на Слава, и на И ныне.*

*Стихира самогласна перваго часа, глас и~:*

Днесь церковная завеса, на обличение беззаконных раздирается, и солнце лучы своя скрывает, Владыку зря распинаема. (л. у~н)

*И паки туюже другий лик.*

*Таже глаголет стих первый лик:*
Вскую шаташася языцы и людие поучишася тщетным;

*И поем настоящий тропарь:*

Яко овча на заколение веден был еси Христе царю, и яко агнец незлобивый пригвоздился еси кресту, от беззаконных мужей, грех ради наших человеколюбче.

*Стих:*
Предсташа царие земстии, и князи собрашася вкупе на Господа и на Христа его.

*И поет паки и другий лик тойже стих. Таже первый лик.*

*Слава:*
Емшым тя беззаконным, претерпевая, сице вопиял еси Господи: аще и поразисте пастыря, и расточисте дванадесять овец ученки моя, можах вящши, нежели дванадесяте легеонов представити ангелов. но долготерплю, да исполнятся, яже явих вам пророки моими, безвестная и тайная: Господи слава тебе.

*И ныне, паки тойже.*

*Прокимен пророчества, глас д~:*
Сердце его собра беззаконие себе. *Стих:*
Блажен разумеваяй на нища и убога.

*Пророчества захариина чтение. [Глава а~и, ст. и~- г~и.]*

Тако глаголет Господь: приими жезл мой добрый, и отвергу его, еже разорити завет мой, егоже завещах ко всем людем: и разорится в день оный, и уразумеют хананеи овцы хранимыя мне, зане слово господне есть. И реку к ним: аще добро пред\ вами есть, дадите мзду мою, или отрецытеся: и поставиша мзду мою тридесять сребреник. И рече Господь ко мне: вложи я в горнило, и смотри аще (л. у~н об.) искушено есть, имже образом искушен бых о них. и приях тридесять сребреник, и вложих их в храм господень в горнило.

*Таже апостол к галатом, зачало се~и, от полу.*

Братие, мне да не будет хвалитися, токмо о кресте Господа нашего Иисуса Христа, имже мне мир распяся, и аз миру. О Христе бо Иисусе ни обрезание что может, ни необрезание, но нова тварь. И елицы правилом сим жительствуют, мир на них и милость, и на Исраили божии. Прочее труды да никтоже ми дает: аз бо язвы Господа Иисуса на теле моем ношу. Благодать Господа нашего Иисуса Христа, со духом вашим братие, аминь.

*Таже евангелие от матфеа, зачало р~и:*
Во время оно, утру бывшу, совет сотвориша вси архиерее: *Чтет же в ряд и зачало ра~и, рв~и, рг~и. Конец: И*
мати сыну зеведеову. *Таже,*
Стопы моя направи по словеси твоему: Да исполнятся уста моя хваления: Трисвятое. *И по*
отче наш:

*Кондак, глас и~:*
Нас ради распятаго приидите вси воспоим, того бо виде Мариа на древе, и глаголаше: аще и распятие терпиши, ты еси сын и Бог мой.

*Таже,*
Господи помилуй, *м~.*
Иже на всякое время: Господи помилуй, *трижды. Слава, и ныне:*
Честнейшую херувим. Именем господним благослови отче. *Священник:*
Боже, ущедри ны: Христе свете истинный: *Посем поем третий час. Глаголем:*
Приидите поклонимся: *трижды.*

*И псалом л~д:*

Суди Господи, обидящыя мя, побори борющыя мя. Приими оружие и щит, и востани в помощь мою. Изсуни мечь, и заключи сопротив гонящих (л. ун~а) мя: рцы души моей: спасение твое есмь аз. Да постыдятся и посрамятся ищущии душу мою: да возвратятся вспять, и постыдятся мыслящии ми злая. Да будут яко прах пред\ лицем ветра, и ангел господень оскорбляя их. Да будет путь их тьма и ползок, и ангел господень погоняя их. Яко туне скрыша ми пагубу сети своея, всуе поносиша души моей. Да приидет ему сеть, юже не весть, и ловитва, юже скры, да об\ъимет и: и в сеть да впадет в ню: душа же моя возрадуется о Господе, возвеселится о спасении его. Вся кости моя рекут: Господи, Господи, кто подобен тебе; избавляяй нища из\ руки крепльших его, и нища и убога от расхищающих его. Воставше на мя свидетеле неправеднии, яже не ведех, вопрошаху мя. Воздаша ми лукавая воз\ благая, и безчадие души моей. Аз же, внегда они стужаху ми, облачахся во вретище, и смирях постом душу мою, и молитва моя в недро мое возвратится. Яко ближнему, яко брату нашему, тако угождах: яко плачя и сетуя, тако смиряхся. И на мя возвеселишася, и собрашася, собрашася на мя раны, и не познах: разделишася, и не умилишася. Искусиша мя, подражниша мя подражнением, поскрежеташа на мя зубы своими. Господи, когда узриши; устрой душу мою от злодейства их, от лев единородную мою. Исповемся тебе в церкви мнозе, в людех тяжцех восхвалю тя. Да не возрадуются о мне враждующии ми неправедно. ненавидящии мя туне, и помизающии очима. Яко мне убо мирная глаголаху, и на гнев лести помышляху. Разшириша на мя уста своя, реша: благоже благоже, видеша очи наши. Видел еси Господи, да не (л. ун~а об.) премолчиши: Господи не отступи от мене. Востани Господи, и вонми суду моему, Боже мой, и Господи мой, на прю мою. Суди ми Господи, по правде твоей, Господи Боже мой, и да не возрадуются о мне. Да не рекут в сердцах своих: благоже благоже души нашей: ниже да рекут: пожрохом его. Да постыдятся и посрамятся вкупе радующиися злом моим: да облекутся в студ и срам велеречующии на мя. Да возрадуются и возвеселятся хотящии правды моея: и да рекут выну, да возвеличится Господь, хотящии мира рабу его. И язык мой поучится правде твоей, весь день хвале твоей.

*псалом р~и:*

Боже, хвалы моея не премолчи. Яко уста грешнича, и уста льстиваго на мя отверзошася, глаголаша на мя языком льстивым: И словесы ненавистными обыдоша мя, и брашася со мною туне. Вместо еже любити мя, оболгаху мя, аз же моляхся. И положиша на мя злая за благая, и ненависть за возлюбление мое. Постави на него грешника, и диавол да станет одесную его. Внегда судитися ему, да изыдет осужден, и молитва его да будет в грех. Да будут дние его мали, и епископство его да приимет ин. Да будут сынове его сири, и жена его вдова. Движущеся да преселятся сынове его, и воспросят, да изгнани будут из\ домов своих. Да взыщет заимодавец вся, елика суть его, и да восхитят чуждии труды его. Да не будет ему заступника, ниже да будет ущедряяй сироты его. Да будут чада его в погубление, в роде едином да потребится имя его. Да воспомянется беззаконие отец его пред\ Господем, и грех матере его да не очистится. (л. ун~в) Да будут пред\ Господем выну, и да потребится от земли память их. Занеже не помяну сотворити милость, и погна человека нища и убога, и умилена сердцем умертвити. И возлюби клятву, и приидет ему: и не восхоте благословения, и удалится от него. И облечеся в клятву яко в ризу, и вниде яко вода во утробу его, и яко елей в кости его. Да будет ему яко риза, в нюже облачится, и яко пояс, имже выну опоясуется. Сие дело оболгающих мя у Господа, и глаголющих лукавая на душу мою. И ты Господи Господи, сотвори со мною имене ради твоего, яко блага милость твоя. Избави мя, яко нищ и убог есмь аз, и сердце мое смятеся внутрь мене. Яко сень внегда уклонитися ей, отяхся, стрясохся яко прузи. Колена моя изнемогоста от поста, и плоть моя изменися елеа ради. И аз бых поношение им: видеша мя, покиваша главами своими. Помози ми Господи Боже мой, и спаси мя по милости твоей. И да разумеют, яко рука твоя сия, и ты Господи, сотворил еси ю. Прокленут тии, и ты благословиши: востающии на мя да постыдятся, раб же твой возвеселится. Да облекутся оболгающии мя в срамоту, и одеждутся яко одеждею студом своим. Исповемся Господеви зело усты моими, и посреде многих восхвалю его. Яко предста одесную убогаго, еже спасти от гонящих душу мою.

*псалом н~:*

Помилуй мя Боже, по велицей милости твоей, и по множеству щедрот твоих очисти беззаконие мое. Наипаче омый мя от беззакония моего, и от греха моего очисти мя. Яко беззаконие мое аз (л. ун~в об.) знаю, и грех мой предо мною есть выну. Тебе единому согреших, и лукавое пред\ тобою сотворих: яко да оправдишися во словесех твоих, и победиши внегда судити ти. Се бо в беззакониих зачат есмь, и во гресех роди мя мати моя. Се бо истину возлюбил еси, безвестная и тайная премудрости твоея явил ми еси. Окропиши мя вссопом, и очищуся: омыеши мя, и паче снега убелюся: Слуху моему даси радость и веселие, возрадуются кости смиренныя. Отврати лице твое от грех моих, и вся беззакония моя очисти. Сердце чисто созижди во мне Боже, и дух прав обнови во утробе моей. Не отвержи мене от лица твоего, и духа твоего святаго не отими от мене. Воздаждь ми радость спасения твоего, и духом владычним утверди мя. Научу беззаконныя путем твоим, и нечестивии к тебе обратятся. Избави мя от кровей Боже, Боже спасения моего, возрадуется язык мой правде твоей. Господи, устне мои отверзеши, и уста моя возвестят хвалу твою. Яко аще бы восхотел еси жертвы, дал бых убо, всесожжения не благоволиши. Жертва Богу дух сокрушен, сердце сокрушенно и смиренно Бог не уничижит. ублажи Господи, благоволением твоим сиона, и да созиждутся стены иерусалимския. Тогда благоволиши жертву правды, возношение и всесожегаемая, тогда возложат на олтарь твой тельцы.

*Слава, и ныне, аллилуиа, трижды.*
Господи помилуй, *трижды.*

*Слава, тропарь, глас з~:*

Господи, осудиша тя иудее на смерть, жизнь всех, иже чермное море жезлом прошедшии, на кресте тя (л. ун~г) пригвоздиша: и иже от камене мед ссавшии, желчь тебе принесоша. но волею претерпел еси, да нас свободиши от работы вражия, Христе Боже, слава тебе.

*И ныне, Богородичен:*
Богородице ты еси лоза:

*И поем три тропари от двунадесяти, повторяюще я.*

*Глас и~.*

Страха ради иудейскаго, друг твой и ближний петр отвержеся тебе Господи, и рыдая сице вопияше: слез моих не премолчи, рех бо сохранити веру щедре, и не сохраних: и наше покаяние такожде приими, и помилуй нас.

*Паки тойже.*

*Таже стих:*
Глаголы моя внуши Господи:

Прежде честнаго твоего креста, воином ругающымся тебе Господи, умная воинства дивляхуся: обложился бо еси венцем поругания, землю живописавый цветы, багряницею поругания одеялся еси, облаки одеваяй твердь. таковым бо смотрением разумеся твое благоутробие Христе, велия твоя милость, слава тебе.

*Стих:*
Вонми гласу моления моего.

*И паки тойже.*

*Слава, глас е~:*
Влекомь на крест сице вопиял еси Господи: за кое дело хощете мя распяти иудее; яко разслабленныя вашя стягнух, зане мертвецы аки от сна возставих, кровоточивую исцелих, хананею помиловах. за кое дело хощете мя убити иудее; но узрите, в негоже ныне прободаете Христа, беззаконнии.

*И ныне, паки тойже:*

*Прокимен, глас д~:*
Яко аз на раны готов, и болезнь моя предо мною есть выну. *Стих:*
Господи, да не яростию твоею обличиши мене, ниже гневом твоим накажеши мене. (л. ун~г об.)

*Пророчества исаиина чтение. [Глава и~, ст. д~- а~и.]*

Господь дает мне язык научения, еже разумети, егда подобает рещи слово: положи мя утро утро, приложи ми ухо еже слышати. И наказание господне отверзает уши мои, аз же не противлюся, ни противоглаголю. Плещи мои вдах на раны и ланите мои на заушения, лица же моего не отвратих от студа заплеваний. И Господь Господь помощник ми бысть: сего ради не усрамихся, но положих лице свое аки твердый камень, и разумех, яко не постыждуся. Зане приближается оправдавый мя: кто пряйся со мною; да сопротивостанет мне купно: и кто судяйся со мною; да приближится ко мне. Се Господь Господь поможет ми: кто озлобит мя; се вси вы яко риза обетшаете, и яко молие из\ъяст вы. Кто в вас бояйся Господа; да послушает гласа отрока его: ходящии во тьме, и несть им света: надейтеся на имя господне, и утвердитеся о Бозе. Се вси вы огнь раждизаете, и укрепляете пламень: ходите светом огня вашего, и пламенем, егоже разжегосте: мене ради быша сия вам, в печали успнете.

*Таже апостол, к римляном послания, зачало п~и от полу.*

Братие, Христос сущым нам немощным, по времени за нечестивых умре. Едва бо за праведника кто умрет: за благаго бо негли кто и дерзнет умрети: Составляет же свою любовь в нас Бог, яко еще грешником сущым нам, Христос за ны умре. Много же убо паче оправдани бывше ныне кровию его, спасемся им от гнева. Аще бо врази бывше, примирихомся Богу смертию сына его, множае паче примирившеся, спасемся в животе его. (л. ун~д)

*Евангелие от марка, зачало кс~з, кс~з и кс~и, в ряд.*
Во время оно, совет сотвориша архиереи со старцы: *Конец:*
Яже взыдоша с ним во иерусалим. *И посем чтем по сказании, еже от матфеа, слово крестное. Таже:*
Господь Бог благословен: Трисвятое. *И по*
отче наш: *Кондак:*
Нас ради распятаго: Господи помилуй, *м~. Молитва:*
Иже на всякое время: Господи помилуй, *трижды. Слава, и ныне:*
Честнейшую херувим: Именем господним благослови отче. *Иерей:*
Боже, ущедри ны:

Владыко Боже отче вседержителю, Господи сыне единородный Иисусе Христе, и святый душе, едино божество, едина сила, помилуй мя грешнаго и имиже веси судьбами, спаси мя недостойнаго раба твоего, яко благословен еси во веки веков, аминь.

*%[И абие поем шестый час.%]*

*Глаголем:*
Приидите поклонимся: *трижды. И псалмы.*

*псалом н~г:*

Боже, во имя твое спаси мя, и в силе твоей суди ми. Боже, услыши молитву мою, внуши глаголы уст моих. Яко чуждии восташа на мя, и крепцыи взыскаша душу мою, и не предложиша Бога пред\ собою. Се бо Бог помогает ми, и Господь заступник души моей. Отвратит злая врагом моим, истиною твоею потреби их. Волею пожру тебе, исповемся имени твоему Господи, яко благо. Яко от всякия печали избавил мя еси, и на враги моя воззре око мое.

*псалом рл~ф:*

Изми мя Господи, от человека лукава, от мужа неправедна избави мя. Иже помыслиша неправду в сердце, весь день ополчаху брани. Из\ъостриша язык (л. ун~д об.) свой яко змиин, яд аспидов под\ устнами их. Сохрани мя Господи из\ руки грешничи, от человек неправедных изми мя, иже помыслиша запяти стопы моя. Скрыша гордии сеть мне, и ужы препяша сеть ногама моима: При стези соблазны положиша ми. Рех Господи: Бог мой еси ты, внуши Господи глас моления моего. Господи Господи, сило спасения моего, осенил еси над\ главою моею в день брани. Не предаждь мене Господи от желания моего грешнику: помыслиша на мя, не остави мене, да не когда вознесутся. Глава окружения их, труд устен их покрыет я. Падут на них углия огненная: низложиши я в страстех, и не постоят. Муж язычен не исправится на земли: мужа неправедна злая уловят во истление. Познах, яко сотворит Господь суд нищым, и месть убогим. обаче праведнии исповедятся имени твоему, и вселятся правии с лицем твоим.

*псалом ч~:*

Живый в помощи вышняго, в крове Бога небеснаго водворится. Речет Господеви: заступник мой еси, и прибежище мое, Бог мой, и уповаю на него. Яко той избавит тя от сети ловчи, и от словесе мятежна. Плещма своима осенит тя, и под\ криле его надеешися: оружием обыдет тя истина его. Не убоишися от страха нощнаго, от стрелы летящия во дни: От вещи во тьме преходящия, от сряща и беса полуденнаго. Падет от страны твоея тысяща, и тьма одесную тебе, к тебе же не приближится. обаче очима твоима смотриши, и воздаяние грешников узриши. Яко ты Господи, упование мое, вышняго положил еси прибежище твое. Не приидет к тебе зло, (л. ун~е) и рана не приближится телеси твоему. Яко ангелом своим заповесть о тебе, сохранити тя во всех путех твоих. На руках возмут тя, да не когда преткнеши о камень ногу твою. На аспида и василиска наступиши, и попереши льва и змия. Яко на мя упова, и избавлю и, покрыю и, яко позна имя мое. Воззовет ко мне, и услышу его: с ним есмь в скорби, изму его, и прославлю его: Долготою дней исполню его, и явлю ему спасение мое.

*Слава, и ныне, аллилуиа, трижды.*
Господи помилуй, *трижды.*

*Слава, тропарь, глас в~:*

Спасение соделал еси посреде земли Христе Боже, на кресте пречистеи руце твои простерл еси, собирая вся языки, зовущыя: Господи, слава тебе.

*И ныне, Богородичен:*
Яко не имамы дерзновения:

*И поем г~ тропари от двунадесяти, глас и~, повторяюще я.*

Сия глаголет Господь иудеом: людие мои, что сотворих вам; или чим вам стужих; слепцы вашя просветих, прокаженныя очистих: мужа суща на одре исправих. людие мои, что сотворих вам; или что мне воздасте; за манну желчь, за воду оцет: за еже любити мя, ко кресту мя пригвоздисте. ктому не терплю прочее, призову моя языки, и тии мя прославят со отцем и духом, и аз им дарую живот вечный.

*Стих:*
Даша в снедь мою желчь, и в жажду мою напоиша мя оцта.

Законоположницы Исраилевы, иудее и фарисее, лик апостольский вопиет к вам: се храм, егоже вы разористе: се агнец, егоже вы распясте, гробу предасте: но властию (л. ун~е) своею воскресе. не льститеся иудее: той бо есть, иже в мори спасый, и в пустыни питавый, той есть живот, и свет, и мир мирови.

*Стих:*
Спаси мя Боже, яко внидоша воды до души моея.

*Паки туюжде стихиру.*

*Слава, глас е~:*
Приидите Христоноснии людие, видим, что совеща иуда предатель, со священники беззаконными, на Cпаса нашего: днесь повинна смерти, безсмертнаго слова сотвориша, и пилату предавше, на месте лобнем распяша. и сия стражда вопияше Спас наш, глаголя: остави им отче грех сей, да разумеют языцы из\ мертвых мое воскресние.

*И ныне, тойже:*

*Прокимен, глас д~:*
Господи Господь наш, яко чудно имя твое по всей земли. *Стих:*
Яко взятся великолепие твое превыше небес.

*Пророчества исаиина чтение. [Гл. н~в, ст. г~и- е~и: гл. н~г, ст. а~-в~и: гл. н~д, ст. а~.]*

Тако глаголет Господь: се уразумеет отрок мой, и вознесется и прославится зело. Якоже ужаснутся о тебе мнози, тако обезславится от человек вид твой, и слава твоя от сынов человеческих. Тако удивятся языцы мнози о нем, и заградят царие уста своя: яко имже не возвестися о нем, узрят, и иже не слышаша, уразумеют. Господи, кто верова слуху нашему; и мышца господня кому открыся; Возвестихом, яко отроча пред\ ним, яко корень в земли жаждущей, несть вида ему, ниже славы: и видехом его, и не имяше вида, ни доброты: Но вид его безчестен, умален паче всех сынов (л. ун~з) человеческих: человек в язве сый, и ведый терпети болезнь, яко отвратися лице его, безчестно бысть и не вменися. Сей грехи нашя носит, и о нас болезнует, и мы вменихом его быти в труде, и в язве от Бога, и во озлоблении. Той же язвен бысть за грехи нашя, и мучен бысть за беззакония наша, наказание мира нашего на нем, язвою его мы исцелехом. Вси яко овцы заблудихом: человек от пути своего заблуди, и Господь предаде его грех ради наших. И той, зане озлоблен бысть, не отверзает уст своих: яко овча на заколение ведеся, и яко агнец пред\ стригущим его безгласен, тако не отверзает уст своих. Во смирении его суд его взятся, род же его кто исповесть; яко вземлется от земли живот его, ради беззаконий людей моих ведеся на смерть. И дам лукавыя вместо погребения его, и богатыя вместо смерти его: яко беззакония не сотвори, ниже обретеся лесть во устех его. И Господь хощет очистити его от язвы: аще дастся о гресе, душа ваша узрит семя долгоживотное. И хощет Господь рукою своею отяти болезнь от души его, явити ему свет, и создати разумом, оправдати праведнаго благослужаща многим, и грехи их той понесет. Сего ради той наследит многих, и крепких разделит корысти: зане предана бысть на смерть душа его, и со беззаконными вменися, и той грехи многих вознесе, и за беззакония их предан бысть. Возвеселися неплоды нераждающая, возгласи и возопий нечревоболевшая, яко многа чада пустыя паче, нежели имущия мужа. (л. ун~з об.)

*Апостол ко евреем, зачало т~з:*

Братие, святяй и освящаемии от единаго вси: еяже ради вины не стыдится братию нарицати их, глаголя: Возвещу имя твое братии моей, посреде церкве воспою тя. И паки: аз буду надеяся нань. и паки: се аз и дети, яже ми дал есть Бог. Понеже убо дети приобщишася плоти и крови, и той приискренне приобщися техже, да смертию упразднит имущаго державу смерти, сиречь диавола: И избавит сих, елицы страхом смерти чрез\ все житие повинни беша работе. Не от ангел убо когда приемлет, но от семене авраамова приемлет. Отнюдуже должен бе по всему подобитися братии, да милостив будет и верен первосвященник в тех, яже к Богу, во еже очистити грехи людския. В немже бо пострада, сам искушен быв, может и искушаемым помощи.

*Таже евангелие от луки, зачало ра~и.*
Во время оно, ведяху со Иисусом и ина два злодея: *Конец: От*
галилеи зряще сих. *И посем чтение. Таже,*
Скоро да предварят ны: Трисвятое. *По*
отче наш, *кондак:*
Нас ради распятаго: Господи помилуй, *м~. И молитва:*
Иже на всякое время: Господи помилуй, *трижды: Слава, и ныне:*
Честнейшую херувим: Именем господним благослови отче. *Священник:*
Боже ущедри ны:

*Таже, молитва святаго великаго василиа:*

Боже и Господи сил, и всея твари содетелю, иже за милосердие безприкладныя милости твоея, единороднаго сына твоего, Господа нашего Иисуса Христа низпославый на спасение рода нашего: и честным его крестом, рукописание грех наших растерзавый, и победивый тем начала и власти тьмы: сам Владыко (л. ун~з) человеколюбче, приими и нас грешных благодарственныя сия и молебныя молитвы, и избави нас от всякаго всегубительнаго и мрачнаго прегрешения, и всех озлобити нас ищущих, видимых и невидимых враг. пригвозди страху твоему плоти нашя, и не уклони сердец наших в словеса, или помышления лукавствия, но любовию твоею уязви душы нашя: да к тебе всегда взирающе, и еже от тебе светом наставляеми, тебе неприступнаго и присносущнаго зряще света, непрестанное тебе исповедание, и благодарение возсылаем безначальному отцу, со единородным твоим сыном, и всесвятым, и благим, и животворящим твоим духом, ныне и присно, и во веки веков, аминь.

*%[Совокупляем же и девятый час.%]*

*Глаголем:*
Приидите поклонимся: *трижды. псалом кс~и:*

Спаси мя Боже, яко внидоша воды до души моея. углебох в тимении глубины, и несть постояния: приидох во глубины морския, и буря потопи мя. утрудихся зовый, измолче гортань мой, исчезосте очи мои, от еже уповати ми на Бога моего. умножишася паче влас главы моея ненавидящии мя туне, укрепишася врази мои, изгонящии мя неправедно: яже не восхищах, тогда воздаях. Боже, ты уведел еси безумие мое, и прегрешения моя от тебе не утаишася. Да не постыдятся о мне терпящии тебе Господи, Господи сил: ниже да посрамятся о мне ищущии тебе Боже (л. ун~з об.) Исраилев. Яко тебе ради претерпех поношение, покры срамота лице мое. Чуждь бых братии моей, странен сыновом матере моея. Яко ревность дому твоего снеде мя, и поношения поносящих ти нападоша на мя. И покрых постом душу мою, и бысть в поношение мне. И положих одеяние мое вретище, и бых им в притчу. О мне глумляхуся седящии во вратех, и о мне пояху пиющии вино. аз же молитвою моею к тебе Боже, время благоволения: Боже, во множестве милости твоея услыши мя, во истине спасения твоего. Спаси мя от брения, да не углебну: да избавлюся от ненавидящих мя, и от глубоких вод. Да не потопит мене буря водная, ниже да пожрет мене глубина, ниже сведет о мне ровенник уст своих. услыши мя Господи, яко блага милость твоя, по множеству щедрот твоих призри на мя. Не отврати лица твоего от отрока твоего, яко скорблю, скоро услыши мя. Вонми души моей, и избави ю: враг моих ради избави мя. Ты бо веси поношение мое, и студ мой, и срамоту мою, пред\ тобою вси оскорбляющии мя. Поношение чаяше душа моя и страсть: и ждах соскорбящаго, и не бе, и утешающих, и не обретох. И даша в снедь мою желчь, и в жажду мою напоиша мя оцта. Да будет трапеза их пред\ ними в сеть, и в воздаяние, и в соблазн. Да помрачатся очи их, еже не видети, и хребет их выну сляцы. Пролей на ня гнев твой, и ярость гнева твоего да постигнет их. Да будет двор их пуст, и в жилищах их да не будет живый. Зане егоже ты поразил еси, тии погнаша, и к (л. ун~и) болезни язв моих приложиша. Приложи беззаконие к беззаконию их, и да не внидут в правду твою. Да потребятся от книги живых, и с праведными да не напишутся. Нищ и боляй есмь аз, спасение твое Боже да приимет мя. Восхвалю имя Бога моего с песнию, возвеличу его во хвалении. И угодно будет Богу паче тельца юна, роги износяща и пазнокти. Да узрят нищии, и возвеселятся: взыщите Бога, и жива будет душа ваша. яко услыша убогия Господь, и окованныя своя не уничижи. Да восхвалят его небеса и земля, море и вся живущая в нем. Яко Бог спасет сиона, и созиждутся гради иудейстии: и вселятся тамо, и наследят и. И семя рабов твоих удержит и, и любящии имя твое вселятся в нем.

*псалом кс~ф:*

Боже, в помощь мою вонми, Господи, помощи ми потщися. Да постыдятся и посрамятся ищущии душу мою, да возвратятся вспять, и постыдятся хотящии ми злая. Да возвратятся абие стыдящеся, глаголющии ми: благоже благоже. Да возрадуются и возвеселятся о тебе вси ищущии тебе Боже: и да глаголют выну, да возвеличится Господь, любящии спасение твое. аз же нищ есмь и убог: Боже, помози ми, помощник мой, и избавитель мой еси ты, Господи не закосни.

*псалом п~е:*

Приклони Господи ухо твое, и услыши мя, яко нищ и убог есмь аз. Сохрани душу мою, яко преподобен есмь: спаси раба твоего Боже мой, уповающаго на тя. Помилуй мя Господи, яко к тебе (л. ун~и об.) воззову весь день. Возвесели душу раба твоего, яко к тебе взях душу мою. Яко ты Господи благ и кроток, и многомилостив всем призывающым тя. Внуши Господи молитву мою, и вонми гласу моления моего. В день скорби моея воззвах к тебе, яко услышал мя еси. Несть подобен тебе в бозех Господи, и несть по делом твоим. Вси языцы, елики сотворил еси, приидут, и поклонятся пред\ тобою Господи, и прославят имя твое: яко велий еси ты, и творяй чудеса, ты еси Бог един. Настави мя Господи на путь твой, и пойду во истине твоей: да возвеселится сердце мое боятися имене твоего. Исповемся тебе Господи Боже мой всем сердцем моим, и прославлю имя твое в век. Яко милость твоя велия на мне, и избавил еси душу мою от ада преисподнейшаго. Боже, законопреступницы восташа на мя, и сонм державных взыскаша душу мою, и не предложиша тебе пред\ собою. И ты Господи Боже мой, щедрый и милостивый, долготерпеливый и многомилостивый и истинный, Призри на мя и помилуй мя, даждь державу твою отроку твоему, и спаси сына рабы твоея. Сотвори со мною знамение во благо, и да видят ненавидящии мя, и постыдятся: яко ты Господи помогл ми, и утешил мя еси.

*Слава, и ныне, аллилуиа, трижды.*
Господи помилуй, *трижды.*

*Слава, тропарь, глас и~:*
Видя разбойник начальника жизни на кресте висяща, глаголаше: аще не бы Бог был воплощься, иже с нами распныйся, не бы солнце лучы [своя] потаило, ниже бы земля трепещущи тряслася. но вся терпяй, помяни мя Господи во царствии твоем. (л. ун~ф)

*И ныне, Богородичен:*
Иже нас ради рождейся от Девы:

*И поем тропари три от двунадесяти, глас з~:*

ужас бе видети, небесе и земли творца на кресте висяща, солнце померкшее, день же паки в нощь преложшийся, и землю из\ гробов возсылающу телеса мертвых: с нимиже покланяемся тебе, спаси нас. *Дважды.*

*Стих:*
Разделиша ризы моя себе, и о одежди моей меташа жребий.

*Глас в~:*
Егда на кресте пригвоздиша беззаконнии Господа славы, вопияше к ним: чим вас оскорбих; или о чем прогневах; прежде мене кто вас избави от скорби; и ныне что мне воздаете, злая за благая; за столп огненный, на кресте мя пригвоздисте: за облак, гроб мне ископасте: за манну, желчь мне принесосте: за воду, оцтом мя напоисте. прочее призову языки, и тии мя прославят со отцем и со святым духом.

*Стих:*
Даша в снедь мою желчь, и в жажду мою напоиша мя оцта.

*И паки тойже.*

*Слава, глас з~:*
Днесь висит на древе, иже на водах землю повесивый: венцем от терния облагается, иже ангелов царь: в ложную багряницу облачится, одеваяй небо облаки: заушение прият, иже во иордане свободивый адама: гвоздьми пригвоздися жених церковный: копием прободеся сын Девыя. покланяемся страстем твоим Христе: покланяемся страстем твоим Христе: покланяемся страстем твоим Христе: покажи нам и славное твое воскресние.

*И ныне, тойже.*
(л. ун~ф об.)

*Прокимен, глас з~:*
Рече безумен в сердце своем: несть Бог. *Стих:*
Несть творяй благостыню:

*Пророчества иеремиина чтение.*
Господи, скажи ми, и уразумею, тогда видех: *Ищи в четверток великий на а~-м часе, лист у~л на об. Конец же ея: И*
когождо в землю свою.

*Апостол ко евреом, зачало тк~д:*

Братие, имуще дерзновение входити во святая кровию Иисус Христовою, путем новым и живым, Егоже обновил есть нам завесою, сиречь плотию своею: И иереа велика над\ домом божиим: Да приступаем со истинным сердцем во извещении веры, окроплени сердца от совести лукавыя, и измовени телеса водою чистою. Да держим исповедание упования неуклонное: верен бо есть обещавый. И да разумеваем друг друга в поощрении любве, и добрых дел: Не оставляюще собрания своего, якоже есть неким обычай, но [друг друга] подвизающе: и толико паче, елико видите приближающся день [судный]. Волею бо согрешающым нам по приятии разума истины, ктому о гресех не обретается жертва. Страшно же некое чаяние суда, и огня ревность, поясти хотящаго сопротивныя. Отверглся кто закона моисеова, без\ милосердия при двою или триех свидетелех умирает: Колико, мните, горшия сподобится муки, иже сына божия поправый, и кровь заветную скверну возмнив, в нейже освятися, и духа благодати укоривый; Вемы бо рекшаго: мне отмщение, аз воздам, глаголет Господь. и паки: яко судит Господь людем своим. Страшно есть еже впасти в руце Бога живаго. (л. у~кс)

*Евангелие от иоанна, зачало н~ф, кс~, кс~а:*
Во время оно, ведоша Иисуса от каиафы в претор: *Конец:*
Воззрят нань, егоже прободоша. *Таже предлагается чтение: Слово крестное. Таже,*
Не предаждь нас до конца: Трисвятое. *По*
отче наш: *Кондак,*
Нас ради распятаго: Господи помилуй, *м~. Молитва:*
Иже на всякое время: Господи помилуй, *трижды. Слава, и ныне,*
Честнейшую херувим: Именем господним благослови отче. *Иерей:*
Боже ущедри ны:

*И молитва:*

Владыко Господи Иисусе Христе Боже наш, долготерпевый о наших согрешениих, и даже до нынешняго часа приведый нас, воньже на животворящем древе вися, благоразумному разбойнику, иже в рай путесотворил еси вход, и смертию смерть разрушил еси, очисти нас грешных, и недостойных раб твоих: согрешихом бо и беззаконновахом, и несмы достойни возвести очеса наша, и воззрети на высоту небесную, зане оставихом путь правды твоея, и ходихом в волях сердец наших. но молим твою безмерную благость, пощади нас Господи, по множеству милости твоея, и спаси нас имене твоего ради святаго, яко исчезоша в суете дние наши. изми нас из\ руки сопротивнаго, и остави нам грехи нашя, и умертви плотское наше мудрование, да ветхаго отложивше человека, в новаго облецемся, и тебе поживем нашему владыце и благодетелю: и тако твоим последующе повелением, в вечный покой достигнем, идеже есть всех веселящихся жилище. ты бо еси воистинну истинное веселие, и радость любящих тя Христе Боже наш, и тебе славу возсылаем, со безначальным твоим отцем, и пресвятым, и благим, и (л. у~кс об.) животворящим твоим духом, ныне и присно, и во веки веков, аминь.

*Таже блаженны скоро:*
Во царствии твоем егда приидеши: *Слава, и ныне:*
Помяни нас Господи: Лик небесный: *Слава:*
Лик святых ангел: *И ныне:*
Верую во единаго Бога: Ослаби, остави: *Посем,*
отче наш: *И кондак:*
Нас ради распятаго: Господи помилуй, *м~. И молитва:*
Всесвятая Троице: *Таже,*
Буди имя господне: *трижды. Слава, и ныне:*
Благословлю Господа на всякое время: *И отпуст.*

[зри] *Подобает же и сие ведати, яко прияхом в палестине, в сей святый день великаго пятка, не творити преждеосвященную, ниже паки совершенную литургию, но ниже трапезу поставляем, ниже ядим в сей день распятия. Аще же кто будет многонемощен, или престарелся, и не могий пребыти постен, дается ему хлеб и вода, по захождении солнца. Сице бо прияхом от святых заповедей святых апостол, не ясти в великий пяток. господне бо слово, еже рече к фарисеом Господь: яко егда отимется от них жених, тогда постятся в тыя дни. зде блаженнейшии апостоли восприяша, и сие обрящеши во апостольских преданиих. внимательно сия проходя. Но и правильное послание святейшаго архиепископа александрийскаго дионисиа, яве сие предпоставляет.*

*%[Во святый и великий пяток вечера,%]*

*о десятом часе дне клеплет. И благословившу священнику, начинающуся светильничному, на*
Господи воззвах, *поставим стихов з~: и поем стихиры самогласны.*

*Глас а~:*
Вся тварь изменяшеся страхом, зрящи тя на кресте висима Христе: солнце омрачашеся, и (л. укс~а) земли основания сотрясахуся, вся сострадаху создавшему вся. волею нас ради претерпевый, Господи слава тебе. *Дважды.*

*Глас в~:*
Людие злочестивии и беззаконнии, вскую поучаются тщетным; вскую живота всех на смерть осудиша; велие чудо, яко создатель мира в руки беззаконных предается, и на древо возвышается человеколюбец, да яже во аде юзники свободит, зовущыя: долготерпеливе Господи, слава тебе.

Днесь зрящи тя непорочная Дева, на кресте слове возвышаема, рыдающи матернею утробою, уязвляшеся сердцем горце, и стенящи болезненно из\ глубины души, лице со власы терзающи. темже и перси биющи взываше жалостно: увы мне, божественное чадо! увы мне, свете мира, что зашел еси от очию моею, агнче божий; темже воинства безплотных, трепетом содержими бяху, глаголюще: непостижиме Господи, слава тебе.

На древе видящи висима Христе, тебе всех зиждителя и Бога, безсеменно рождшая тя вопияше горько: сыне мой, где доброта зайде зрака твоего; не терплю зрети тя неправедно распинаема. потщися убо востани, яко да вижу и аз твое из\ мертвых тридневное воскресние.

*Глас з~:*
Днесь Владыка твари предстоит пилату, и кресту предается зиждитель всех, яко агнец приводимь своею волею: гвоздьми пригвождается, и в ребра прободается, и губою напояется манну одождивый, по ланите заушается избавитель мира, и от своих раб поругается создатель всех. о владычняго человеколюбия! о распинающих моляше своего отца, глаголя: (л. укс~а об.) отче, остави им грех сей: не ведят бо беззаконнии, что неправедное содевают.

*Слава, глас тойже: О*
како беззаконное сонмище, царя твари осуди на смерть, не устыдевся благодеяния, яже воспоминая пред\ъутверждаше, глаголя к ним: людие мои, что сотворих вам; не чудес ли исполних иудею; не мертвецы ли воскресих единем словом; не всякую ли болезнь исцелих и недуг; что убо ми воздаете; вскую не помните мя; за исцеления раны мне наложивше, за живот умерщвляюще, вешающе на древе, яко злодея, благодетеля: яко беззаконна, законодавца: яко осужденна, всех царя. долготерпеливе Господи, слава тебе.

*И ныне, глас тойже:*
Страшное и преславное таинство днесь действуемо зрится: неосязаемый удержавается: вяжется, разрешаяй адама от клятвы: испытуяй сердца и утробы, неправедно испытуется: в темнице затворяется, иже бездну затворивый: пилату предстоит, емуже трепетом предстоят небесныя силы: заушается рукою создания создатель: на древо осуждается, судяй живым и мертвым: во гробе заключается разоритель ада. иже вся терпяй милосердно, и всех спасый от клятвы, незлобиве Господи, слава тебе.

*Вход со евангелием.*
Свете тихий: *Прокимен, глас д~:*
Разделиша ризы моя себе, и о одежди моей меташа жребий. *Стих:*
Боже Боже мой, вонми ми, вскую оставил мя еси;

*Исхода чтение. [Глава л~г, ст. а~и-к~г].*

Глагола Господь к моисею лицем к лицу, якоже аще бы кто возглаголал к своему другу, и отпущашеся в полк: слуга же иисус сын навин, (л. укс~в) юноша не исхождаше из\ скинии. И рече моисей ко Господу: се ты мне глаголеши, изведи люди сия, ты же не явил ми еси, кого послеши со мною. ты же мне рекл еси: вем тя паче всех, и благодать имаши у мене. Аще убо обретох благодать пред\ тобою, яви ми тебе самаго, да разумно вижду тя: яко да обрет буду благодать пред\ тобою, и да познаю, яко людие твои язык велик сей. И глагола [ему Господь] аз сам пред\ъиду пред\ тобою, и упокою тя. И рече к нему моисей: аще сам ты не идеши с нами, да не изведеши мя отсюду. И како ведомо будет воистинну, яко обретох благодать у тебе, аз же и людие твои, точию идущу ти с нами; и прославлен буду, аз же и людие твои, паче всех язык, елицы суть на земли; Рече же Господь к моисею: и сие тебе слово, еже рекл еси, сотворю: обрел бо еси благодать предо мною, и вем тя паче всех. И глагола моисей: покажи ми славу твою. И рече [Господь к моисею]: аз пред\ъиду пред\ тобою славою моею, и воззову о имени моем, Господь пред\ тобою: и помилую, егоже аще милую: и ущедрю, егоже аще щедрю. И рече: не возможеши видети лица моего, не бо узрит человек лице мое, и жив будет. И рече Господь: се место у мене, и станеши на камени. Егда же прейдет слава моя, и положу тя в разселине камене, и покрыю рукою моею над\ тобою, дондеже мимоиду. И отиму руку мою, и тогда узриши задняя моя: лице же мое не явится тебе.

*Прокимен, глас д~:*
Суди Господь обидящыя мя, побори борющыя мя. *Стих:*
Приими оружие и щит, и востани в помощь мою. (л. укс~в об.)

*Иова чтение. [Глава м~в, ст. в~и-к~.]*

Господь благослови последняя иовля, неже прежняя: бяху же скоти его, овец четыренадесять тысящ, вельблюдов шесть тысящ, супруг волов тысяща, ослиц стадных тысяща. Родиша же ся ему сынове седмь, и дщери три. И нарече первую убо, день: вторую же кассию: третию же, амалфеев рог. И не обретошася подобнии в лепоте дщерем иовлевым в поднебесней: даде же им отец наследие в братии их. Поживе же иов по язве лет сто седмьдесят: всех же лет поживе двести четыредесять осмь. и виде иов сыны своя, и сыны сынов своих, даже до четвертаго рода: И скончася иов стар, и исполнь дней. писано же есть паки, востати ему, с нимиже Господь возставит и: тако толкуется от сирския книги. В земли убо живый авситидийстей, на пределех идумеи и аравии: прежде же бяше имя ему иовав. Взем же жену аравляныню, роди сына, емуже имя еннон. Бе же той отца убо зарефа, исавовых сынов сын, матере же восорры, якоже быти ему пятому от авраама.

*Пророчества исаиина чтение. [Глава н~в, ст. г~и- е~и, глава н~г, ст. а~-в~и, глава н~д, ст. а~.]*

Тако глаголет Господь: се уразумеет отрок мой, и вознесется и прославится зело. Якоже ужаснутся о тебе мнози, тако обезславится от человек вид твой, и слава твоя от сынов человеческих. Тако удивятся языцы мнози о нем, и заградят царие уста своя. яко имже не возвестися о нем, узрят, и иже не слышаша, уразумеют. Господи, кто верова слуху нашему; и мышца (л. укс~г) господня кому открыся; Возвестихом, яко отроча пред\ ним, яко корень в земли жаждущей, несть вида ему, ниже славы: и видехом его, и не имяше вида, ни доброты: Но вид его безчестен, умален паче всех сынов человеческих: человек в язве сый, и ведый терпети болезнь, яко отвратися лице его, безчестно бысть и не вменися. Сей грехи нашя носит, и о нас болезнует, и мы вменихом его быти в труде, и в язве от Бога, и во озлоблении. Той же язвен бысть за грехи нашя, и мучен бысть за беззакония нашя, наказание мира нашего на нем, язвою его мы исцелехом. Вси яко овцы заблудихом: человек от пути своего заблуди, и Господь предаде его грех ради наших. И той, зане озлоблен бысть, не отверзает уст своих: яко овча на заколение ведеся, и яко агнец пред\ стригущим его безгласен, тако не отверзает уст своих. Во смирении его суд его взятся, род же его кто исповесть; яко вземлется от земли живот его, ради беззаконий людей моих ведеся на смерть. И дам лукавыя вместо погребения его. и богатыя вместо смерти его: яко беззакония не сотвори, ниже обретеся лесть во устех его. И Господь хощет очистити его от язвы: аще дастся о гресе, душа ваша узрит семя долгоживотное. И хощет Господь рукою своею отяти болезнь от души его, явити ему свет, и создати разумом, оправдати праведнаго благослужаща многим, и грехи их той понесет. Сего ради той наследит многих, и крепких разделит корысти: зане предана бысть на смерть душа его, и со (л. укс~г об.) беззаконными вменися, и той грехи многих вознесе, и за беззакония их предан бысть. Возвеселися неплоды нераждающая, возгласи и возопий нечревоболевшая, яко многа чада пустыя паче, нежели имущия мужа.

*Прокимен апостола, глас з~:*
Положиша мя в рове преисподнем, в темных и сени смертней. *Стих:*
Господи Боже спасения моего, во дни воззвах и в нощи пред\ тобою. *Апостол к коринфяном, зачало рк~е:*
Братие, слово крестное: *Конец: И*
сего распята. *Аллилуиа, глас а~:*
Спаси мя Боже, яко внидоша воды до души моея. *Стих:*
Поношение чаяше душа моя и страсть. *Стих:*
Да помрачатся очи их, еже не видети. *Евангелие от матфеа, зачало р~и:*
Во время оно, совет сотвориша вси архиерее: *Конец:*
Прямо гроба. *Таже, обычная ектениа:*
Рцем вси от всея души: *И потом,*
Сподоби Господи: Исполним вечернюю молитву: *И прочая. И по возгласе поем от стиховных стихир подобны д~.*

*Глас в~:*
Егда от древа тя мертва, аримафей снят всех живота, смирною и плащаницею тя Христе обвив, и любовию подвизашеся, сердцем и устнами тело нетленное твое облобызати. обаче одержимь страхом, радуяся вопияше ти: слава снизхождению твоему, человеколюбче.

*Стих:*
Господь воцарися, в лепоту облечеся.

Егда во гробе нове за всех положился еси, избавителю всех, ад всесмехливый видев тя ужасеся, вереи сокрушишася, сломишася врата, гроби отверзошася, мертвии восташа. тогда адам благодарственно радуяся вопияше тебе: слава снизхождению твоему, человеколюбче.

*Стих:*
Ибо утверди вселенную, яже не подвижится.

Егда во гробе плотски хотя заключился еси, иже естеством божества пребываяй неописанный, и неопределенный, смерти заключил еси сокровища, и адова (л. укс~д) вся истощил еси Христе царствия: тогда и субботу сию божественнаго благословения и славы, и твоея светлости сподобил еси.

*Стих:*
Дому твоему подобает святыня Господи, в долготу дний.

Егда силы зряху тя Христе, яко прелестника от беззаконных оклеветаема, ужасахуся неизглаголанному долготерпению твоему, и камень гроба руками запечатанный, имиже твоя нетленная ребра прободоша. обаче нашему спасению радующеся вопияху ти: слава снизхождению твоему, человеколюбче.

*Слава, и ныне, глас е~:*
Тебе одеющагося светом яко ризою снем иосиф с древа с никодимом, и видев мертва нага непогребена, благосердный плачь восприим, рыдая глаголаше: увы мне сладчайший Иисусе, егоже вмале солнце на кресте висима узревшее мраком облагашеся, и земля страхом колебашеся, и раздирашеся церковная завеса: но се ныне вижу тя, мене ради волею под\ъемша смерть. како погребу тя Боже мой, или какою плащаницею обвию; коима ли рукама прикоснуся нетленному твоему телу; или кия песни воспою твоему исходу щедре, величаю страсти твоя, песнословлю и погребение твое со воскреснием, зовый: Господи слава тебе.

*Таже,*
Ныне отпущаеши: Трисвятое. *По*
отче наш:

*Тропарь, глас в~:*
Благообразный иосиф с древа снем пречистое тело твое, плащаницею чистою обвив, и вонями во гробе нове покрыв положи.

*Другий тропарь:*
Мироносицам женам при гробе представ ангел вопияше: мира мертвым суть прилична, Христос же истления явися чуждь.

Премудрост, *и отпуст.*

