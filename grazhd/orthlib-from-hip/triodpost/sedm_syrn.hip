<::лат> OCR:

<::рус> Библиотека святоотеческой литературы

<::лат> http://orthlиb.rу

<::слав>

(л. л~д об.)

*%[В неделю вечера%],*

*на*
Господи воззвах, *поем яко обычно, стихиры осмогласника г~: и минеи настоящаго святаго г~. Слава, и ныне, Богородичен.*

*На стиховне же оставляется осмогласник, и поем самогласен дне, оба лика вкупе. Глас и~:*

Ласкосердствовавше первую под\ъяхом наготу, победившеся горьким вкусом, и от Бога изгнани быхом. но возведемся к покаянию, и чувства очистим, к нимже брань, вход поста творяще: надеждею благодати сердца извествующе, не брашны, в нихже не пользовашася ходившии. и снестся нами агнец божий, во священной и светоносной нощи воскресния, нас ради приведеное (л. л~е) заколение, ученком приобщенное в вечер таинства, и тьму разоряющее неведения светом его воскресния.

*Стих:*
К тебе возведох очи мои, живущему на небеси. се яко очи раб в руку господий своих, яко очи рабыни в руку госпожи своея: тако очи наши ко Господу Богу нашему, дондеже ущедрит ны.

*И паки тойже самогласен:*
Ласкосердствовавше:

*Стих в~:*
Помилуй нас Господи, помилуй нас, яко по многу исполнихомся уничижения: наипаче наполнися душа наша поношения гобзующих, и уничижения гордых.

*И поем мученичен в тойже глас:*
Мученцы господни, всяко место освящаете, и всяк недуг врачуете: и ныне молите, избавитися сетей вражиих душам нашым, молимся.

*Слава, и ныне, Богородичен, глас тойже:*
Небесная поют тя благодатная, Мати безневестная: и мы славословим неизследованное твое рождество, Богородице, моли спастися душам нашым.

*%[В понедельник сырный на утрени%],*

*на*
Бог Господь, *тропарь святому, дважды. Слава, и ныне, Богородичен по гласу. По а~-м стихословии седален осмогласника. И чтем слово великаго василиа [о еже, Внимай себе.] По в~-м стихословии поем триоди, глас а~.*

*Подобен:*
Камени запечатану:

Отверзошася божественнаго покаяния преддверия: приступим усердно, очистивше телеса, брашен и страстей отложения творяще, яко послушницы Христа, призвавшаго мир в царствие небесное, десятины всего лета приносяще всех царю, яко да и воскресние его любовию узрим. (л. л~е об.)

*Слава, тойже паки. И ныне, Богородичен:*
Руце твои божественнии, имиже содетеля носила еси Дево пресвятая, воплощенна божеством, простерши умоли, избавитися нам от искушений, и страстей и бед, восхваляющым тя любовию, и вопиющым тебе: слава всельшемуся в тя, слава прошедшему из\ тебе, слава свободившему нас рождеством твоим.

*Каноны же поем якоже обычай во октоихе: и в минеи святому. В коих же песнех приходит трипеснец, аще ли есть двоирмосен, оставляем оба канона октоиха: и поем в минеи канон со ирмосом на з~: и в триоди на и~. Канон минеи, и настоящий трипеснец.*

*Творение господина иосифа, глас а~.*

*Песнь а~.*

*Ирмос:*
Песнь победную поим вси Богу:

Светлая предпразднства воздержания, светлая предпутия поста днесь. темже стецемся в надежде братие, и усердии мнозем.

Адаму праотцу преступлением поревновав, изгнан бых от сладости окаянный. темже припадаю ти в покаянии и плачи: Господи, спаси мя.

Начало умиления и покаяния, злых отчуждение, и страстей воздержание. темже потщимся отсечение лукавых дел сотворити.

*Богородичен:*
Нощию прегрешений омрачен, к тебе рождшей сущым во тьме солнце правды Христа, ныне прибегаю прилежно, владычце спаси мя.

*Иный трипеснец.*

*Ирмос тойже:*
Се пред\ъотверзеся покаяния дверь боголюбцы: приидите убо, потщимся внити тою, прежде даже не заключит сию Христос, яко недостойным нам. (л. л~з)

Весну возвещающая приближися сия, ныне пред\ъочистительная седмица всечестная, священных постов, телеса и душы всех просвещающая.

*Слава, троичен:*
Неслитная, несозданная, Троице святая, единице преблагая, отче, и сыне, и душе сродный, покланяющыяся тебе верно, присно спасай.

*Богородичен:*
Победишася, всечестная, в тебе пределы Дево естества: пребываеши бо рождши без\ мужа Бога, якоже прежде рождества чистая, паки невредима.

*Таже ирмос:*
Песнь победную поим вси Богу, сотворшему дивная чудеса мышцею высокою, и спасшему Исраиля, яко прославися.

*По г~-й песни седален: Слава, и ныне, Богородичен.*

*По з~-й песни кондак, и икос святаго.*

*Песнь и~.*

*Ирмос:*
Егоже ужасаются ангели:

Житие мое все блудно иждив, гражданом работах горьким и лукавым: но желающа мя к твоим щедротам ныне обратитися Христе, не презри.

Образ жития моего срамный, и лютый: милость безмерная, человеколюбче Cпасе, твоего благоутробия, покаяния время даждь ми просящу, и любовию тя поющу.

Каинову поревновах окаянному житию, ума достояние умертвив истинно, и трепещу суда твоего благодетелю: не осуди мене с сим во веки.

*Богородичен:*
Дево всепетая, едина к Богу верных сущи помощь твердая, тьмы мя избави, и мучения належащаго лукавно живущым.

*Иный.*

*Ирмос:*
Песнь тебе приносим:

Сие время есть покаяния, темже благомудренно начнем братие, вопиюще: благословите дела господня Господа. (л. л~з об.)

Днесь брашен отрекшеся, потщимся делом и прегрешений достойно каятися: благословите дела господня Господа.

Благословим отца, и сына, и святаго духа, Господа.

*Троичен:*
Слава тебе невидимая Троице святая, во единице покланяемая, юже верно славим: спасай рабы твоя от всякаго вреда.

*Богородичен:*
Радуйся всеблаженная чистая Дево: радуйся господня рабо, и Мати: радуйся покрове мира Богородице благословенная, Марие всесветлая.

Хвалим, благословим, покланяемся Господеви:

*Ирмос:*
Песнь тебе приносим безплотных, якоже отроцы в пещи, и поюще глаголем: благословите вся дела господня Господа.

*Песнь ф~.*

*Ирмос:*
Светоносный облак:

Мирным постоянием, чистою любовию священнейшее время святаго поста восприимем вернии, просяще оставления, ихже кийждо согреши: яко да тамошнюю улучим радость.

Се время покаяния, предпразднственный сей постов вход: востани душе моя, благодетелю и Богу тепле примирися, яко да суда избегнеши онаго праведнаго и страшнаго воистинну.

Постов входы и преддверия, вси да не оскверним зле невоздержанием и пиянством: но в чистоте помышлений усердно внидем, приемше нетления венцы и трудов достойне плоды.

*Богородичен: О*
нас молящи благаго не престай, немощь нашу ведущаго единаго: глада же, и пагубы, и труса, и всякаго озлобления избавитися чтущему тя граду, Богородице, упование земнородных. (л. л~з)

*Иный. Ирмос:*
Тебе виденую дверь:

Введеся время душе моя покаяния, не небрези: алчущым даждь хлеб, молися Господеви на всякий день, и нощь, и час, да спасет тя.

Мяс, и прочих брашен якоже удаление сотворихом, тако и всякия вражды к ближним вкупе, блуда же и лжи, и всякия злобы убежим.

*Слава, троичен:*
Единому покланяюся естеством безначальному божеству, треми же лицами славлю в Троице единицу нераздельную, и сопрестольную.

*Богородичен:*
Ты еси верных Дево похвала, упование и предстательство: тя песньми пений славим непрестанно Богородице Марие, спаси рабы твоя.

*Ирмос:*
Тебе виденую дверь иезекиилем пророком, еюже никтоже пройде, токмо Бог един, Богородице Дево, песньми почитаем.

*Светилен октоиха: Слава: святому, аще есть. Аще ли ни: Слава, и ныне, Богородичен.*

*На стиховне стихира самогласна, Глас г~:*

На всякое время пост полезен есть, изволяющым и творящым и: ниже бо искушение демонское дерзает на постящагося: но и хранители жизни нашея ангели, люботруднейше с нами пребывают, постом очистившимися.

*Стих:*
Исполнихомся заутра милости твоея Господи, и возрадовахомся, и возвеселихомся: во вся дни нашя возвеселихомся, за дни в няже смирил ны еси, лета в няже видехом злая. и призри на рабы твоя, и на дела твоя, и настави сыны их.

*И поем паки туже стихиру.*

*Таже стих: И*
буди светлость Господа Бога нашего на нас, и дела рук наших исправи на нас, и дело рук наших исправи. (л. л~з об.)

*Мученичен:*
Святых страстотерпцев память, приидите людие вси почтим: зане позор бывше ангелом и человеком, победныя венцы от Христа прияша, и молятся о душах наших.

*Слава, и ныне, Богородичен, тойже глас:*

Без\ семене зачала еси от духа святаго, и славословяще воспеваем тя: радуйся всесвятая Дево.

*Ведомо же буди, яко в понедельник сырныя недели ядим дважды днем.*

*%[В понедельник вечера%].*

*На*
Господи воззвах, *стихиры яко обычно.*

*На стиховне самогласен, дважды. Глас и~:*

Постом очиститися потщимся, от скверны прегрешений наших, и милостию и человеколюбием к нищым, внити в чертог жениха Христа, подающаго нам велию милость.

*И глаголем обычныя стихи, якоже вчера.*

*Мученичен:*
Мученцы господни, молите Бога нашего, и испросите душам нашым множество щедрот, и очищение многих прегрешений, молимся.

*Слава, и ныне, Богородичен:*
Преславную и пречистую Богородицу, истинную яко матерь божию, воспоим благочестно, радоватися той глаголюще яко ангел: радуйся Мати святая воплощеннаго сына божия. радуйся жилище святаго духа, молящая присно о нас, во еже спастися душам нашым.

*И прочее последование.*
(л. л~и)

*%[Во вторник сырный на утрени%].*

*По в~-м стихословии седален, глас и~.*

*Подобен:*
Премудрость, и слово:

Преблагий слове, со отцем и духом создавый видимая вкупе и невидимая, неизреченною мудростию твоею, светлаго поста время прейти, в мире глубоце благоволи благоутробне, разрешая прелесть горькаго греха, подая умиление и исцелений слезы, и прегрешений прощение, да несумненною душею, усердным духом постящеся, со ангелы поем державу твою.

*Слава, тойже. И ныне, Богородичен:*

Премудрость и слово в твоем чреве, заченшая неизреченно Мати божия, миру родила еси мир содержащаго, и на об\ъятиях держала еси вся об\ъемлющаго пищедателя всех и создателя, и Господа, темже молю тя всепетая Дево, и верою славлю тя, избавитися прегрешений моих, егда имам предстати пред\ лицем создателя моего, владычце Дево чистая, твою помощь тогда ми даруй: ибо можеши, елика хощеши всенепорочная.

*Чтем же и великаго василиа слово о благодарении. Таже псалом н~. Каноны поем осмогласника и минеи, якоже в понедельник указася: такожде и в прочее последуй.*

*И трипеснец господина иосифа. Глас г~.*

*Песнь в~.*

*Ирмос:*
Яко туча на троскот, и яко иней на сено, да снидут на землю, глаголи мои.

Яко утро возсия нам, покаяния зари, преддверия светло воздержания. (л. л~и об.)

Тьмы мя избави Христе внешния, множеством милости твоея, яко един милостив.

огня мя исхити, и червия Cпасе неусыпающаго, покаяния прилежанием очищенна.

*Богородичен:*
Дево всепетая, буди нам путь покаяния, ко спасения ведущий дверем.

*Иный.*

*Ирмос, глас в~:*
Внемлите людие мои:

Время покаяния наста, потщимся Христолюбцы очиститися всех прегрешений, и явитися владыце блаженни.

Пост чистый, безгрешный потщимся совершити ныне непрестанно, да обрящем прегрешений оставление.

Еси бо Христе многомилостив всех блаже, присно приемляй в покаяние: темже вси тя присно славим.

*Слава, троичен:*
Троицу во единице прославим, несекомую, неслиянну, нераздельну существом, раздельна же лицы Бога.

*Богородичен:*
Чистая Дево Мати, умоли, егоже воплотила еси яко человека Дево, и слова: да спасет от бед рабы твоя.

*Ирмос:*
Внемлите людие мои закону моему, приклоните ухо ваше во глаголы уст моих: яко имя твое Господи, призвах.

*Песнь и~.*

*Ирмос:*
Из\ безначальна отца рожденнаго:

Раскаяния время, покаяния показати плоды достойны Богу, душе моя потщися, востани, и возопий прилежно, в пощениих и молитвах: пойте, благословите и превозносите Христа во веки.

Пред\ъочистим братие душевная чувства, и Господеви ныне прилепимся образы умиления, вопиюще чисте (л. л~ф) покаянием чистым: пойте, благословите и превозносите Христа во веки.

уловляющаго врага ласкосердыми воспоминаньми, и невоздержанием сласти краткия паляща чувство, умертвити потщимся прилежною молитвою, поюще, благословяще и превозносяще Христа во веки.

*Богородичен:*
Онебесившая наше земное отроковице смешение, олядевшую и истлевшую души моея бразду, тучами твоих щедрот, плодоносну добродетельми покажи вопиющу, и превозносящу Христа во веки.

*Иный.*

*Ирмос:*
В купине моисею:

Пред\ъочистимся ныне, не брашны токмо, но и деяньми, и начнем вернии теплым помышлением: да создателю светли явимся во веки.

Сице нам поститися подобает, не во вражде и брани, не в зависти и рвении, не во тщеславии и лести сокровенней, но якоже Христос, в смиренномудрии.

Милующии, рече нищыя, спасу взаим дают разумно. О радости неуподобимыя! подает бо богатно воздаяния добрых, во вся веки.

Благословим отца, и сына, и святаго духа, Господа.

*Троичен:*
Слава отцу, и сыну, и святому духу: Един бо Бог, три. со ангелы непрестанно человецы восхваляем тя, всесвятая Троице: во вся веки.

*Богородичен:*
Радуйся Дево чистая Богородице Марие, очистилище мира, православных рог, моли избавитися от негасимаго огня, тя славословящым во вся веки.

Хвалим, благословим, покланяемся Господеви:

*Ирмос:*
В купине моисею Девы чудо, на синайстей горе, прообразившаго иногда, пойте, благословите и превозносите во вся веки. (л. л~ф об.)

*Песнь ф~.*

*Ирмос:*
Тебе неопалимую купину:

Отверзи нам милости твоея пречистыя утробы, покаяние человеком во спасение даровавый едине Cпасе многомилостиве.

увы мне, кое страшное оное неумытное судилище, на немже имамы нази творити слово, ихже в житии зле содеяхом;

Одожди нам благоутробия благодетелю каплю, потопляющую нашу скверну всю, вины покаяния нам подавая.

Вси усердным сердцем, в святаго поста преддверия светло совшедше, благодарственныя песни Христу принесем.

*Богородичен:*
Тя крепкую предстательницу, и известную надежду, воспевающе благочестно, молим: сына твоего моли Дево спастися нам.

*Иный. Ирмос:*
Дв\ство твое Богородице нескверная:

Ныне пред\ъочистимся в посте и слезах, и в велиих исправлениих, да обрящем велию милость.

Ныне подражаим мудрыя девы Христолюбцы, и потщимся Христа усрести со свещами светлыми.

Ныне подражаим илию постившася, и бежавша от лукавыя иезавели, да тако вознесемся от земли.

*Слава, троичен:*
Святый, святый, святый, трисвятый, отче вседержителю, и сыне единосущне со духом, едино божество.

*Богородичен: О*
тебе хвалимся, и к тебе прибегаем, чистая, приснодево честная, мучения избави вся ны.

*Ирмос:*
Девство твое Богородице нескверная, еже не опали огнь божественный, величаем. (л. м~)

*На стиховне стихира самогласна, глас г~:*

Любезно людие пост облобызаим: приспе бо духовных подвигов начало: оставим телесное сладострастие, возрастим душевная дарования, спостраждем яко раби Христови, да и спрославимся яко чада божия, и дух святый в нас вселься, просветит душы нашя.

*Стих:*
Исполнихомся заутра милости твоея:

*Паки туже стихиру:*

*Стих: И*
буди светлость:

*Мученичен:*
Царей и мучителей страх отринуша Христовы воини, и благодерзновенно, и мужественно того исповедаша, всех Господа Бога, и царя нашего: и молятся о душах наших.

*Слава, и ныне, Богородичен:*
Богородице, предстательство всех молящихся, на тебе надеемся, и тобою хвалимся, в тебе все упование наше есть. моли из\ тебе родившагося о непотребных рабех твоих.

*%[Во вторник вечера%].*

*От начала вечерни начинаем поклоны. На*
Господи воззвах *стихиры яко обычно.*

*На стиховне самогласен, глас а~:*

Радостно приимем вернии богодохновенное завещание поста, якоже прежде ниневитяне: и паки, блудницы и мытари: яже покаяния проповедь от иоанна есть. воздержанием уготовимся к преселению в сион, владычняго священнодейства. слезами пред\ъочистимся в нем божественнаго умовения. помолимся видети образныя зде пасхи совершение, и истинныя явление. уготовимся на (л. м~ об.) поклонение креста, и воскресния Христа Бога, вопиюще к нему: не посрами нас от чаяния нашего человеколюбче.

*Стих:*
К тебе возведох очи мои:

*И паки туже стихиру.*

*Стих:*
Помилуй нас Господи, помилуй нас:

*Мученичен: О*
добрыя купли вашея святии! яко крови дасте, и небеса наследовасте: и временно искусившеся, вечно радуетеся. воистинну добрая ваша купля: тленная бо оставльше, нетленная восприясте, и со ангелы ликующе поете непрестанно Троицу единосущную.

*Слава, и ныне, крестобогородичен:*

*Подобен:*
Прехвальнии мученцы:

Дева нескверная, иногда на древе видевши, егоже роди из\ безсеменныя утробы, не терпящи утробнаго уязвления, власы терзающи глаголаше: манием содержай тварь всю, како яко осужденный на крест вознесен еси, всяко хотяй спасти человечество;

Ныне отпущаеши: *По*
Трисвятом, *тропарь:*
Богородице Дево радуйся: *Поклон а~. Слава:*
Крестителю Христов: *Поклон а~. И ныне:*
Молите за ны: *Поклон а~.*
Под\ твое благоутробие прибегаем Богородице: *без\ поклона.*
Господи помилуй, м~. *Слава, и ныне:*
Честнейшую херувим: Именем господним благослови отче. *Иерей:*
Сый благословен Христос Бог наш: *И мы глаголем молитву:*
Небесный царю: *и поклоны три великия, с молитвою святаго ефрема:*
Господи и Владыко живота моего: *и прочих, в~и. Паки скончавше поклоны, глаголем молитву вышеписанную*
Господи и Владыко живота моего: *и поклон един великий.*
Трисвятое. *По*
отче наш: Господи помилуй, *в~и.*
*Слава, и ныне:*
Господи помилуй, *трижды.*
Благослови: *И отпуст. Повечерие поем великое с поклоны. По*
Достойно *есть, тропари дневныя и храму. И отпуст меньший. Такожде и противу пятка творим.*
(л. м~а)

*%[В среду сырную%]*

*полунощница, с поклоны ея.*

*На утрени: Поемъ*
Аллилуиа в *настоящий глас октоиха, и троичны гласа, и обычныя кафисмы две. Яко в среду и в пяток седмицы сырныя недели поемъ*
Аллилуиа. *сотворяем и поклоны вечер и утро, якоже выше речеся. и пост совершаем по чину, аще и коеголибо прилучится святаго, и тропарь имеяй будет. Междочасия же не поем.*

*Аще же праздник сретения господня, или храм коего святаго, поем тропарь, и поклонов не творим, точию по три поклоны великих.*

*По а~-м стихословии седальны осмогласника крестны.*

*По в~-м же стихословии седален триоди: Глас в~.*

*Подобен:*
Благоутробия сущи:

С миром прейти нам смиренным, пред\ъочищение благоволи постов, неизреченным человеколюбием твоим Христе Боже: низложи вражия коварствия, и крестом твоим вся спаси, едине сведый сердечная.

*Слава, тойже. И ныне, крестобогородичен. Подобен:*

Предстоящи кресту твоему, безсеменно рождшая тя, и не терпящи зрети неправедно страждуща, рыдаше с плачем, и вопияше ти: како страждеши естеством безстрастный, сладчайший сыне; пою твою крайнюю благостыню.

*Зде чтем слово о посте, великаго василиа, егоже начало:*
утешайте утешайте: *и псалом н~. Канон во октоихе кресту со ирмосом на з~: и в минеи святаго на д~: и в триоди на д~. В коих же песнех приспеет трипеснец, и поем канон триоди со ирмосом на з~: и трипеснец на и~. и*
(л. м~а об.) *последи ирмос трипеснца. В сих же песнех оставляется канон октоиха, и минеи: И поем минеи в вышних песнех сице: а~ песнь канона октоиха со ирмосом на д~: И в минеи святаго а~-ю и г~-ю песнь, на з~: И в триоди на д~. Подобне поем осмую с шестою и девятую с седмою песньми.*

*Канон триоди.*

*Песнь а. Глас д~. Творение господина андреа критскаго.*

*Ирмос:*
Воспою тебе Господи Боже мой, яко извел еси люди из\ работы египетския: покрыл же еси колесницы фараоновы и силу.

Постяся Господь человечески, ко из\ъображению нашему, побеждает искусителя, показуя наше, и пределы подписуя нам.

Моисей божественый в синаи, воздержанием Богу лицем к лицу глаголати сподобися: тому вернии поревнуим.

Очисти Господи, люди твоя, и призрев яко Бог милостивым оком, посети всех множеством милости твоея.

*Богородичен:*
К тебе вси притекаем Богородице, яко поборнице твердей, на молитву движуще тя, избавити стадо твое от всякаго обстояния.

*Песнь г~.*

*Ирмос:*
В Господе Бозе моем сердце мое утвердися: тем немощствующии препоясашася силою.

Чудный енох воздержанием преложися от земли: тому образоревнующе преложимся от тли к животу.

Молитвами и пощеньми избавителя умолим: срадуется бо создатель покаянию созданий своих.

Готовися о душе, и пред\ъочистися прежде страсти Христовы, да воскреснием духовно спразднуеши ему. (л. м~в)

*Богородичен:*
Яко рождшая Бога, о нас непрестанно молися: к тебе бо Богородице, грешнии прибегаем.

*Таже трипеснец иосифа. Глас в~:*

*Песнь г~.*

*Ирмос:*
На камени мя веры:

Простерл еси длани на кресте твоем, умертвил еси умерщвлением твоим клятву, оживил еси страстию твоею человеки. темже поем твое божественное распятие, Иисусе человеколюбче Боже наш.

Снедию древа умертвившеся, древом ожихом креста твоего. того убо приносим тебе в молитву: благодать и милость нам низпосли, благодетелю Владыко многомилостиве.

Преддверия отверзошася пощения, поприще приближается воздержания, горящим усердием востанем, приемлюще дар богоданный, утоляющий зной прегрешений.

Время блаженное поста, лучы испущающее покаяния возсия, приступим любочестно, отгоняюще тьму глубочайшую лености, вси веселящеся.

Пост освятим любомудренно, проповедаим воздержание страстей, возопиим во слезах владыце: даждь нам Господи благодать, содействующую в твоя хотения, многомилостиве.

Приимше дарования поста прославим давшаго во спасение, и сие соделаим трудолюбно, да оставление согрешений наших от руки восприимем сотворшаго.

*Богородичен:*
утоли смущение страстей моих, исцели язвы души моея, воздвигни мя от сна уныния ходатайством твоим, и предстательством, пресвятая владычце Мати Дево. (л. м~в об.)

*Иный, глас тойже:*

*Ирмос:*
Неплодствовавший мой ум:

Вознесшуся ти Cпасе, волею на крест, вся тварь земная подвижеся, и раздрася храмная завеса.

уязвился еси на кресте Иисусе мой мене ради, и прободен в ребра блаже: отнюдуже верою покланяюся божественней державе твоей.

*Слава, троичен:*
Преклонь колена на землю, отцу, покланяюся, сына славлю, и духа воспеваю, единовольное начало, и триипостасное.

*Богородичен:*
Непостижимо есть таинство чистая, твоего рождения: раждаеши бо Марие неискусомужно Бога, и пребываеши нетленна.

Слава тебе Боже наш, слава тебе.

Постное время, силою твоею Христе, освятив, спаси вся ны сетей вражиих, покланяющыяся тебе.

*Ирмос:*
Неплодствовавший мой ум, плодоносен Боже покажи ми, делателю добрых, насадителю благих, благоутробием твоим.

*Седален минеи святому. Слава, и ныне, крестобогородичен.*

*Песнь д~.*

*Ирмос:*
услышах слух твой, и убояхся, разумех дела твоя, и ужасохся Господи.

Авраам добродетелию и страннолюбием Троицу прият, ангельски пришедшую.

Богатство некрадомое воздержания есть дар: и сим обогативыйся, обогатится божеством.

*Слава:*
Приидите, восплачим вкупе словом, верою вопиюще: Боже, очисти ны много согрешшыя.

*Богородичен:*
Мати непорочная, благословенная, чистая Дево, сыну твоему и Богу нашему, о мире молися. (л. м~г)

*Песнь е~.*

*Ирмос:*
Возсиявый свет, и просветивый утро, и показавый день: слава тебе, слава тебе, Иисусе сыне божий.

Постився древле моисей в горе синайстей, боговидец явися: и илиа на огненней колеснице возношашеся.

Пощением иногда мудрый исаиа, угля онаго клещею вкушает, егда ко устнам его прикоснуся.

*Слава:*
Постився прежде даниил, и трие отроцы вкупе, челюсти львов сокрушивше, горящий пламень попраша.

*Богородичен:*
Богородительнице чистая, Бога во чреве твоем носившая нетленно, сохрани стадо твое, и соблюди невредимо.

*Песнь з~.*

*Ирмос:*
Якоже пророка иону от кита избавил еси Христе Боже: и мене из\ глубины прегрешений возведи, и спаси мя едине человеколюбче.

Иону в ките честное спасе пощение иногда: постимся убо от сердца, и убежим онаго в геенне тления.

Ниневитяне же паки гнев божий претвориша теплым покаянием и любовию: тем ныне любезно вси поревнуим.

*Слава:*
Настоящий пост созывает нас на покаяние: притецем убо с любовию, и уразумеим, что есть дар воздержания.

*Богородичен:*
Несказанно рождшая Cпаса миру Христа Бога нашего, того молящи не престай, род весь спасти воспевающих тя. (л. м~г об.)

*Кондак святаго: аще святый не имать кондака, глаголем мученчен гласа, иже и седален.*

*Песнь з~.*

*Ирмос:*
отец наших Боже, не посрами нас, но даруй нам со дерзновением вопити тебе: благословен еси Боже отец наших.

Будем и мы яко даниил оный, львы иногда постом укротивый в рове рыкающыя.

Юношам трем поревнуим со страхом, да убегнем огня геенскаго, якоже сии вавилонския пещи.

*Слава:*
Постимся и мы чистым сердцем, и очистим тело, и весь всяко дух Богу посвятим.

*Богородичен:*
Дево Мати чистая, из\ тебе воплощеннаго превечнаго слова молящи не престай, спастися душам нашым.

*Песнь и~.*

*Ирмос:*
Царя Христа, егоже исповедаша плененнии отроцы, в пещи глаголюще велиим гласом, вся дела пойте Господа.

Постився прежде иосиф, смешения избеже беззаконныя жены, и царство улучи. темже и мы угасим пощением разжженныя стрелы врага велиара.

Пощением Давид победу постави на иноплеменника, и царство обрете: темже и мы приимем воздержанием победу на враги, и во Господе венчани будем.

Сохраним и мы добродетели их, иовлево мужество, иаковле незлобие, веру авраамову, целомудрие иосифово, и Давидову доблесть.

*Богородичен:*
Царя Христа, егоже роди нам Дева Мариа, и по рождестве пребысть Дева чистая, вся дела господня Господа пойте, и превозносите его во веки. (л. м~д)

*Таже трипеснец иный. Ирмос:*
В пещь огненную:

Крестоявленно моисей длани возводя на горе, враги побеждаше: ты же Cпасе, на кресте руце простер, умертвил еси всепагубное ада мучительство.

Гвоздьми прибиен на кресте, и в ребра прободен Христе Cпасе мой, клятвы избавил еси земнородныя, и радости нескончаемыя общники показал еси: темже благословим человеколюбие твое.

Воздержания время возсиявшее мысленно просвещает душевная чувства, и страстей мглу отгонит: темже лобызаим сие от сердца, превозносяще во веки.

Страсти всегубительныя душевныя, сласти смертоносныя пост умерщвляет, и истинно в постоянии творит сердца устремления и движения: сей убо верою восприимем любезно.

Не поста начало настоящий святый день вернии ведуще, сей чистым помышлением почтим, но вход глаголюще, и пришествие к преддверию постному.

Предприемлет десно боголюбезную душу предпутиями добрейший пост, пред\ъочистительных почестей преподобный, степеньми и лествицею, к сей приложься нынешний день.

*Богородичен:*
Отверзи толкущым нам, и милость твою призывающым, скорое человеков прибежище, и твердая во всех Дево помощнице, и сущым в нуждах известная заступнице

*Иный.*

*Ирмос:*
В купине моисею:

Вознесыйся на крест всех Владыко, адама со евою паки воззвал еси, и в рай Христе Cпасе ввел еси, тя воспевающыя во вся веки. (л. м~д об.)

Тебе вознесшуся Христе на крест волею, лучы солнечныя страхом помрачишася, и зайде день: отонудуже тя разбойник Бога исповеда во вся веки.

Благословим отца, и сына, и святаго духа, Господа.

*Троичен:*
Равна отцу сына, и святаго духа веровахом быти святую Троицу в божестве едином: ейже верою покланяемся, ариево учение присно попирающе.

*Богородичен:*
Како тя воспою, якоже подобает, Богородице Дево, смрадными грехами аз ныне помраченный; но убо пресвятая, прости мое дерзновение убогаго моего пения.

Слава тебе Боже наш, слава тебе.

Кресте, верных упование, царей оружие, священников славо, монашествующих крепосте, твоею силою вся тя славословящыя спасай во веки.

Хвалим благословим, покланяемся Господеви:

*Ирмос:*
В купине моисею Девы чудо, на синайстей горе, прообразившаго иногда, пойте, благословите, и превозносите во вся веки.

*И стихословится*
Честнейшую:

*Песнь ф~.*

*Ирмос:*
Величаем вси человеколюбие твое Христе Cпасе наш, славо раб твоих и венче верных, возвеличивый память рождшия тя.

Моисей во египте море раздели, и люди проведе, и сия препита в пустыни непроходней, постом творя чудеса.

Иисус навин воздержанием люди освяти, и наследствова землю обетованную, иордан прешед прежде.

Гедеон оный, токмо с треми сты мужей хлептавшими, побеждает иноплеменники воздержанием и молитвою: тому ревнующе и мы уподобимся. (л. м~е)

*Богородичен:*
Радуйся всечестная, чистая, девства похвало, ангелов утверждение, человеков помощнице, мира радосте, Марие, и Мати, и рабо Бога нашего.

*Таже трипеснец. Ирмос: От*
Бога слова:

На кресте простер божественныя длани, совокупил еси прежде расточеныя, избавителю: и отцу осужденое ходатайством яко дар принесл еси существо человеков: сего ради поем пречистое твое распятие.

Святаго поста возсиявшая благодать, лучы испущает нам пред\ъочищающыя, паки течение помышлений, и зеницы тьму отгоняющыя, вернии: сего ради усердно сей восприимем.

Светоносное пощение, дарований божественных чашу почерпшее нам, днесь всем пред\ъявляет: хотящии сея причаститися на пользу души, всех владыце, содействовати нам помолимся.

Гвоздьми божественных твоих рук пригвоздил еси щедре нашя грехи на кресте: копием же ребр твоих растерзал еси лукавое писание согрешений, и падений лютых. сего ради поем пречистое твое распятие.

Добродетелей добрейшая отверзается стезя, поприще божественных пощений, сие всем благоукрашается: подвизатися законно хотящии, просите Христа, мирное от высоты время нам даровати.

*Богородичен:*
Скорейшею молитвою, бодрым твоим покровом, державною твоею владычце чистая помощию, ныне соблюди верныя твоя рабы от всякаго сопротивнаго прилога, и страстей и прегрешений, и напастей спаси. (л. м~е об.)

*Иный. Ирмос:*
Преестественно плотию:

На древе крестнем волею пригвождься, всех нас свободил еси клятвы законныя: тем тя по долгу величаем Христе.

Вси покланяемся страстем твоим Cпасе, яже волею восприял еси, да свободиши род человеческий работы вражия.

*Троичен:*
Присносущно отец и нетленно сына роди, и дух есть единосущен отцу же и сынови, нераздельная Троица.

*Богородичен:*
Дати прощения прегрешений Марие преблагословенная, от тебе воплощшагося моли Cпаса, нам грешным.

Слава тебе Боже наш, слава тебе.

Лобызающыя тя, силою твоею кресте, постное время прейти в мире сподоби, и избави работы вражия.

*Ирмос:*
Преестественно плотию заченшую во чреве, от отца безлетно предвозсиявшее слово, в песнех немолчных величаем вернии.

*Светилен во октоихе гласа, трижды: троичен.*

*На стиховне самогласен дне, глас а~:*

*От*
брашен постящися душе моя, и страстей не очистившися, всуе радуешися неядением: аще бо не вина ти будет ко исправлению, яко ложная возненавидена будеши от Бога, и злым демоном уподобишися, николиже ядущым. да не убо согрешающи, пост непотребен сотвориши: но непоколебима к стремлением безместным пребывай, мнящи предстояти распятому спасу, паче же сраспятися тебе ради распеншемуся, вопиющи к нему: помяни мя Господи, егда приидеши во царствии твоем.

*Глаголем сей дважды.*

*Таже мученчен:*
Вас прехвальнии мученицы, ни скорбь, ни теснота, ни глад, ни гонение, ни беда, ни ярость (л. м~з) зверей, ни мечь, ниже огнь претяй разлучити от Бога возмогоша: любовию же паче к нему, яко в чуждих подвигшеся телесех, естество забысте, смерть презревше: темже и по достоянию болезней ваших мзду приясте, небеснаго царствия наследницы бысте. молитеся о душах наших.

*Слава, и ныне, крестобогородичен. Подобен:*
Небесных чинов:

Вознесена яко виде на кресте агнца, непорочная Дева, плачущи вопияше: сладчайшее мое чадо, что новое, и преславное видение; како держай вся дланию, на древе пригвоздился еси плотию;

*Таже,*
Благо есть: Трисвятое. И отче наш: *И тропарь:*
В храме стояще славы твоея: Господи помилуй, *м~. Слава, и ныне:*
Честнейшую херувим: Именем господним благослови отче. *Иерей:*
Сый благословен Христос Бог наш, всегда ныне и присно, и во веки веков, аминь. *Таже,*
Небесный царю: *И творим г~ поклоны великия с молитвою святаго ефрема:*
Господи и Владыко живота моего: *И прочих поклонов в~и: излегка утомления ради, глаголюще себе втай на кийждо поклон:*
Боже очисти мя грешнаго. *И паки скончавше поклоны, глаголем молитву всю вышеписанную:*
Господи и Владыко живота моего: *И поклон един великий. Присовокупляем же и а~-й час. Начинает игумен, или екклисиарх или предстоящий монах:*
Приидите поклонимся, *трижды. Поклоны г~, и час а~- й, Воньже чтем и оглашения студитова. На а~- м часе, тропарь:*
Заутра услыши глас мой: *Скоро, без\ пения.*
Стопы моя направи: *и*
Да исполнятся уста: *По*
Трисвятом *тропарь:*
Скоро предвари: Господи помилуй, *м~. И молитву:*
Иже на всякое время: Господи помилуй: *трижды. Слава, и ныне:*
Честнейшую херувим: Именем господним: *И обычныя поклоны.*
Трисвятое. Господи помилуй, *в~и.*
Христе (л. м~з об.) свете: *И отпуст. И исхождение в притвор: И литиа за упокой.*

*В туюжде среду сырную. Поем часы, г~-й, и з~- й, с поклоны, и тропари постными: на часех в кампан не ударяют.*

*%[На з~-м часе%].*

*Тропарь пророчества, глас г~:*

Царю святый всесильне, егоже боятся и трепещут всяческая, спаси нас: можеши бо простити грехи, яко благоутробен. Слава, и ныне, тойже.

*Прокимен, глас з~:*
Спаси Господи люди твоя, и благослови достояние твое. *Стих:*
К тебе Господи воззову:

*Пророчества иоилева чтение. [Глава в~, ст. в~и- к~з].*

*Тако глаголет Господь:*
обратитеся ко мне всем сердцем вашим в посте и в плачи, и в рыдании, И расторгните сердца ваша, а не ризы вашя, и обратитеся ко Господу Богу вашему, яко милостив и щедр есть, долготерпелив и многомилостив, и раскаяваяйся о злобах. Кто весть, обратится ли, и раскается, и оставит за собою благословение, и жертву, и возлияние Господу Богу вашему; Вострубите трубою в сионе, освятите пост, проповедите цельбу. Соберите люди, освятите церковь, изберите старейшины, совокупите младенцы ссущыя сосцы: да изыдет жених от ложа своего и невеста от чертога своего. Между степеньми жертвенника восплачутся жерцы служащии Господу, и рекут: пощади Господи люди твоя, и не даждь достояния твоего (л. м~з) на укоризну, да не обладают ими языцы, да не рекут во языцех: где есть Бог их; И возревнова Господь о земли своей, и пощаде люди своя. И отвеща Господь людем своим, и рече: се аз вам послю пшеницу, и вино, и масло древяное, и насытитеся их, и не дам вас ксему на поругание во языцех. И сущаго от севера отжену от вас, и отрину его на землю безводную, и погублю лице его в мори первем, и задняя его в мори последнем: и взыдет гнилость его, и взыдет смрад его, яко возвеличи дела своя. Дерзай земле, радуйся и веселися, яко возвеличи Господь, еже сотворити. Дерзайте скоти польстии, яко прозябнуша поля пустыни, яко древо принесе плод свой, виноград и смокви даша силу свою: И чада сионя радуйтеся, и веселитеся о Господе Бозе вашем, яко даде вам пищу в правду, и одождит вам дождь ранний и поздный, якоже и прежде. И наполнятся гумна ваша пшеницы, и преизлиются точила вином и елеем. И воздам вам вместо лет, в няже поядоша прузи и мшица, и сиплеве, и гусеницы, сила моя великая, юже послах на вы. И снесте ядуще и насытитеся, и похвалите имя Господа Бога вашего, яже сотвори с вами чудеса: и не посрамятся людие мои во век.

*Прокимен глас з~:*
Господь крепость людем своим даст, Господь благословит люди своя миром. *Стих:*
Принесите Господеви сынове божии.

*Таже,*
Скоро да предварят: Трисвятое. *И прочая по обычаю поста. И молитва:*
Боже и Господи сил: *Вкупе же поем и ф~-й час, и молитву:*
Владыко Господи Иисусе Христе Боже наш: *Посем из\ъобразительная, и блаженны:*
Во царствии твоем: *Скоро, без\ пения. Слава, и ныне:*
Помяни нас Господи: *и поклоны три.*
Лик небесный: (л. м~з об.) *И прочая. И по*
отче наш: *Кондаки храма, и святому. Слава, кондак:*
Со святыми упокой: *И ныне, кондак:*
Предстательство Христиан: Господи помилуй, *м~. Слава, и ныне:*
Честнейшую херувим: *Поклоны три великия, и прочих в~и.*

*Посем другий лик начинает вечерню:*
Приидите поклонимся: *трижды, и псалом:*
Благослови душе моя Господа: *И прочая.*

*%[В среду вечера%],*

*На*
Господи воззвах, *стихиры, яко обычно.*

*Слава, и ныне, Богородичен.*

*Прокимен, глас е~:*
Боже, во имя твое спаси мя, и в силе твоей суди ми. *Стих:*
Боже, услыши молитву мою, внуши глаголы уст моих.

*Пророчества иоилева чтение. [Глава г~, ст. в~и- к~а].*

*Тако глаголет Господь:*
да востанут и взыдут вси языцы на юдоль иосафатову, яко тамо сяду разсудити вся языки яже окрест. Испустите серпы, яко предстоит об\ъимание винограда: внидите, топчите, яко исполнь точило, изливаются подточилия, яко умножишася злобы их. Гласи прогласишася на поли судебнем, яко близ день господень на юдоли судебней. Солнце и луна померкнут, и звезды скрыют свет свой. Господь же от сиона воззовет, и от иерусалима даст глас свой, и потрясется небо и земля: Господь же пощадит люди своя, и укрепит [Господь] сыны Исраилевы. И увесте, яко аз Господь Бог ваш, вселяяся в сионе в горе моей святей: и будет иерусалим свят, и иноплеменницы (л. м~и) не пройдут сквозе его ктому. И будет в той день искаплют горы сладость, и холми источат млеко, и вси источницы иудины источат воды, и источник от дому господня изыдет, и напоит водотечь @сития@{Евр. ситтим} Египет в погибель будет, и идумеа в поле погибели будет за озлобление сынов иудиных, понеже пролияша кровь праведную на земли своей. Иудеа же во веки населится, и иерусалим в роды родов. И взыщу крови их и не обезвиню: и Господь вселится в сионе.

*Прокимен, глас з~:*
Да уповает Исраиль на Господа, от ныне и до века. *Стих:*
Господи, не вознесеся сердце мое, ниже вознесостеся очи мои. И Сподоби Господи в вечер сей:

*На стиховне самогласен дне, глас г~:*

Возсия весна постная, цвет покаяния, очистим убо себе братие, от всякия скверны, светодавцу поюще рцем: слава тебе, едине человеколюбче.

*Стих же глаголем:*
К тебе возведох: *И повторяем самогласен. Таже стих:*
Помилуй нас Господи: *и мученчен:*

Мученицы твои Господи, верою утверждшеся, упованием известившеся, любовию креста твоего душевно соединившеся, вражие мучительство разрушиша, и улучивше венцы, со безплотными молятся о душах наших.

*Слава, и ныне, Богородичен:*
Первосвятая, чистая, похвала сущи небесных чинов, апостолов пение, пророков сбытие, владычце, приими молитвы нашя.

Ныне отпущаеши: *По*
Трисвятом, *тропарь святому: Слава, и ныне, Богородичен его. Аще несть, тогда тропарь дне. Слава, и ныне, Богородичен, по гласу тропаря. Ектениа:*
Помилуй нас Боже: *Поклоны г~ великия.*
Буди имя господне: Благословлю Господа: Достойно есть: *И отпуст. И исхождение в притвор.*
(л. м~и об.) *И бывает обычная литиа о усопших.*
[зри] *Разумно же да будет, яко в палестине, еже есть во иерусалимской стране, не прияхом от святых отец сотворяти совершенныя литургии в среду и в пяток сырныя недели, ниже преждесвященныя: в та бо два дни поем аллилуиа с поклоны вечер, и утро, якоже выше речеся.*

*По вечерни же, в сих дву днех, ядим сыр и яица, соблюдающе и правило во святых отца нашего никифора, патриарха константинопольскаго, исповедника, глаголюща: подобает поститися монахом в среду, и пяток сыроястный. Отвращает же сие правило предание иаковитское и тетрадитскую ересь.*
[зри] *В среду сырную вечер. Повечерие поем малое. И поем канон, иже в минеи на ряду, в субботу хотящаго прилучитися святаго.*

*%[В четверток на утрени%],*

*По а~-м стихословии седальны осмогласника, апостольския.*

*По в~-м стихословии седален триоди, глас е~*

*Подобен:*
Собезначальное слово:

Четыредесятницу, и пред\ъочистительницу, апостоли вси днесь венчают, и постное время освящают у Христа избавителя, и воскресние его предвозвещают всем, и молятся Господеви, помиловатися душам нашым.

*Слава, тойже. И ныне, Богородичен, подобен:*

В тебе надежды Дево чистая, несумненно имущым, покров сущи от различных искушений, и обстояний, и бед лютых свободи я, молящи сына твоего со апостолы его, и спаси вся воспевающыя тя. (л. м~ф)

*Таже чтем слово святаго анастасиа, игумена синайския горы, и псалом н~. Каноны же поем осмогласника, и минеи. А в нихже песнех поем трипеснцы, оставляем таковыя песни осмогласника. трипеснец. Творение господина иосифа, глас д~.*

*Песнь д~:*

*Ирмос:*
услыша пророк:

Просияша в мире зарю богоразумия ученцы твои Господи, и прелесть помрачиша прельщения, разорше омрачение. тех молитвами щедре, спаси поющыя тя.

Преддверия поста, подвигов благоплодии венчанная приемлют притекающих трезвенно песньми и пении таинственными, тщательно вернии вси стецемся.

умерщвления ризы прием, в дерзость невоздержания облекохся окаянный: но ты мя облецы сыне божий, одеждею светлою отрождения.

Житие мое лукавством, и всякою нечистотою скончася: но к тебе всещедрому прибегаю, предварив убо спаси мя Христе Боже, твоею благостию.

*Богородичен:*
Зачала еси паче слова, и родила еси паче естества богородительнице, владычествующаго тварию. егоже непрестанно моли, избавитися нам от всякаго гнева, тебе ублажающым.

*Иный. Глас в~:*
Пришел еси от Девы:

Расточивше невоздержания мглу апостоли, учений ваших сияньми, просветисте воздержанием вся грешныя и праведныя, яко всехвальнии.

Якоже яснии бисерие слова апостоли, вся украсисте воздержанием концы, и удоботворивше душ наших воистинну ныне благородие. (л. м~ф об.)

Пещь страстей росою поста апостоли увядивше, вся человеки научисте, град сей некрадомый и жилище имети освящения.

*Слава:*
Согреших паче всех человеков окаянный, и не покаяхся, яко манассиа согреших: нравы покаяния ми сотвори Господи, прежде даже не разрешит мя смерть.

*Богородичен:*
Тебе пристанище спасения, и стену нерушимую Богородице владычце, вси вернии вемы: ты бо молитвами твоими от бед свобождаеши душы нашя.

*Таже, ирмос:*
Пришел еси от Девы не ходатай, ни ангел, но сам Господи воплощься, и спасл еси всего мя человека. тем зову ти: слава силе твоей Господи.

*Песнь и~:*
Всяческая Владыко:

Земля вся Господи, твоего хваления исполнися: всю бо обтече божественных ученк твоих вещание божественное, из\ глубины неведения обращающее к разуму, поющую: благословите дела господня Господа.

Благодать божественная покаяния явися, спасение носящи, сея наслаждающымся, побед и подвигов, потов и болезней: темже тецы душе моя ко владыце твоему, многих твоих прегрешений ищущи прияти прощение.

Поприще отверзеся богоданнаго воздержания, светло усрящем требующии милости: жаждет бо благоутробный нашего спасения, и еже дати прощение простирается, ищущым его усердно, и любовию работающым.

Постом заустися, мирствующею мыслию, напитай же душе Господа, благодеянием добродетели, брашна, яко (л. н~) благовонныя жертвы, приносящи сему, и взывающи: дела благословите непрестанно Господа.

*Богородичен:*
Всеми владычествующая, мольбы приемлющи владычце рабов твоих, святая Богородице, тьмы мя избави и огня негасимаго, зол моих множества очищающи твоим ходатайством, и единою божественною твоею молитвою.

*Иный.*

*Ирмос:*
устрашися отроков:

Вас якоже свет, Христос, в концы всея вселенныя апостолы давый, шедше, рече, научите во языцех: да в плоти мя суща увидите воздержанием живуща, и вражию всю силу попирающа, и путь человеком являюща правый.

Явил еси грядущее Христе воздержание, во очищение человеком, страстей же отлучение: сим бо твои апостоли благоугодиша, и светлии светильницы на земли явишася, проповедающе Господа в трех лицех, во едином же существе, всем воспевающым его.

Языком проповедницы вы послани бысте от учителя Христа, о ученцы, ученьми божественными просвещати их помышления, страстей же и брашен удержаватися, желати же воздержания, и Господа знати сего, и создателя, и творца всех и благодетеля.

Благословим отца, и сына, и святаго духа, Господа.

Якоже иногда каин убийца, не принесох души моея жертву непорочную Христе, нечистым разумом содержимь. не возгнушайся мене приходяща к тебе постом Cпасе преблагий, но призри на дары, яже любовию несу тебе Боже мой, во время пощения. (л. н~ об.)

*Богородичен:*
Блаженное бысть чрево Богоматере, яко приимшее слово, дебельством плоти от нея смесившееся человеческому зраку, по впостаси: и явися град божий, в немже жити вышний благоволи, и Господь Бог. темже вопием ти: радуйся благодатная, чистая Богородице.

Хвалим, благословим, покланяемся Господеви:

*Ирмос:*
устрашися отроков благочестивых, сообразнаго души несквернаго тела, и устранися воспитанный в безмерном веществе, неутружден огнь: присноживущу же, из\ъувядшу пламеню, вечнующая песнь воспевашеся: Господа вся дела пойте, и превозносите во вся веки.

*И стихословится*
Честнейшую:

*Песнь ф~:*

*Ирмос:*
Яко сотвори мне:

Яко пламень миру послани бысте нелестный, избавляюще глубины грехов: воспеваем радостию укрепившаго вас, яко апостолы своя.

Яко вас миру об\ъюродевшу, древле Христос яко соль посла мудрии, вразумляющыя его к познанию своему, восхваляем верно.

Яко множество прегрешений обдержит мя лютых, со слезами припадаю ти Христе, прощения прося, благовремение ми подати во время поста.

Яко веригами нерешимыми связан моих страстей, стеню и взываю ти Cпасе: свободи мя, яко да пою прерадованно благоутробие твое.

*Богородичен:*
Яко показа тя Бог, Дево чистая, помощь роду человеческому, не престай прилежно молящи его о нас верных.

*Иный.*

*Ирмос:*
Невместимаго Бога:

Апостолов лик пост показа, вселенней всей возсияющий, и светлостию божественною просвещающий мир. (л. н~а)

ученк твоих Иисусе лик человеколюбче, языческия роды научи, воздержания сокровиществовати богатство.

Дванадесятострунное вещание ученик твоих состояние, воздержания богатство дарствует человеком, и источник спасения.

*Слава:*
Блуднаго ти гласом взываю Господи: отче, согреших, спаси щедре, да не славы твоея отлучиши мя.

*Богородичен:*
Во чреве твоем Бога яко человека поносившая, и живот миру источившая, тя воспеваем всесвятая Дево.

*Ирмос:*
Невместимаго Бога, во чреве вместившая, и радость миру родившая, тя поем Богородице Дево.

*Светилен гласа.*

*На стиховне же поем самогласен дне, глас г~:*

Возсия воздержания благолепие, бесовскую мглу отгонящее: прииде постная лепота, душевных страстей исцеление носящая. сею иногда даниил, и в вавилоне отроцы ограждени, ов убо уста львов обузда, овии же пламень пещный угасиша. с нимиже и нас тоюжде спаси Христе Боже, яко человеколюбец.

*И повторяем сей, со стихом:*
Исполнихомся заутра:

*Таже, стих: И*
буди светлость:

*И мученичен:*
Яко светила в мире сияете, и по смерти святии мученцы, подвигом добрым подвигшеся. имуще дерзновение, Христа умолите, помиловатися душам нашым.

*Слава, и ныне, Богородичен:*
В женах святая Богородице, Мати безневестная, моли егоже родила еси царя и Бога, да спасет ны яко человеколюбец.

*Таже:*
Благо есть: *Совокупляем же и час а~, яко обычно. И отпуст.*
(л. н~а об.)

*%[В тойже четверток сырный, вечера%]:*

*От начала поклоны начинаем: и прочая вся служба, якоже и выше во вторник сырный указася.*

*На*
Господи воззвах, *стихиры яко обычно.*

*Слава, и ныне, Богородичен:*
Свете тихий: *И прокимен дне.*

*На стиховне самогласен дне, глас в~:*

Господнь крест, неуклонно кланяющымся ему, всякия сласти брозда есть, и закон воздержания: ибо непрестанно взирающии на пригвожденнаго на нем, распинают плоть со страстьми и похотьми. от нихже и мы быти потщимся, постом чистым присвоимся, человеколюбно нам присвоившемуся страстию и своего безстрастия естество подавшему, имущему велию милость.

*Повторяем сей со стихом:*
К тебе возведох очи мои:

*Стих:*
Помилуй нас Господи:

*И мученчен:*
Земнаго наслаждения не возвелевше страстоносцы, небесных благих сподобишася, и ангелом сожители быша: Господи, молитвами их помилуй и спаси нас.

*Слава, и ныне, крестобогородичен. Подобен:*
Егда от древа:

Грозд всезрелый чистая, егоже невозделанно во утробе младоносила еси, на древе яко узрела еси сего висяща, рыдающи восклицала еси, и взывала еси: чадо, сладость искапай, еюже пиянство всякое страстей отемлется благодетелю, мене ради тя рождшия, божественными утешеньми, яко благоутробен.

Ныне отпущаеши: Богородице Дево: *И прочее, творяще поклоны великия. Таже отпуст. Повечерие поем великое с поклоны, якоже во вторник указася.*
(л. н~в)

*%[В пяток сыроястный на утрени%],*

*по шестопсалмии поемъ*
Аллилуиа, *на глас троична гласа.*

*По а~-м стихословии седальны крестныя осмогласника.*

*По в~-м стихословии седален триоди, глас з~.*

*Подобен:*
Яко имуще:

Возвыси церквей рог, честный кресте, низложи еретическую гордыню силою твоею, и возвесели православных лики: сподоби предварити всем нам твое предвозвещение, и поклонитися тебе подножию Христову в тебе бо хвалимся, древо благословенное.

*Слава: тойже.*

И ныне, крестобогородичен: Яко имущи милостивное на смирение наше, и зрящи на земныя удобообстоимыя люди, умилосердися благословенная Богородице, пребуди молящися, да не погибнем люте: молю яко пречистая благопримирительнаго Бога, спастися душам нашым, пресвятая Дево.

*Таже чтем слово великаго василиа о посте, егоже начало:*
Вострубите в новомесячии трубою: *Таже псалом н~. И каноны осмогласника, минеи, и триоди. В нихже песнех поем трипеснцы: оставляются таковыя песни осмогласника, и минеи: понеже двоирмосны суть трипеснцы.*

*Канон триоди. Творение господина иосифа. Глас и~:*

*Песнь а~:*

*Иpмoc:*
Воду прошед:

Воздержания божественное время возсия всем, покаяния просвещение, тьму отемлющее прегрешений: сие усердным сердцем приимем.

Се покаяния доброта душы разширяет, пощения пригвождением: в сие трезвенно вшедше, и прегрешений вернии разрешение приимем. (л. н~в об.)

*Слава:*
Начала, власти, и херувими, и вся силы молитеся, время нам постное совершити в покаянии и всякой чистоте.

*Богородичен:*
Святая Дево, верных заступление едина, молитву твою споспешную, во время пощения всем подаждь, Богородицу чистую тя ведущым.

*Ирмос:*
Воду прошед:

*Песнь г~:*

*Иpмoc:*
Небеснаго круга:

Всегубительных страстей душевных убежим под\ъятием поста, и умиления покажем плоды, первее грехами Бога благоутробнаго преогорчившии.

Свещы елеем благих деяний, вси ныне вжещи тщательно воз\ъусердствуим, яко да внидем с мудрыми девами во светлый чертог радующеся.

Богоглаголивии пророцы, боговиднии мученцы, и божественнии ученцы спасовы, того молите, добре начати и благоугодно скончати пощения поприще, вси помолимся.

*Богородичен:*
Яко вину тя всех благих владычце, вси прилежно молим: еже совнити нам твоим ходатайством в постный подвиг, и концу дароватися сего спасительному.

*Ирмос:*
Небеснаго круга верхотворче Господи, и церкве зиждителю, ты мене утверди в любви твоей, желаний краю, верных утверждение, едине человеколюбче.

*Таже седален минеи, и крестобогородичен:*

*Песнь д~:*

*Иpмoc:*
услышах Господи смотрения:

Якоже утро приникши, ныне пощения благодать предлагает покаяния время нам, долгов тьму разрешающее. (л. н~г)

Напитаим нищыя, милость милостию восприемлюще, и пощения божественною водою душевныя скверны отмыем.

*Слава:*
Небеснии ангели благодавца умолите, умиленное наше покаяние, щедротами безмерными прияти.

*Богородичен:*
Чистое очистилище согрешающих, святая владычце, ходатайством твоим раздери согрешений моих рукописание.

*Ирмос:*
услышах Господи, смотрения твоего таинство, разумех дела твоя, и прославих твое божество.

*Песнь е~.*

*Ирмос:*
Вскую мя отринул еси от лица твоего свете незаходимый, и покрыла мя есть чуждая тьма окаяннаго; но обрати мя, и к свету заповедей твоих пути моя направи, молюся.

Настоящий день, начаток творяще жития чистоты, себе усердно к подвигом вернии уготовим, плотския болезни, и душевное благоплодие владыце всех приносяще.

Моисеа пост, божественнаго боговидения показа причастника: сего убо душе моя подражающи, пост приими, божественная восхождения в себе расположивши, яко да видиши божию светлость.

Священных апостол, и священноименитых мученк мольбами, пощения время прейти нас сподоби Иисусе щедрый, в покаянии, и всяком отложении греха, молимся.

*Богородичен:*
В пощения дверь хотящии внити, молим тя божию дверь, совнити рабом твоим владычце, и разширити всяко помышления, и мысли, спасительная творити хотения. (л. н~г об.)

*Таже трипеснец господина иосифа. Глас з~:*

*Песнь е~:*
Божиим светом твоим блаже:

На кресте руце пригвоздив, копием в ребра прободен, писание человеколюбче падшаго адама растерзал еси: темже тя жизнодавче, песньми славим.

Лестно змий лукавый страсти наложив ми душевныя, от рая изгна: ты же длани на кресте пригвоздив, к высоте нетления Cпасе привлекл еси.

Поста божественное время, страсти очищающее душевныя, и телесныя омывающее язвы, прииде ныне, наста: вернии стецемся, и сие любомудренно приимем.

Время явися благое, в божественное души веселие, всякое лице облачающее: приидите, весело сие приимем, постом и молитвою пред\ъочищающеся.

Пост, слезы, молитву, обычай смиренный, нас ради смирившемуся принесем: яко да в день воздержания прощение подаст прегрешений наших.

*Богородичен:*
Светолучными твоими блистаньми, владычце благая мира, души моея тьму отжени, и нощь греха моего: да усердно пою, и блажу тя.

*Иный, глас и~:*
Вскую мя отринул еси:

Кресту твоему покланяюся Господи человеколюбче, имже мя спасл еси, и пою страсти спасительныя и божественныя Владыко, имиже страстей моих болезненных избавихся слове, в жизнь преходя невредную.

Кресту надеющеся, лести противных отвращаемся, в нем водрузившеся, вернии познани быхом Богу, яко агнцы новорожденнии избраннии, и нелестное млеко испихом. (л. н~д)

*Слава, троичен:*
отца, и слово вси, и святаго духа, славим во едином естестве, познание светлое излагающе: покланяющеся обоим, и разделяюще лицы, неслиянно, непреложно служаще.

*Богородичен:*
упование концем, радость рабом твоим ты еси Дево чистая, чтущыя любовию образ твой, сохраняй пречистая: и твоими молитвами всех нас чуждаго свободи, яко премилосерднейшая.

Слава тебе Боже наш, слава тебе.

Правый путь твой Господи, исправи всем рабом твоим чтущым любовию, поста поприще утверди, и приведеньми на лучшее святаго твоего царствия нас сподоби.

*Ирмос:*
Вскую мя отринул еси:

*Песнь з~:*

*Иpмoc:*
Очисти мя Cпасе:

Постився избавитель, настоящее время нам определи душевных скверн очистительное: теплым вернии приступим сердцем, яко да приимем прощение.

Мытарево Христе воздыхание прием, и блудницы от души плачь приносимый, приими яко человеколюбец нашя мольбы, очищение нам даруя.

*Слава:*
Проповедник и пророк, мученик и апостол твоих, преподобных и святителей, и всех праведных твоих Христе умоленьми, очищение прегрешений душам нашым низпосли.

*Богородичен:*
Единая немощное человеческаго естества, божественным твоим рождеством чистая утвердившая, поспешница мне явися, к постному входящу божественному поприщу. (л. н~д)

*Ирмос:*
Очисти мя Cпасе, многа бо беззакония моя, и из\ глубины зол возведи, молюся, к тебе бо возопих, и услыши мя Боже спасения моего.

*Кондак святаго. Аще святый не имать кондака, глаголем мученчен гласа.*

*Песнь з~:*
отроцы еврейстии в пещи:

Древле на колеснице огненной ношашеся илиа, постом просветився: о душе! сего подражающи, плотския умертви похоти воздержанием.

Се время воздержания, являющее тебе свет спасения, не небрези душе, Богу долготерпящу, но усердно возопий: благий ущедри мя.

*Слава:*
отроки оградивший пост, соблюде от огня неопалимы: Иисусе, тех молитвами, огня мя вечнаго избави многим твоим милосердием.

*Богородичен:*
Единая помощь человеков, помощница нам рабом твоим буди, во время воздержания, яко да покаянием благоугождающе, приимем небесное царство.

*Ирмос:*
отроцы еврейстии в пещи попраша пламень дерзновенно, и на росу огнь преложиша, вопиюще: благословен еси Господи Боже во веки.

*Песнь и~:*

*Ирмос:*
Седмерицею пещь халдейский мучитель богочестивым неистовно разжже: силою же лучшею спасены сия видев, творцу и избавителю вопияше: отроцы благословите, священницы воспойте, людие превозносите во вся веки.

Покаяния пещь усердно возжжем, и сласти в ней попалим вся телесныя: и огня будущаго искус не прияти, богатаго в милости просим, вопиюще: священницы благословите, людие превозносите во вся веки. (л. н~е)

Входное время поста нам будет всякаго греха отложения виновное, да не долу преклонимся, ниже уныло тецем, яко да в кратких и малых днех, многия скверны умилением сердца измыем, единаго Бога нашего поюще.

Ангельстии чини, мученик собрание, божественных апостол лик святый, преподобных собор, святителей же и пророков, тебе молятся благий человеколюбче: покаяние истинное твоим рабом подаждь, во время воздержания ныне вводимаго.

*Богородичен:*
Богородительнице всечистая, к тебе прибегаем, ущедри нас благою твоею молитвою, и даждь благопримирительна твоего сына и Господа всем нам, во время пощения ныне вводимаго, во спасение верных, тебе песнословящих во вся веки.

*Трипеснец:*
За законы отеческия:

Наследие отеческое не сохранивше, греховным законом поработихомся: но простер длани твоя на кресте божественнем, свободу всем даровал еси им: егоже ти верою приводим во днех святых, помилуй ны милостиве, тебе превозносящыя во вся веки.

Крестом твоим разстояние, и градежа средостение разоривый, и мир в концах обновивый богатый мирствующым, даруй нам прейти Христе постоянием будущее пощение, Господа поющым непрестанно, и превозносящым во вся веки.

Поста благодать днесь солнечныя лучы всем предлагает, пред\ъочищающи мрак от греха: содержими страстьми различными, в радости прешедше приимем (л. н~е об.) дар любомудренно, Господа пойте, вопиюще, и превозносите во вся веки.

Горько об\ъем первозданный, в раи древле снедь безсловесно, отвержеся и осужден, от сладости изгнан бысть: но на древе гвоздьми пригвожден, лукавное писание пригвоздил еси греха его. темже твое многое благоутробие воспеваем во вся веки.

Закон поста отринувше, в пропасти греха поползохомся, и поста востребовахом ныне вводимаго: егоже щедре провождающым нам, благодать с небесе низпосли, и мир богатый: Господа пойте дела, и превозносите во вся веки.

*Богородичен:*
Падающих исправление, грешников ходатаице, странных прохлаждение, скорбных утешение, пресвятая Дево, души моея печаль разори чистая, и утешение свыше от Бога подати ми молися поющу усердно, тя превозносящу во вся веки.

*Иный:*

*Ирмос:*
Ангели и небеса:

Пригвожденнаго плотию на кресте щедре, видящи тя тварей естество пременяшеся: свет дне во тьму, движашеся земля, и вся колебахуся.

На высоту креста человеческое естество совозвысив, и от ребр твоих божественных богатство источил еси спасения, верою покланяющымся Cпасе пречистей страсти твоей.

Благословим отца, и сына, и святаго духа, Господа.

*Троичен:*
Един Бог убо Троица, ни отцу изступившу в сыновство, ниже сыну пременившуся во исхождение: но свойственная и обое, свет, Бога, три славлю во веки. (л. н~з)

*Богородичен:*
Како родила еси рцы, от отца безлетно предпросиявша, и со святым духом воспеваема; или якоже весть един, благоволивый родитися из\ тебе во веки.

Слава тебе Боже наш, слава тебе.

Покаяние наше, яко благий естеством прием, вражиих сетей избави Господи, да верою и любовию твое ныне воспоим святое владычество.

Хвалим, благословим, покланяемся Господеви:

*Ирмос:*
Ангели и небеса на престоле славы седящаго, и яко Бога непрестанно славимаго, благословите, пойте, и превозносите его во веки.

*И стихословится*
Честнейшую:

*Песнь ф~,*

*Ирмос:*
ужасеся о сем небо, и земли удивишася концы, яко Бог явися человеком плотски, и чрево твое бысть пространнейшее небес: тем тя Богородицу ангелов и человек чиноначалия величают.

Се светоносное прииде время, святый день просия, мрачных страстей твоих отбегни, о душе! и зари восприими наставляющыя тя к свету, умиление яко вино пиющи веселися, и сластей пиянство возненавиждь.

Яко воистинну блажайшее время пощения Христе, еже дал еси всем верным на побеждение грехов, и очищение спасительное, и дарований приятелище, в немже тя молим: причастники Cпасе, вся ны благих твоих сотвори.

Обычно милости твоя на нас изливаяй щедре богатыя, даждь нам слезы, очищающыя скверны и помышления любящих тя: веру и любовь чистую, (л. н~з об.) богатное покаяние, присвоение совершенное к тебе единому многомилостивому.

Всех ангелов божественное множество, и святых лицы достохвальнии, благаго ныне молите прилежно: яко да божественное поприще сие, пощения настоящее, тещи непреткновенно ны укрепит, и победоносцы соделает.

*Богородичен:*
Благолюбивая Дево, благаго рождшая Cпаса, ублажи вся ны, страстьми безмерными, и помышленьми озлобленныя владычце, и отягченныя грехов бременьми неудобоносными: яко да тя по долгу, яко Богородицу величаем.

*Иный:*

*Ирмос:*
Недоумеет всяк:

Недоумеет всякое естество, ангелов и человеков, твое благоутробие благодарити благодетелю: яко плотию хотя нас ради обнищал еси, и на древе о нас распростерлся еси, клятва быв, да первую отимеши клятву человечества.

Светлый день воздержания наста, светлым лицем приидите, усрящим душе моя Владыку, благодати низпослатися свыше нам просяще, и многих прегрешений исправление обрести: яко да страшнейшею геенною не искусимся тамо.

Во тьме грехов содержимым, покаяния ныне священнии входы насташа, всех душы просвещающыя. темже душе моя, омрачения уклонися сытости страстей, потщися, да сладости вечныя насладишися тамо.

На древе руце волею распростер, разстоящаяся вся собрал еси жизнодавче: копием же твоя отверзл (л. н~з) долготерпеливе ребра, побеждение от ребр прозябшее исправил еси нам. темже благодаряще поем благоутробие твое.

*Богородичен:*
Предстательство всех на тя надеющихся, в бедах бодрая сущи предстательнице Богородице, вечнующия избави нас геенны, и належащих мук горьких: яко да должно поем величия твоя.

*Иный.*

*Ирмос:*
Чужде матерем девство:

Язвам покланяемся твоим жизнодавче, имиже греха страстей избавльшеся, честным крестом твоим познахомся запечатствовани, во спасение и заступление от всякаго прилога вражия.

Озари креста твоего сияньми, укрествовавыйся волею за всех спасение, душы поющих страсти твоя всемилостиве: и на стезю жизнь нашу управи и настави.

Согрешихом преступивше заповеди твоя, и пути божественных зачинений твоих Cпасе, уклонихомся далече человеколюбче, нерадением: но щедрый, воззови от лести душы нашя.

*Слава, троичен:*
Хвала, честь Троице лепотствует, и слава яко единому господьству, и единому царству, неслитно, несечно, единице божеством покланяемой, несечной бо естеством, непрестанно величаемей.

*Богородичен:*
умилостивися молитвами всечистыя матере твоея всещедре всецарю славы, егда приидеши судити рабы твоя, яко милостив: в тя бо вси веровахом, и тя Бога знаем.

Слава тебе Боже наш, слава тебе.

Светоносный ныне надходящий пост, приемлет трапезу подвигов предложенную, сего ради сея (л. н~з об.) трезвенно вси, честную чашу чистительных слез восприимем вернии: да неисцельными слезами не искусимся тамо.

*Катавасиа:*
Чужде матерем девство, и странно девам деторождение: на тебе Богородице обоя устроишася. тем тя вся племена земная непрестанно величаем.

*Светилен троичный гласа, трижды. И прочее.*

*На стиховне поем самогласен дне.*

*Глас з~:*
Прежде спасительнаго креста греху царствующу, нечестию державствующу, человеков ублажашеся пища телесная, и о плотских желаниях мали небрежаху: а отнележе крестное таинство содеяся, и демонское угасе мучительство богоразумием, небесная на земли добродетель жительствует. темже пост почитается, воздержание сияет, молитва исправляется, и свидетель время настоящее, данное нам от распеншагося Христа Бога, во спасение душ наших.

*И глаголем стихи.*

*Стих:*
Исполнихомся заутра милости твоея Господи:

*И повторяем самогласен. Таже и мученичен.*

*Стих: И*
буди светлость Господа Бога нашего:

Господи, в память святых твоих, вся тварь празднует, небеса радуются со ангелы, и земля веселится с человеки: тех молитвами помилуй нас.

*Слава, и ныне, крестобогородичен:*
Всечистая яко виде тебе на кресте повешена, плачущи вопияше матерски: сыне мой и Боже мой, сладчайшее мое чадо, како терпиши страсть поносную;

*Таже,*
Благо есть: И Трисвятое. *Тропарь:*
В храме стояще: Господи помилуй, *м~.*
(л. н~и)

*И глаголется стих от священника:*
Сый благословен Христос Бог наш, всегда, ныне и присно, и во веки веков, аминь.

Небесный царю:

*И творим три поклоны великия, и глаголем молитву тайно преподобнаго отца нашего ефрема сирина:*
Господи и Владыко живота моего: *И прочее. И творим и прочыя поклоны.*

*Совокупляем же и первый час, яко обычно: по обычных же поклонех чтем оглашения преподобнаго отца нашего феодора студита. таже отпуст.*

*%[В тойже пяток сырный%],*

*поем часы с поклоны, якоже и в среду явлено есть.*

*На з~-м часе поем тропарь пророчества, глас и~:*

Даждь нам помощь от печали Господи, и спаси ны, рождейся от Девы человеколюбче.

*Повторяюще тойже.*

*Прокимен глас а~:*
Буди Господи милость твоя на нас, якоже уповахом на тя. *Стих:*
Радуйтеся праведнии о Господе, правым подобает похвала.

*Пророчества захариина чтение. [Глава и~, ст. з~- з~и].*

Сице глаголет Господь вседержитель: се аз люди моя от земли восточныя, и от земли западныя. И введу их [в землю их,] и вселюся посреде иерусалима, и будут ми в люди, и аз буду им в Бога во истине и в правде. Сице глаголет Господь вседержитель: да укрепятся руце вас слышащих во днех сих словеса сия от уст пророческих, от негоже дне основася храм Господа вседержителя, и церковь отнележе создася. Зане прежде дней онех мзда человеком (л. н~и об.) не бе во успех, и мзда скотом не бяше, и исходящему и входящему не бе мира от печали, и послю вся человеки, коегождо на искренняго своего. И ныне не по днем онем прежним аз сотворю останку людей сих, глаголет Господь вседержитель. Но покажу мир: виноград даст плод свой, и земля даст жита своя, и небо даст росу свою, и наследити сотворю останкам людей моих сих вся сия. И будет, яко бесте в клятве во языцех, доме иудов и доме Исраилев, тако спасу вы, и будете в благословении: дерзайте и укрепляйтеся руками вашими. Зане сице глаголет Господь вседержитель: якоже помыслих озлобити вы, внегда прогневаша мя отцы ваши, глаголет Господь вседержитель, и не раскаяхся: яко уставих, и умыслих во дни сия добро сотворити иерусалиму, и дому иудову: дерзайте. Сия словеса, яже сотворите, глаголите истину кийждо искреннему своему, истину и суд мирен судите во вратех ваших. И кийждо злобы искренняго своего не помышляйте в сердцах ваших, и клятвы лживыя не любите: зане вся сия возненавидех, глаголет Господь вседержитель.

*Прокимен, глас г~:*
Пойте Богу нашему, пойте, пойте цареви нашему, пойте. *Стих:*
Вси языцы восплещите руками:

*И прочее все, якоже в среду сырную указася. Подобает ведати, яко в субботу и неделю сырную минеа не поется, но последование случающихся святых поется, на повечериях, или егда церквоначальник хощет.*

