<::лат> OCR:

<::рус> Библиотека святоотеческой литературы

<::лат> http://orthlиb.rу

<::слав>

(л. тм~в об.)

*%[В понедельник ваий, на утрени, троичны%].*

*По а~-м стихословии седальны умилительны осмогласника. По в~-м же стихословии седален, глас а~.*

*Подобен:*
Камени запечатану:

Камень отвалил еси ожесточения Господи, от моего сердца, умерщвленную страстьми воздвигни душу мою благий, принести тебе ваиа добродетелей: яко победителю ада, во умилении Владыко сподоби, яко да вечный живот улучу, песнословя твою державу, и благоутробие твое, едине человеколюбче. *[Дважды.]*

*Богородичен:*
Чудо чудес благодатная, в тебе зрящи тварь радуется: зачала бо еси безсеменно, и родила еси неизреченно, егоже чиноначалия ангелов видети не могут: того Богородице, моли о душах наших.

*По г~-м стихословии седален, глас а~.*

*Подобен:*
Камени запечатану:

Шестую седмицу поста имуще, предпразднственное пение, ваиа принесем Христу, грядущему нас ради всести на жребяти осли, языческое подклонити яко царь безсловесие родителю: ветви добродетелей тому вси уготовим, яко да воскресние его радующеся узрим.

*Слава, паки тойже.*

*И ныне, Богородичен:*
Руце твои божественнии, имиже содетеля носила еси Дево пресвятая, воплощенна божеством, простерши умоли избавитися нам от искушений, и страстей, и бед, восхваляющым тя любовию, и вопиющым тебе: слава всельшемуся в тя: слава (л. тм~г) прошедшему из\ тебе: слава свободившему нас рождеством твоим.

*Трипеснец. Глас а~.*

*Песнь а~.*

*Ирмос:*
Песнь победную:

Страсти умертвим воздержанием, и дух оживим божественными детельми, яко да узрим страсть Христову честную чистым умом.

Немилостиваго поревновавша богатаго нравом, щедре человеколюбче молю тя, сочини мя лазарю убогому, избавляя мя пламене, и негасимаго огня.

*От*
всех постихся исправлений, в сытость насладихся прегрешений, Господи: ныне убо алчуща мя спасительным и честным насыти брашном.

*Богородичен:*
Мене осужденнаго во осуждении, пречистая владычце, поверженнаго делы моими, спаси, ущедри, всещедраго Бога рождшая.

Иный, глас а~. Ирмос: Помогшему Богу:

Светоносный праздник срящим вернии, предпразднствующе его днесь светло, да живоносную сподобимся страсть видети.

Грядет, и идет Христос ко иерусалиму яко царь, седя на жребяти осли, языческое подклонити безсловесие под\ ярем отцу.

*Троичен:*
В божестве едином триипостасная единице, отче нерожденне Боже, и сыне единородне, и едине святый душе, единоцарственная державо, спаси вся ны.

*Богородичен:*
Преславная возглаголашася о тебе всюду, яко родила еси плотию всех творца, Богородице Марие безневестная и неискусобрачная. (л. тм~г об.)

Слава тебе Боже наш, слава тебе.

Се грядет Христос ко граду виффагии, радуйся лазарево отечество вифание, яко тебе покажет чудо велие, лазаря возставляя из\ мертвых.

*Ирмос:*
Помогшему Богу во египте моисеови, и тем фараона со всевоинством погрузившему, победную песнь поим, яко прославися.

*Песнь и~.*

*Ирмос:*
Егоже ужасаются:

Неплодными обогатихся окаянный помышленьми, душу оскверних беззаконными сластьми, и тьма окружает мя отчаяния: озари мне сияние, Боже мой, покаяния.

Якоже древле просветил еси слепаго от рождения, душу мою озари, не видящую света твоего милостиве, но во тьме лютаго забвения погребшуюся, и попечений житейских.

Постився илиа, отверзе небеса, и тучами напои жаждущую землю: постимся, струи почерпающе душевных слез, яко да помилуемся.

*Богородичен:*
Яко одушевленная лоза, процвела еси нам грозд зрелый, источающий нам, чистая Дево, вино оставления, и греховное изсушающее пиянство.

*Иный. Ирмос:*
Песнь тебе приносим:

Отверзеся преддверие лазарева животвория: Христос бо грядет, яко от сна воздвигнути умершаго, поборити жизнию смерть.

Велия тебе похвала, о вифание, яко зиждителя странноприяти сподобилася еси, вопиющи: благословите дела господня Господа. (л. тм~д)

Благословим отца, и сына, и святаго духа, Господа.

*Троичен:*
Тя пресущная, трегубая единице, совокупляемая в разделении зраком лиц, отца, и сына, и духа божественнаго славим.

*Богородичен:*
Еже радуйся, вещаем тебе со ангелом, яко воздвигла еси радость, Cпаса мира: егоже моли Дево всепетая.

Слава тебе Боже наш, слава тебе.

Песнь тебе приносим, яко на жребяти носишися, в вышних на херувимех восходяй, да всех повинеши Христе державе твоей.

Хвалим, благословим, покланяемся Господеви:

*Ирмос:*
Песнь тебе приносим безплотных, якоже отроцы в пещи, и поюще глаголем: благословите вся дела господня Господа.

*Песнь ф~.*

*Ирмос:*
Живоприемный источник:

умерщвлен быв многими прегрешеньми, небрежения во гробе одержимь есмь, камень отчаяния имеяй надлежащий: егоже расторг Христе твоею милостию, якоже лазаря древле, ныне воскреси мя.

Богатаго убежим подражания, осужденнаго в пламень неугасимый: и лазарево возлюбим в болезнех терпение, яко да отсюду нас отшедших авраам в недро восприимет.

Страстоубийцу пост возлюбим, в молитвах прилежно упразднимся, плачим, рыдаим, и тепле воздохнем, яко да нас Иисус утешит, и царствия причастники соделает.

*Богородичен:*
Дв\ства божественное сокровище, праотец единое исправление, источник точащий благоутробия (л. тм~д об.) бездну, доброту иаковлю, Богородицу, еюже спасаемии воспоим.

*Иный. Ирмос:*
Тебе виденную:

Днесь Христу является, об\ ону страну иордана ходящу, болезнь лазарева, и яко проведец глаголет: болезнь сия несть ныне к смерти.

Благоуготовися вифание, украси твоя божественныя входы, разшири преддверия: се бо Владыка приходит со апостолы, овча свое оживляя.

*Троичен:*
Тя триипостасную единицу, и нераздельное существо, еже шестокрильная славословят воинства, и человеческий род песньми величаем.

*Богородичен:*
Тя от отца безлетно, и от матере несказанно, в лето рождшагося во всех спасение, яко творца и Владыку песньми величаем.

Слава тебе Боже наш, слава тебе.

С добротворения ветвьми, и чистоты носяще ваиа, уготовимся вси Христа срести, ко иерусалиму грядущаго яко Бога нашего.

*Ирмос:*
Тебе виденную дверь иезекиилем пророком, еюже никтоже пройде, токмо Бог един, Богородице Дево, песньми почитаем.

Достойно есть: *И светилен гласа.*

*На стиховне самогласен дважды, глас е~.*

Не осуди мене Христе в пламени геенстем, якоже богатаго, ради лазаря: но даруй и мне плачем просящу, капли человеколюбия, Боже, и помилуй мя.

*Мученичен:*
Благословенно воинство царя небеснаго, аще бо и земнороднии быша страстотерпцы, но ангельский сан потщашася достигнути, о телесех небрегше, и (л. тм~е) страстьми своими безплотных чести сподобишася: молитвами их Господи, спаси душы нашя.

*Слава, и ныне, Богородичен глас тойже:*
Обрадованная, ходатайствуй твоими молитвами, и испроси душам нашым множество щедрот, и очищение многих прегрешений, молимся.

*На з~-м часе тропарь пророчества, глас з~:*

Сей есть Боже, страшный день, егоже достигнути вечера не надеемся: и сего видети нас человеколюбно, сподобил еси трисвятый, слава тебе.

*Прокимен, псалом р~д, глас з~:*
Да возвеселится сердце ищущих Господа. *Стих:*
Исповедайтеся Господеви, и призывайте имя его.

*Пророчества исаиина чтение. [Гл. м~и, ст. з~и- к~в. Гл. м~ф, ст. а~-д~.]*

Тако глаголет Господь, избавивый тя святый Исраилев: аз есмь Господь Бог твой, научих тя еже обрести, тебе путь, по немуже пойдеши. И аще бы еси послушал заповедей моих, то был бы убо аки река мир твой, и правда твоя яко волна морская. И было бы яко песок семя твое, и исчадия чрева твоего яко персть земли: ниже ныне потребишися, ниже погибнет имя твое предо мною. Изыди от вавилона бежай от халдеев: глас радости возвестите, и да слышано будет сие, возвестите даже до последних земли: глаголите, избави Господь раба своего иакова. И аще вжаждут, пустынею проведет их, и воду из\ камене изведет им, разсядется камень, и потечет вода, и испиют людие мои. Несть радоватися нечестивым, глаголет Господь. Послушайте мене острови, и внемлите языцы, временем многим стояти будет, глаголет Господь: от чрева матере моея нарече имя мое. И положи (л. тм~е об.) уста моя яко мечь остр, и под\ кровом руки своея скры мя: положи мя яко стрелу избранну, и в туле своем скры мя. И рече ми: раб мой еси ты Исраилю, и в тебе прославлюся. Аз же рекох: вотще трудихся, всуе и ни во что дах крепость мою: сего ради суд мой пред\ Господем, и труд мой пред\ богом моим.

*Прокимен, псалом р~е, глас з~:*
Благословен Господь в Исраилев от века и до века. *Стих:*
Исповедайтеся Господеви, яко благ:

*%[В понедельник ваий вечера,%]*

*по обычном стихословии, на*
Господи воззвах, *поставим стихов з~: и поем настоящыя подобны трипеснца, творение господина иосифа. Глас з~:*

*Подобен:*
Всю отложивше:

Многими прегрешении, и сластьми жития, недугующую стяжах душу окаянный, и лежу на одре всегда лености, Владыко, и вопию ти: милостиве, пришед посети, здравие мне подая и милость, и не остави мя, да не когда усну в смерть, и возрадуется враг о погибели моей, иский всегда, Cпасе, во адову глубину низвести мя.

Немилосердому богатому в безумии поревновав, сладостно веселюся, сластьми и страстьми погружаяся. и видя лежаща всегда пред\ дверьми покаяния, якоже лазаря ума моего, Господи, сего нечувственно прехожду, гладом же болезнующа, и острупляема страстьми. темже геенскому повинен есмь пламени, от негоже избави мя Владыко, едине многомилостиве. (л. тм~з)

*Ина стихира господина феодора, глас е~.*

*Подобен:*
Господи при моисеи:

Господи, об\ ону страну иордана, плотию проходя, прорекл еси лазареву болезнь к смерти не быти, но о твоей Бога нашего славе бывати. слава величию дел твоих, и вседержительству твоему: яко низложил еси смерть, за многую милость человеколюбче.

*И минеи. Слава: И ныне, Богородичен.*

*Прокимен, псалом р~з, глас д~:*
Исповедайтеся Господеви, яко благ, яко в век милость его. *Стих:*
Да рекут избавленнии Господем:

*Бытия чтение. [Глава к~з, ст. а~-м~а.]*

Бысть же, повнегда состаретися исаакови, и притупишася очи его еже видети: и призва исава сына своего старейшаго, и рече ему: сыне мой. и рече: се аз. И рече исаак: се состарехся, и не вем дне скончания моего. Ныне убо возми орудие твое, тул же и лук, и изыди на поле, и улови ми лов: И сотвори ми снеди, якоже люблю аз: и принеси ми, да ям, яко да благословит тя душа моя, прежде даже не умру. Ревекка же слыша глаголюща исаака ко исаву сыну своему: изыде же исав на поле уловити лов отцу своему. Ревекка же рече ко иакову сыну своему меньшему: се, аз слышах отца твоего беседующа ко исаву брату твоему, глаголюща: Принеси ми лов, и сотвори ми снеди, да ядый благословлю тя пред\ Господем, прежде неже умрети ми. Ныне убо сыне мой, послушай мене, якоже аз заповедаю ти. И шед во овцы, пойми мне оттуду два козлища мягка и добра, и сотворю я снеди отцу твоему, (л. тм~з об.) якоже любит: И внесеши отцу твоему, и будет ясти, яко да благословит тя отец твой, прежде даже не умрет. Рече же иаков к ревекце матери своей: исав брат мой есть муж космат, аз же муж гладкий: Да не како осяжет мя отец мой, и буду пред\ ним яко презираяй, и наведу на себе клятву, а не благословение. Рече же ему мати: на мне клятва твоя, чадо: точию послушай гласа моего, и шед принеси ми. Шед же взя, и принесе матери, и сотвори мати его снеди, якоже любляше отец его. И вземши ревекка одежду исава сына своего старейшаго добрую, яже бысть у нея в дому, облече оною иакова сына своего меньшаго. И кожицами козлячиими обложи мышцы его, и нагое выи его. И даде снеди и хлебы, яже сотвори, в руце иакову сыну своему. И внесе отцу своему, и рече: отче. он же рече: се аз. кто еси ты, чадо; И рече иаков отцу: аз исав первенец твой, сотворих, якоже рекл ми еси: востав сяди, и яждь от лова моего, яко да благословит мя душа твоя. Рече же исаак сыну своему: что сие, еже скоро обрел еси о чадо; он же рече: еже даде Господь Бог твой предо мною. Рече же исаак иакову: приближися ко мне, и осяжу тя чадо, аще ты еси сын мой исав, или ни; Приближися же иаков ко исааку отцу своему, и осяза его, и рече: глас убо, глас иаковль: руце же, руце исавове. И не позна его, бесте бо руце его, яко руце исава брата его космате: и благослови его. И рече: ты ли еси сын мой исав; он же рече: аз. И рече: принеси ми, и ям от лова твоего чадо, да благословит тя душа моя. и принесе ему, и яде: и принесе ему вино, и пи. И рече (л. тм~з) ему исаак отец его: приближися ко мне, и облобызай мя чадо. И приближився лобыза его: и обоня воню риз его, и благослови его, и рече: се воня сына моего, яко воня нивы исполнены, юже благослови Господь. И да даст тебе Бог от росы небесныя, и от тука земли, и множество пшеницы и вина: И да поработают тебе языцы, и да поклонятся тебе князи, и буди господин брату твоему, и поклонятся тебе сынове отца твоего: проклинаяй тя, проклят: благословляяй же тя, благословен. И бысть по еже престати исааку благословляющу иакова сына своего: и бысть егда изыде иаков от лица исаака отца своего, и исав брат его прииде с ловитвы. Сотвори же и той снеди, и принесе отцу своему, и рече отцу: да востанет отец мой, и да яст от лова сына своего, яко да благословит мя душа твоя. И рече ему исаак отец его: кто еси ты; он же рече: аз есмь сын твой первенец исав. ужасеся же исаак ужасом велиим зело, и рече: кто убо уловивый мне лов, и принесый ми, и ядох от всех, прежде неже приити тебе; и благослових его, и благословен будет. Бысть же егда услыша исав глаголы отца своего исаака, возопи гласом велиим и горьким зело, и рече: благослови убо и мене, отче. Рече же ему: пришед брат твой с лестию, взя благословение твое. И рече [исав] праведно наречеся имя ему иаков: запя бо мя се уже вторицею, и первенство мое взя, и ныне взя благословение мое. и рече исав отцу своему: не оставил ли еси [и] мне благословения, отче; Отвещав же исаак, рече исаву: аще господина его сотворих тебе, и всю братию его сотворих рабы ему, (л. тм~з об.) пшеницею и вином утвердих его: тебе же что сотворю, чадо; Рече же исав ко отцу своему: еда едино есть благословение у тебе отче; благослови убо и мене отче. умилившуся же исааку, возопи гласом велиим исав, и восплакася. Отвещав же исаак отец его, рече ему: се от тука земли будет вселение твое, и от росы небесныя свыше: И мечем твоим жити будеши, и брату твоему поработаеши: будет же [время] егда низложиши и отрешиши ярем его от выи твоея. И враждоваше исав на иакова о благословении, имже благослови его отец его.

*Прокимен, псалом р~з, глас з~:*
Вознесися на небеса Боже, и по всей земли слава твоя. *Стих:*
Готово сердце мое Боже, готово сердце мое.

*Притчей чтение. [Глава ф~и, ст. з~и-к~е.]*

Иже хранит заповеди, соблюдает свою душу: а нерадяй о своих путех, погибнет. Милуяй нища, взаим дает Богови: по даянию же его воздастся ему. Наказуй сына твоего, тако бо будет благонадежен: в досаждение же не вземлися душею твоею. Злоумен муж много отщетится: аще же губитель есть, и душу свою приложит. Слушай сыне отца твоего наказания, да мудр будеши в последняя твоя. Многи мысли в сердцы мужа: совет же господень во век пребывает. Плод мужеви, милостыня: лучше же нищ праведный, нежели богат лжив. Страх господень в живот мужеви: а безстрашный водворится на местех, идеже не наблюдается разум. Скрываяй в недрех руце свои неправедно, ниже ко устом своим принесет я. Губителю раны приемлющу, безумный (л. тм~и) коварнее будет: аще же обличаеши мужа разумна, уразумеет чувство.

*На стиховне самогласен дне, дважды.*
*Глас д~:*

Душевреднаго лихоимства свободи Cпасе, и с лазарем убогим в недрех авраамовых причти нас: ты бо в милостех богат сый, волею нас ради обнищал еси, и от тли на нетление превел еси, яко милостив Бог, и человеколюбец.

*Мученичен:*
Святых мученк приемый терпение, и от нас приими пение человеколюбче, даруй нам тех молитвами велию милость.

*Слава, и ныне, Богородичен:*
Избави нас от нужд наших, Мати Христа Бога, рождшая всех творца, да вси зовем ти: радуйся едино предстательство душ наших.

*%[Во вторник ваий на утрени,%]*

*троичны гласа. По а~-м стихословии седальны умилительны осмогласника два, с Богородичным. По в~-м стихословии седален господина иосифа. Глас з~.*

*Подобен:*
Ангельския:

Греховным недугом истаяваемь, на одре отчаяния низлежу: темже мя врачу болящих посети твоим человеколюбием, и не остави мя уснути люте в смерть, всещедрый, да вопию ти тепле: милости подателю, Господи слава тебе.

*Слава, тойже.*

*И ныне, Богородичен:*
Начало спасения, гавриилово провещание к Деве бысть: слыша бо, еже радуйся, не (л. тм~и об.) отбеже целования: не усумнеся яко сарра в сени, но сице глаголаше: се раба господня, буди мне по глаголу твоему.

*По г~-м стихословии седален, господина феодора.*
*Глас е~:*

*Подобен:*
Сияет днесь:

Вчера и днесь болезнь лазарева, сию бо Христу являют сродницы. радостию вифание уготовися, жизнодавца угостити и царя, с нами вопиющи: Господи слава тебе.

*Слава, тойже.*

И ныне, Богородичен, глас тойже: Мати божия всесвятая, стено Христиан, избави люди твоя обычно, зовущыя ти прилежно: противостани скверным и возносливым помыслом, да вопием ти: радуйся приснодево.

*Канон минеи, и трипеснец господина иосифа.*

*И стихословится песнь.*
*Глас з~.*

*Песнь в~.*

*Ирмос:*
Видите, видите, яко аз есмь Бог: манну одождивый, и воду из\ камене источивый древле в пустыни людем моим, десницею единою, и крепостию моею.

Волею обнищал еси, естеством богатый Христе: взалкал еси постився, насыщаяй всякое животно. тем мя насыти алчущаго твоея благодати, и покажи тамошния трапезы слове общника.

Лазаря нищаго мя покажи грехов, Христе, и расточи богатство, еже зле собрах, и совершенное твое любление щедре исполнив, тамошняго избави мя мучения страшнаго.

отроки обострив сильнейшыя огня, иногда в вавилоне содела пост: тем поревновавши о душе (л. тм~ф) моя, не унывай, и огнь сладострастий духа угасиши росою.

*Богородичен:*
Радуйся, тебе вопием рождшей радость, Богородице Дево обрадованная: Бога, егоже родила еси, умоли, избавитися от бед и тли, воспевающым тя присно.

Иный, господина феодора. *Глас е~.*

*Ирмос:*
Видите, видите:

Видите, видите, яко аз есмь Бог, об\ ону страну иордана ходяй, слышав яко лазарь болит, и рекий: яко не умрет, но есть сие о славе моей.

Рыданием обложившеся лазаревы сестры, страсть тебе ведетелю всех являют: но пребываеши мало, да воздвигнеши чудо, и покажеши ученком твоим страшная.

*Троичен:*
Единоцарственная, триипостасная единице, господство и царство веков, тя славят отца, и сына, и святаго духа, множество ангел, и все естество человеческое.

*Богородичен:*
Кто не дивился бы зря в тебе содетеля Дево, наздавшаго адама падшаго, несказанным соединением, из\ тебе плотию рожденна, неизменно, во спасение наше.

Слава тебе Боже наш, слава тебе.

Ныне украсися о вифание радостию, сотворивши приятелище царя всех, яко приидет к тебе, да лазаря покажет паки текуща от тления в живот.

*Ирмос:*
Видите, видите, яко аз есмь Бог, в плоть облекийся волею моею, да спасу адама, от лести падшаго в преступление змием. (л. тм~ф об.)

*Песнь и~. Ирмос:*
Из\ пламене преподобным:

Помышляю множество согрешений, и уязвлен жалом совести, якоже в пламени болю окаянный: ущедри мя слове божий, твоею милостию.

Презрев лазарева исправления, немилостиваго богатаго нравом позавидех: благоутробне Боже, обратив мя ущедри, да тя славлю во веки вся.

Душевною болезнию одержимь, и умрети хотя отчаянием, твоего Иисусе посещения требую, оживотворившаго тебе призывающыя.

*Богородичен:*
Пресвятая Дево, ты мя спаси, моей немощи буди помощь, волителя милости родившая, егоже превозносим во вся веки.

*Иный. Ирмос:*
Преподобнии твои отроцы:

Радуйся вифание, лазарево отечество: в тебе бо Христос представ величие совершит, оживив лазаря.

Лазарь болезнует, да ты прославишися сыне божий о нем: и поют тя непрестанно дела вся Господа.

Благословим отца, и сына, и святаго духа, Господа.

Троицу всесвятую во отце, и сыне, и духе, воспевающе поем: благословите дела господня Господа.

*Богородичен:*
Неизреченное твое рождество вси поем чистая, и чтуще его яко Бога, благословим вся дела, яко содетеля и Господа.

Слава тебе Боже наш, слава тебе.

Добродетелей ветви к сретению Христову готовяще, ныне зовем: благословите дела господня Господа.

Хвалим, благословим, покланяемся Господеви:

*Ирмос:*
Преподобнии твои отроцы в пещи Христе воспевающе глаголаху: благословите вся дела господня Господа. (л. т~н)

*Песнь ф~.*

*Ирмос:*
Бога человеком:

Прежде вкушение горькое человека первозданнаго люте из\ рая изгна, и смерти сети припряже: постися о душе моя, бегай подражания, бегай наслаждения сласти многоболезненныя.

Во ум приемлю твое судище, и пламень неугасимый, судие праведнейший, себе осуждаю прежде суда: ужасохся бо и трепещу, безмерно прегрешив тебе, яко ин никтоже на земли. темже молю тя, ущедри мя.

Страстей измыемся омрачения, просветительными молитвами, и добродетелей ветви носяще, срести Христа потщимся, на жребяти чаема ныне всести, готовяща же ся страдати, за еже спасти нас.

*Богородичен:*
Из\ тебе Дево богоблагодатная, в нощи страстей одержимым, возсия света и мира Христос податель, от невнятия разрешаяй преступление, и избавление нам яве даруяй.

*Иный. Ирмос:*
Исаие ликуй:

Ныне мертвогробная готови лазаре мудре, скончаешися бо от жизни, утро умрети имый, гроб узри, в\ъоньже вселишися: но тебе Христос паки оживит, воздвиг четверодневна.

Вифание ликуй, к тебе бо приидет Христос, чудо совершая велие и страшное, связав смерть, воскресит всяко яко Бог лазаря умершаго, и зиждителя величающа.

*Троичен:*
Едино существо тя воспеваю, безначальная Троице, честная живоначальная, несекомая единице, отче (л. т~н об.) нерожденне, и рожденне слове и сыне, и душе святый, спаси нас поющих тя.

*Богородичен:*
Паче ума рождество твое Богомати, без\ мужа бо зачатие в тебе, и девственное рождество бысть: ибо Бог есть рождейся, егоже величающе, тя Дево ублажаем.

Слава тебе Боже наш, слава тебе.

Приидите уготовим Господеви к сретению, ветви добродетелей носяще ему: тако бо его приимем, якоже во граде иерусалиме в души нашей, покланяющеся и поюще его.

*Ирмос:*
Исаие ликуй, Дева име во чреве, и роди сына еммануила, Бога же и человека, восток имя ему: егоже величающе, Деву ублажаем.

*Светилен.*

*На стиховне самогласен дне, дважды.*
*Глас е~:*

Поползнувшися прегрешеньми, и пленицами согрешений связана, о душе, что унываеши; что ленишися; бегай присно якоже лот содома и гоморры, нечистоты запаления. не возвращайся вспять, и будеши яко столп сольный, на горе спасайся добродетелей, бегай присно немилосерднаго богатаго, без\ъутробия горения. в недра прейди авраамова яко лазарь, смиренномудрием возопий: упование мое, и прибежище мое, Господи слава тебе.

*Мученчен:*
Страстотерпцы твои Господи, чины ангельския подражавше, яко безплотни муки претерпеша, единомысленное упование имуще, обещанных благих наслаждение. тех молитвами Христе Боже наш, мир даруй мирови твоему, и душам нашым велию милость.

*Слава, и ныне, Богородичен:*
Тебе молимся, яко божии матери, благословенная, моли о спасении душ наших. (л. тн~а)

*На з~-м часе тропарь пророчества, глас е~:*

Необоримую стену дал еси граду нашему, рождшую тя Деву: тою Cпасе от окружающих злых изми, молимся, душы нашя.

*Прокимен, псалом р~и, глас д~:*
Помози ми Господи Боже мой, и спаси мя по милости твоей. *Стих:*
Боже, хвалы моея не премолчи.

*Пророчества исаиина чтение. [Глава м~ф, ст. з~- и~.]*

Тако глаголет Господь: се дах тя в завет рода, во свет языком, еже быти тебе во спасение, даже до последних земли. Тако глаголет Господь, избавивый тя Бог Исраилев: освятите уничижающаго душу свою, гнушаемаго от язык рабов княжеских: царие узрят его, и востанут князи, и поклонятся ему, Господа ради: яко верен есть святый Исраилев, и избрах тя. Тако глаголет Господь: во время приятно послушах тебе, и в день спасения помогох ти, и сотворих тя, и дах тя в завет вечный языков, еже устроити землю, и наследити наследия пустыни, Глаголюща сущым во узах изыдите, и сущым во тьме, открыйтеся: на всех путех пастися будут, и на всех стезях пажить их. Не взалчут, ниже вжаждут, ниже поразит их зной, ниже солнце: но милуяй их утешит их.

*Прокимен, псалом р~ф, глас д~:*
Ты иерей во век, по чину мелхиседекову. *Стих:*
Рече Господь Господеви моему: седи одесную мене. (л. тн~а об.)

*%[Во вторник вечера%],*

*обычное стихословие. На*
Господи воззвах, *поставим стихов з~: и поем стихиры подобны господина иосифа. Глас в~.*

*Подобен:*
Егда от древа:

Всеми прилоги лукаваго, многострастное мое сердце изнемогшее, гробу сносится уныния люте, и яко каменем покрывается нечувствием Cпасе: древом живоноснаго твоего креста, вся сущыя во аде ожививый, возстави мя, оживи, яко да страхом твое славлю божество.

Богатство сластей тлетворных, лукаваго действом всегда возлюбих, суетно веселяся несмысленный: ума же презрех, яко лазаря инаго, стеняща, алчуща божественных брашен слове, пламене будущаго избави мя твоим благоутробием, яко да славлю тя человеколюбца.

*Ина господина феодора, глас г~.*

*Подобен:*
Поставиша:

Днесь издше лазарь, и рыдает сего вифаниа, егоже Cпасе наш воздвизаеши от мертвых и пред\ъуверяеши другом твоим, воскресния твоего страшное, адово умерщвление, и адамово оживление: сего ради поем тя.

*И минеи г~.*
*Слава, и ныне, Богородичен.*

*Прокимен, псалом р~и, глас д~:*
Начало премудрости страх господень. *Стих:*
Исповемся тебе Господи всем сердцем моим.

*Бытия чтение. [Глава л~а, ст. г~-з~и.]*

Рече Господь ко иакову: возвратися в землю отца твоего, и в род твой, и буду с тобою. Послав же иаков, призва лию и рахиль на поле, идеже бяху (л. тн~в об.) стада. И рече им: вижду аз лице отца вашего, яко несть ко мне, якоже вчера и третияго дне: Бог же отца моего бе со мною. И вы сами весте, яко всею силою моею работах отцу вашему. отец же ваш обиде мя, и измени мзду мою десяти агнцев: но не даде ему Бог зла сотворити мне. Аще сице речет: пестрыя будет твоя мзда: и родятся вся овцы пестрыя. аще же речет: белыя будет твоя мзда: и родятся вся овцы белыя. И отя Бог вся скоты отца вашего, и даде я мне. И бысть егда зачинаху овцы во чреве приемлюще: и видех очима моима во сне: и се козлы и овны восходяще бяху на овцы и козы, беловатыя и пестрыя, и пепеловидныя пестрыя. И рече ми ангел божий во сне: иакове. аз же рех, что есть, И рече: воззри очима твоима, и виждь козлы и овны восходящыя на овцы и козы белыя, и пестрыя, и пепеловидныя пестрыя: видех бо, елика тебе лаван творит. Аз есмь Бог явивыйся тебе на месте божии, идеже помазал ми еси тамо столп, и обетовал ми еси тамо обет: ныне убо востани и изыди от земли сея, и иди в землю рождения твоего, и буду с тобою. И отвещавше рахиль и лиа, рекосте ему: еда есть нам еще часть или наследие в дому отца нашего; Не яко ли чуждыя вменихомся ему; продаде бо нас, и снеде снедию сребро наше. Все богатство и слава, юже отя Бог от отца нашего, нам будет и чадом нашым: ныне убо елика тебе рече Бог, твори.

*Прокимен, псалом ра~и глас д~:*
Милостив, и щедр, и праведн: *Стих:*
Блажен муж бояйся Господа. (л. тн~в об.)

*Притчей чтение. [Глава к~а, ст. г~-к~а.]*

Сыне, творити праведная, и истинствовати, угодна Богу паче нежели жертв кровь. Велемудрый во укоризне дерзосерд: светило же нечестивых греси. Помышления тщаливаго во из\ъобилии: и всяк нерадивый в лишении. Делаяй сокровища языком лживым, суетная гонит в сети смертныя. Всегубительство на нечестивыя устремляется: не хотят бо творити праведная. К стропотным стропотныя пути посылает Бог: чиста бо и права дела его. Лучше жити во угле непокровенном, нежели в повапленных с неправдою, и в храмине общей. Душа нечестиваго не помилуется ни от единаго от человеков. Тщету приемлющу невоздержному, коварнейший будет незлобивый: разумеваяй же мудрый приимет разум. Разумевает праведный сердца нечестивых, и уничтожает нечестивыя в злых. Иже затыкает ушеса своя, еже не послушати немощнаго, и той призовет, и не будет послушаяй его. Даяние тайно отвращает гневы, щадяй же даров воздвизает ярость крепкую. Веселие праведных творити суд: преподобный же нечист у злодеев. Муж заблуждаяй от пути правды, в сонмищи исполинов почиет. Муж скуден любит веселие, любяй же вино и елей не обогатится. Отребие же праведнику беззаконник. Лучше жити в земли пусте, неже жити с женою сварливою, и язычною и гневливою. Сокровище вожделенно почиет во устех мудраго: безумнии же мужи пожирают е. Путь правды и милостыни обрящет живот и славу. (л. тн~г)

*На стиховне самогласен дне, дважды.*
*Глас а~:*

В багряницу самодержства боготканную, и в червленицу нетления одеявшися, о душе моя, свое достоинство поругала еси, богатство и наслаждение, грех сотворивши, и презирающи своего сплеменника, якоже презре нищаго лазаря богатый. но да не со онем мучена будеши, обнищай духом, и обнищавшему тебе ради Господеви возопий: багряницею поругания прежде распятия оболкийся, и наг на кресте распныйся мене ради, твоего царствия одеянием, от студа вечнаго Христе избави мя.

*Мученичен: О*
добрыя купли вашея святии! яко крови дасте, и небеса наследовасте: и временно искусившеся, вечно радуетеся. воистинну добрая ваша купля: тленная бо оставльше, нетленная восприясте, и со ангелы ликующе, поете непрестанно Троицу единосущную.

*Слава, и ныне, крестобогородичен:*

*Подобен:*
Прехвальнии мученцы:

Мечь пройде, о сыне, Дева глаголаше, на древе яко узре Христа висяща, мое сердце, и терзает Владыко, якоже древле симеон мне предрече: но востани, и спрослави безсмертне, матерь и рабу твою, молюся.

*%[В среду ваий, на утрени%]*

*троичны гласа. По а~-м стихословии седальны крестны осмогласника два, с крестобогородичным. По в~-м же стихословии седален господина иосифа. Глас в~. Подобен:*
Камень гробный:

Яко каменем отягчен многими грехами, во гробе лежу небрежения щедре: от негоже мя возведи, благоутробне Господи. *[Дважды.]*
(л. тн~г об.)

*Крестобогородичен.*

*Подобен:*
Милосердия:

Честным крестом сына твоего соблюдаеми владычце чистая Богородице, всякий прилог борителя, вси удобь отражаем. темже тя по долгу прославляем яко матерь света, и едину надежду душ наших.

*По г~-м стихословии седален, господина феодора.*
*Глас г~.*

*Подобен:*
Красоте девства:

Днесь лазарь умерый погребается, и рыдание поют сего сродницы, якоже провидец и Бог, страсть предрекл еси: лазарь успе, ученком провещая, но ныне иду воскресити егоже создах. сего ради тебе вси вопием: слава державе крепости твоея. *[Дважды.]*

*Крестобогородичен:*
Неискусобрачная чистая, и Мати твоя Христе, зрящи тя мертва висяща на древе, матерски рыдающи глаголаше: что ти воздаде еврейский беззаконный собор безблагодатный, многих и великих твоих даров, сыне мой, наслаждейся; пою твое божественное снизхождение.

*Канон в минеи: и*
трипеснец, господина иосифа, глас в~.

*Песнь г~.*

*Ирмос:*
Неплодствовавший мой ум:

Силою креста твоего укрепив ум мой, изнемогший прилогми лукавыми, к хотению твоему направи Господи.

уныния дреманием, на одре спяща мя сластей воздвигни Господи, и твоим страстем поклонника покажи.

Просветившеся душами, постом чисты усрести пойдем Христа, ко иерусалиму грядущаго плотию. (л. тн~д)

*Богородичен:*
Неопалившаяся огнем божества чистая, попали моя вещная стремления страстей, яко да верно чистая славлю тя.

Иный. *Глас г~.*
Ирмос: Неплодная душе:

Днесь лазарь умерый, не утаися всевидящаго ока Иисусова. темже сказует сие ученком, вопия: лазарь друг наш успе, воскресити его иду.

Во иудею Господи паки ити рек, ученки устрашил еси, но дерзостно вопияше фома: живот есть, идем, аще убо и умрем, абие оживем.

*Троичен:*
Троице единосущная, вседержителю отче, сыне собезначальный, с сопрестольным божественным духом, едино поклонение, божество несозданное, тебе поем вси человецы.

*Богородичен:*
Дево Мати пречистая, кореню иессеов, от негоже Христос возсия, живоносный цвет земнородных, еюже избавихомся тли и смерти, тя поем вси чистая.

Слава тебе Боже наш, слава тебе.

Радуйся сионе, ныне грядет царь твой кроток, якоже пророк возопи, и носит жребя сего плотски, рукою своею вся содержащаго: поем державу его.

*Ирмос:*
Неплодная душе и безчадная, стяжи плод благославный, веселящися возопий: утвердихся тобою Боже, несть свят, несть праведен, паче тебе Господи.

*Песнь и~.*

*Ирмос:*
В купине моисею:

Смиренныя моея души тяжкий камень лютаго уныния отвали Христе, и воздвигни мя от гроба нечувствия в славу твою слове. (л. тн~д об.)

Смерть друга твоего предсказал еси другом, за милосердие милости, провидче и Боже: егоже имел еси воздвигнути из\ гроба четверодневна, к твоему славословию.

Во иудею паки Христе грядеши, ищущую жизни тя древо, древом убити, желая обезсмертвити умерщвленныя древа снедию.

*Богородичен:*
В тебе Дево чистая, видена быша вся шествия Бога, сохраншаго твою чистоту по рождестве, запечатленну яве во вся веки.

*Иный. Ирмос:*
Из\ безначальнаго отца:

Лазарь днесь умерый износится, друг Христов, и рыдают сущии с мариею и марфою вси: Христос же радостию приходит к нему, показати людем, яко той есть живот всех.

Яко из\ горы елеонския, от высоты милостыней, добродетелей ветвие людие секуще, приидите уготовим к нам мысленно пришествие Христово, поюще, благословяще его, и превозносяще во вся веки.

Благословим отца, и сына, и святаго духа, Господа.

*Троичен:*
Триипостасная единице, отче, сыне и душе живый, едино божество, едино царство, тя хвалят незаходимаго света ангельская воинства, и мы земнии поем, благословим, и превозносим во вся веки.

*Богородичен:*
Се вси родове блажим тя пречистая, величия твоя зряще: ты бо раждаеши преестественно всех творца Бога суща и человека. темже тя благословим, и превозносим во веки.

Слава тебе Боже наш, слава тебе.

Со отроки и мы усрящим Христа Бога, вместо ваий приносяще милостыню, в молитве сердечней, с (л. тн~е) ветвьми осанна вопиюще: благословите, и превозносите его во веки.

Хвалим, благословим, покланяемся Господеви:

*Ирмос:*
Из\ безначальнаго отца рожденнаго прежде век Бога, и в последняя от Богородицы в плоть облекшася, яко совершенна человека, и Бога истинна, пойте, благословите, и превозносите во вся веки.

*Песнь ф~.*

*Ирмос: От*
земнородных кто:

Даниил постом огражден, загради уста зверей: сему ревнующи душе моя, рыкающаго якоже льва змия, и ищущаго брашно сотворити всякую душу, крестною помощию отжени.

Слове божий, умерщвленную грехами душу мою, и затворенную во гробе преступления, животодательным твоим словом воскресив, принести тебе ветви добродетелей, победителю смерти, сподоби.

Небо яко престол имеяй, и подножие землю: Бога отца слово, на жребяти носимь, во град входит святый из\ уст младенец хвалу красную, яко царь всех совершити.

*Богородичен:*
В женах ты едина украсилася еси, о пречудная чистая! краснейшее слово родивши, паче всех человек явльшагося краснейша: того убо моли, скверну очистити, Дево, сердца моего.

*Иный. Ирмос:*
На синайстей горе:

Надгробныя слезы изливают лазаревы сестры, зрящыя сродника днесь под\ каменем горьким: Христос же мой издалеча сие сказуя, глаголаше апостолом своим, радуюся вас ради, не бех бо плотию тамо. (л. тн~е об.)

Паки грядет к тебе, убийце иудее, Христос, спасительную страсть желая исполнити яко Бог: егоже искала еси камением убити, се к тебе самозван хотя приходит ко убийству твоему, во еже спасти нас.

*Троичен:*
Божество единица, и Троица есть: о преславнаго обращения! соединяемая естеством, делится лицы, свойственно: несекома бо сечется, едино сущи троится: сия отец есть, сын, и дух живый, соблюдающая все.

*Богородичен:*
Детородную Деву кто слыша, и матерь без\ мужа; Марие совершаеши чудо: но скажи ми, како; не испытуй глубины богорождения моего: сие всеистинное, паче человеча ума постижение.

Слава тебе Боже наш, слава тебе.

*От*
финик ваиа сплетше мысленно, и чувственно сретение владыце сотворим, грядущему к нам: ибо благословен грядый во имя Господа же и отца, яко сын истинный.

*Ирмос:*
На синайстей горе, виде тя в купине моисей, неопально огнь божества заченшую во чреве: даниил же тя виде гору несекомую: жезл прозябший, исаиа взываше, от корене Давидова.

*Светилен гласа.*

*На стиховне стихира самогласна дне, дважды.*
*Глас а~:*

Ии~ль в порфиру и червленицу облачашеся, одеждами священными и царскими сияя: законом же и пророки богатея, законными службами веселяшеся: но тебе обнищавшаго распен вне врат благодетелю, и жива по распятии отметаяся, в недрах Бога отца присносущнаго, жаждет капли благодати: якоже богатый немилостивый от лазаря убогаго, иже в порфире и червленице, в негасимый огнь вшед: и видя болезнует, первее крупиц истины скудныя люди языческия, ныне в недрех веры авраама греющыяся, (л. тн~з) твоея крове багряницу с червленицею крещения носящыя, и твоими обилующыя и наслаждающыяся даровании, и глаголющыя: Христе Боже наш слава тебе.

*Мученичен:*
Вас прехвальнии мученцы, ни скорбь, ни теснота, ни глад, ни гонение ниже раны, ни ярость зверей, ни мечь, ниже огнь претяй, разлучити от Бога возмогоша: любовию же паче к нему, яко в чуждих подвигшеся телесех естество забысте, смерть презревше. темже и по достоянию болезней ваших мзду приясте, небеснаго царствия наследницы бысте, молитеся о душах наших.

*Слава, и ныне, крестобогородичен.*

*Подобен:*
Всехвальнии мученцы:

Видящи висима Христе, чисто рождшая тя, повесившаго на водах землю человеколюбче, взываше: увы мне, что странное видение, како зайде доброта твоя, сладчайший сыне, безмерная, величаю твою милость, яко страждеши волею за всех.

*На з~-м часе тропарь пророчества.*
*Глас е~:*

Милости твоя Господи сотвори с нами, и не предаждь нас беззаконием нашым, святый Владыко вседержителю, тебе молимся.

*Прокимен,псалом рв~и. Глас д~:*
Хвалите отроцы Господа, хвалите имя господне. *Стих:*
Буди имя господне благословено от ныне и до века.

*Пророчества исаиина чтение. [Глава н~и, ст. а~- а~и.]*

Тако глаголет Господь: возопий крепостию и не пощади: яко трубу возвыси глас твой и возвести людем моим грехи их и дому иаковлю беззакония их. Мене день от дне ищут и разумети пути моя желают, яко людие правду сотворившии и суда Бога своего не оставившии: просят ныне (л. тн~з об.) у мене суда праведна, и приближитися ко Господу желают, глаголюще: Что яко постихомся, и не увидел еси; смирихом душы нашя, и не уведел еси; во дни бо пощений ваших обретаете воли вашя, и вся подручныя вашя томите. Аще в судех и сварех поститеся, и биете пястьми смиреннаго, вскую мне поститеся якоже днесь, еже услышану быти с воплем гласу вашему; Не сицеваго поста аз избрах, и дне, еже смирити человеку душу свою, ниже аще слячеши яко серп выю твою, и вретище и пепел постелеши, ниже тако наречете пост приятен. Не таковаго [бо] поста аз избрах, глаголет Господь: но разрешай всяк соуз неправды, разрушай обдолжения насильных писаний, отпусти сокрушенныя в свободу, и всякое писание неправедное раздери. Раздробляй алчущым хлеб твой, и нищыя безкровныя введи в дом твой: аще видиши нага, одей, и от свойственных племене твоего не презри. Тогда разверзется рано свет твой, и исцеления твоя скоро возсияют: и пред\ъидет пред\ тобою правда твоя, и слава божия об\ъимет тя. Тогда воззовеши, и Бог услышит тя, и еще глаголющу ти, речет: се приидох. аще отимеши от себе соуз, и рукобиение, и глагол роптания, И даси алчущему хлеб от души твоея, и душу смиренную насытиши: тогда возсияет во тьме свет твой, и тьма твоя будет яко полудне. И будет Бог твой с тобою присно.

*Прокимен псалом рг~и. Глас з~.*
Благословени вы Господеви сотворшему небо и землю. *Стих:*
Небо небесе Господеви, землю же даде сыновом человеческим. (л. тн~з)

*%[В среду вечера%]*

*обычное стихословие. На*
Господи воззвах, *поставим стихов и~. и поем настоящий самогласен дне дважды.*

*Глас е~:*

Богатый в страстех сый, прелестною лицемерия обложен есмь одеждою, веселяся в злых невоздержания, и безмерное немилосердие показую, презирая мой ум, пред\ дверьми поверженный покаяния, алчущий всякаго блага, и болящий невниманием моим: но ты Господи лазаря мя сотвори, нищаго грехами, да не како требуяй, не получу перста орошающа, болезнующу моему языку в негасимом огни: в недрех же патриарха авраама всели мене, яко человеколюбец.

*Мученчен:*
Несытною любовию души Христа не отвергостеся святии мученцы, иже различныя раны страстей претерпевше, мучителей дерзость низложисте: непреклонну и невредиму веру сохранше, на небеса преставистеся. темже и дерзновение получивше к нему, просите даровати нам велию милость.

*Ины стихиры господина иосифа. Глас е~.*

*Подобен:*
Радуйся постником:

Об\ ону страну иордана плотию ходя Иисусе, с тобою сущым вопил еси: друг лазарь уже умре, и погребению ныне предадеся. темже радуюся друзи мои вас ради, да весте, яко вся вем, Бог сый непреложный, аще и являюся видимый человек. идем убо оживити его, яко да смерть ощутит сего (л. тн~з об.) победу, и совершенное разрушение, яве е сотворю, подая мирови велию милость.

Марфу и марию вернии подражающе, ко Господу послем божественная деяния яко молитвы, яко да пришед наш ум воскресит, мертв лежащий люте во гробе лености нечувственный, страха божественнаго никакоже ощущающий, и действ животных ныне не имущий, зовуще: виждь Господи, и якоже друга твоего лазаря древле щедре, предстанием воздвигл еси страшным, сице всех оживи, подаяй велию милость.

*Ина стихира господина феодора, глас з~.*

*Подобен:*
Господи на гроб:

Двоеденствует лазарь во гробе, сущыя от века видит умершыя, тамо зрит страхи странныя, множество неисчетное адовыми держимое узами: темже сродницы рыдают горько, предвидяще гроб его. Христос же идет оживити друга своего, едино от всех совершити согласие: благословен еси Cпасе, помилуй нас.

*И в минеи д~.*

*Прокимен, псалом рд~и. Глас д~:*
Благоугожду пред\ Господем во стране живых. *Стих:*
Возлюбих, яко услышит Господь глас моления моего.

*Бытия чтение. [Глава м~г, ст. к~з-л~а, глава м~з, ст. а~-з~и.]*

Принесоша иосифу братия его дары, яже имяху в руках своих, в дом: и поклонишася ему лицем до земли. И вопроси их: здрави ли есте; и рече им: здрав ли есть отец ваш старец, егоже рекосте, еще ли жив есть; они же рекоша: здрав есть раб твой отец наш, еще жив есть. и рече: (л. тн~и) благословен человек оный Богу. и приникше поклонишася ему. Воззрев же очима своима иосиф, виде вениамина брата своего единоматерня, и рече: сей ли есть брат ваш юнейший, егоже рекосте ко мне привести; и рече: Бог да помилует тя чадо. Возмутися же иосиф, подвижеся бо утроба его о брате своем, и искаше плакати: вшед же в ложницу, плакася тамо. И умыв лице, изшед удержася. И не можаше иосиф удержатися всем предстоящым ему, но рече: отослите всех от мене: и не предстояше ни един иосифу, егда познавашеся братии своей. И испусти глас с плачем: слышаша же вси египтяне, и слышано бысть в дому фараонове. Рече же иосиф братии своей: аз есмь иосиф: еще ли отец мой жив есть; и не могоша братия отвещати ему: смутишася бо. Рече же иосиф братии своей: приближитеся ко мне, и приближишася. и рече: аз есмь иосиф брат ваш, егоже продасте во египет. Ныне убо не скорбите, ниже жестоко вам да явится, яко продасте мя семо: на жизнь бо посла мя Бог пред\ вами. Сие бо второе лето глад на земли, и еще пять лет оста, в нихже не будет орания, ни жатвы. Посла бо мя Бог пред\ вами оставити вам останок на земли, и препитати ваш останок велий. Ныне убо не вы посласте мя семо, но Бог: и сотвори мя яко отца фараону, и господина всему дому его, и князя всей земли египетстей. Потщавшеся убо, взыдите ко отцу моему, и рцыте ему: сия глаголет сын твой иосиф: сотвори мя Бог господина всей земли египетстей: сниди убо ко мне, и не умедли. И (л. тн~и об.) вселишися в земли гесемли аравийстей, и будеши близ\ мене ты, и сынове твои, и сынове сынов твоих, овцы твоя, и волове твои, и елика суть твоя: И препитаю тя тамо, еще бо пять лет будет глад на земли, да не погибнеши ты, и сынове твои, и вся имения твоя. Се очи ваши видят, и очи вениамина брата моего, яко уста моя глаголющая к вам. Возвестите убо отцу моему всю славу мою сущую во египте, и елика видите: и ускоривше, приведите отца моего семо. И напад на выю вениамина брата своего, плакася над\ ним: и вениамин плакася на выи его. И облобызав всю братию свою, плакася над\ ними: и по сих глаголаша к нему братия его. И пронесеся глас в дому фараонове, глаголюще: приидоша братия иосифова: возрадовася же фараон, и раби его.

*Прокимен, псалом ре~и глас д~:*
Молитвы моя Господеви воздам пред\ всеми людьми его. *Стих:*
Веровах, темже возглаголах, аз же смирихся зело.

*Притчей чтение. [Глава к~а, ст. к~г-л~а, глава к~в, ст. а~-д~.]*

Иже хранит своя уста и язык, соблюдает от печали душу свою. Продерзый, и величавый, и горделивый, губитель нарицается: а иже памятозлобствует, беззаконен. Похоти лениваго убивают: не произволяют бо руце его творити что. Нечестивый желает весь день похоти злыя, праведный же милует и щедрит нещадно. Жертвы нечестивых мерзость Господеви: небо беззаконно приносят я. Свидетель ложный погибнет, муж же послушлив сохраняемь возглаголет. Нечестив муж безстудно стоит лицем: (л. тн~ф) правый же сам разумевает пути своя. Несть премудрости, несть мужества, несть совета у нечестиваго. Конь уготовляется на день брани: от Господа же помощь. Лучше имя доброе, неже богатство много, паче же сребра и злата благодать благая. Богат и нищ сретоста друг друга: обоих же Господь сотвори. Худог видев лукаваго мучима крепко, сам наказуется: безумнии же мимошедше оттщетишася. Род премудрости страх господень, и богатство, и слава, и живот.

*И прочее возследование преждеосвященных.*

*%[В четверток ваий на утрени%]*

*троичны гласа. По а~-м стихословии седальны апостольския осмогласника. По в~-м же стихословии глаголем седален, господина иосифа. Глас е~.*

*Подобен:*
Собезначальное:

Видение и деяние, яко сопрягшеся, на Христову мольбу послати потщимся, умерший наш ум якоже инаго лазаря, яко да оживит своим предстанием страшным, ветви правды тому принести, и звати: благословен грядый во имя господне.

*Слава, тойже.*

*И ныне, Богородичен:*
Души моея страсти многоболезненныя, и плоти моея недуги вскоре исцели: ума моего извращения постави всенепорочная, и в тишине помышления, молитвы приносити чистыя царю всех сподоби Богородице, и испросити грехов оставление. (л. тн~ф об.)

*По г~-м стихословии, седален господина феодора, глас з~.*

*Подобен:*
Ангельския:

Двоеденствует днесь лазарь умерый, и о сем проливают печали слезы сродницы, мариа с марфою, камень предвидящи гробный. предста зиждитель с своими ученки, смерть пленити, даруяй живот. темже вопием ему: Господи слава тебе.

*Слава, тойже.*

*И ныне, Богородичен:*
Святая владычце чистая, Бога нашего Мати, всех творца неизреченно рождшая, моли со апостолы священными всегда благость его, страстей нас избавити, и оставление нам дати грехов.

*Канон в минеи: и трипеснец господина иосифа. И стихословится песнь. Глас е~.*

*Песнь д~.*

*Ирмос:*
Божественное твое разумев:

Зарею вашего утешения, затворенных в сени греховней просветите, благочестно светоноснии вас восхваляющих апостоли.

Любовь с милосердием спрягше, и на умоление Христу вернии послати потщимся, яко да и нас воскресит от гроба тайных страстей наших.

Любве плотския не пощадим, умерщвлени душею, и любовию прилепимся избавителю, яко да от адова нас избавит страшнаго осуждения.

Прорекл еси лазарево успение, егоже по мале воздвиг, от ссущих цветоносящих приял еси хвалу, страсти твоея Cпасе мой образы.

*Богородичен:*
Из\ тебе божественная вода истече безсмертия и жизни, богородительнице всенепорочная: (л. т~кс) юже вкушающии, жажды чистая смертоносныя избавляются.

*Иный господина феодора, глас з~.*
услышах:

Погребается лазарь, и на гробе яже о марфе ныне рыдают и плачут, предстати тебе животодавцу, желающыя.

Смерть начинает трепетати, еже к ней снития твоего Христе ощущающи: яко жизнь бо, тщетну сию показал еси концем.

*Троичен:*
Единице простая, несозданная, безначальное естество, в Троице певаемое впостасьми, спаси ны верою покланяющыяся державе твоей.

*Богородичен:*
Из\ отца безлетна сына, в лето богородительнице, неискусомужно родила еси, странно чудо, пребывши Дева доящи.

Слава тебе Боже наш, слава тебе.

Снидитеся, приидите, иже в пустынях и пещерах, срести грядущаго на жребяти, Господа славы в песнех.

*Ирмос:*
услышах слух твой, и убояхся, разумех дела твоя, и ужасохся: слава силе твоей Господи.

*Песнь и~.*

*Ирмос:*
Тебе вседетелю:

Камень тяжкий от сердца моего отяти, молите всещедраго, камение явившеся, краеугольнаго камене, богоглаголивии апостоли господни.

Идем, твоим провозглашал еси другом, друг мой лазарь уже успе: сего воздвизая, усплю смерти всепагубную злобу во веки. (л. т~кс об.)

Кротцы душею, и смирени нравом бывше, благодатию приимем кроткаго всех грядущаго Владыку, гордыню сокрушити лукаваго.

*Богородичен:*
Дверь тя света просвещенную видит пророк, всенепорочная, светодавца бо раждаеши несказанно, нам уподобившася: егоже превозносим во вся веки.

*Иный. Ирмос:*
Преподобнии твои:

Мариа же и марфа ныне рыдают, во гробе лежаща видяще лазаря, и болезненно вопиют: аще бы был Христос зде, сродник наш не бы умерл.

Ад да чает погубитися, ибо жизнь приходит лазаря воздвигнути вопиюща: благословите, пойте, и превозносите во вся веки.

Благословим отца, и сына, и святаго духа, Господа.

*Троичен:*
Безначальным и рождеством же и происхождением, отцу покланяюся рождшему, сына прославляю рождшася, воспеваю совозсиявша отцу же и сыну, духа святаго.

*Богородичен:*
Егоже родила еси Дево несказанно, всегда яко человеколюбца не престай молящи, да от бед спасет к тебе прибегающыя.

Слава тебе Боже наш, слава тебе.

Добродетели яко ветви, и яко ваиа, ко сретению уготовим, и царю Христу вернии возопием: благословите, пойте, и превозносите во вся веки.

Хвалим, благословим, покланяемся Господеви:

*Ирмос:*
Преподобнии твои отроцы в пещи херувимы подражаху, трисвятую песнь воспевающе: благословите, пойте, и превозносите во вся веки. (л. ткс~а)

*Песнь ф~.*

*Ирмос:*
Исаие ликуй:

Дружбы избави мя льстиваго Владыко Христе, други твоя мудрыя ученики показавый, с нимиже шед возставил еси друга твоего вернаго, Cпасе лазаря, благодарно воспевающа тя.

Исполнением Господи поста, исполни наша сердца же и ум, благоутробне, радости, апостол твоих мольбами, чисте возлюбивших тя, Cпаса душ наших.

Смердя гнойми злобы, во гробе живу лености Христе. темже вопию ти: воздвигни, спаси мя, яко да и аз с ветвьми добродетелей усрящу тя, взывая осанна Богу.

*Богородичен:*
Во дву волю и существу родила еси нам сына отроковице, единородна отцу, бывша человека, да нас покажет общники естества, пречистая, божественнейшаго, пребожественный.

*Иный. Ирмос:*
Безсеменнаго зачатия:

В гробе лазарь двоеденствует днесь, и над\ ним проливаете слезы мариа же и марфа, яко сестры родныя: Христос же грядет к нему с божественными апостолы, показати велие чудо.

Смерте всепагубная, приими разрушение, вратницы же твои заклепы да блюдут: ибо глаголом сокрушит твоя врата Христос, лазаря возставив. пий первое сие аде пророк тебе вопиет с нами.

*Троичен:*
Единаго единородителю, единороднаго сына отче: и едине единаго свете, света сияние: и единый едине единаго Бога, святый душе, Господа Господь, воистинну сый. о Троице единице святая, спаси мя богословяща тя. (л. ткс~а об.)

*Богородичен:*
Чудо рождества твоего удивляет мя всенепорочная, како зачинаеши безсеменно необ\ъименнаго; рцы, како девствуеши, рождши яко Мати; еже паче естества верою прием, рожденному поклонися, елика хощет бо и может.

Слава тебе Боже наш, слава тебе.

Господь грядет всести, якоже писано, на жребя: людие готовитеся со страхом прияти царя всех с ваием, яко победителя смерти, из\ ада воздвигшаго лазаря.

*Ирмос:*
Безсеменнаго зачатия рождество несказанное, матере безмужныя нетленен плод: божие бо рождение обновляет естества, темже тя вси роди, яко богоневестную матерь, православно величаем.

*Светилен гласа.*

*На стиховне самогласен дне, дважды.*
*Глас е~:*

Приидите прежде конца вси братие чистым сердцем приступим ко благоутробному Богу, житейская обстояния отринувше, о душах попечение сотворим, брашен сластей воздержанием гнушающеся, о милостыни попецемся: тою бо, якоже писано есть, прияша нецыи учредивше ангелы. напитаим убогими, напитавшаго нас своею плотию: облецем себе во одеющагося светом яко ризою, да молитвами пречистыя Богородицы, и Девы матере, оставление получивше грехов, со умилением к нему возопиим: Господи, избави нас от шуяго ответа, и сподоби нас деснаго твоего предстояния, яко милостив и человеколюбец.

*Мученчен:*
В муках суще святии, веселящеся вопияху: изменения нам сия суть ко владыце: вместо настоящих ран телесных светлое одеяние в (л. ткс~в) воскресние процветет нам, вместо безчестия венцы, вместо уз темничных рай, и вместо осуждения со злодеи, со ангелы житие. темже молитвами их Господи, спаси душы нашя.

*Слава, и ныне, Богородичен.*

*Подобен:*
Благодатная:

Пред\ъизбранная от всех родов услыши глас наш, и даруй прошения душ наших, избавление страстей и болезней апостол ради, вся могущая яко Мати божия.

*На з~-м часе тропарь пророчества.*
*Глас а~:*

Гласа раб твоих Господи не забуди, помяни, яко всегда упование на тя положихом вся могущаго, и помози нам, молимся.

*Прокимен, псалом рз~и, глас д~:*
Сия врата господня, праведнии внидут в ня. *Стих:*
Исповедайтеся Господеви, яко благ.

*Пророчества исаиина чтение. [Глава кс~е, ст. и~- з~и.]*

Тако глаголет Господь: имже образом обретается ягода на грезне, и рекут, не погуби его, яко благословение есть в нем: тако сотворю служащаго ми ради, не имам всех погубити ради его. И изведу из\ иакова семя, и из\ иуды, и наследит гору святую мою, и наследят избраннии мои, и раби мои, и вселятся тамо. И будут в дубраве ограды стадом, и юдоль ахорская в покоище говядов людем моим, иже взыскаша мене. Вы же оставившии мя, и забывающии гору святую мою, и уготовляющии демону трапезу, и исполняющии щастию растворение: Аз предам вас под\ мечь, вси закланием падете: яко звах вас, и не послушасте: глаголах, и преслушасте, и сотвористе лукавое предо мною, и (л. ткс~в об.) яже не хотех, избрасте. Сего ради тако глаголет Господь: се работающии ми ясти будут, вы же взалчете. се работающии ми пити будут, вы же возжаждете: Се работающии ми возрадуются, вы же посрамитеся: се работающии ми возвеселятся в веселии сердца, вы же возопиете в болезни сердца вашего, и от сокрушения духа восплачетеся. Оставите бо имя ваше в насыщение избранным моим, вас же избиет Господь. работающым же мне наречется имя новое, Еже благословится на земли: благословят бо Бога истиннаго.

*Прокимен, псалом ри~и, глас д~:*
Путь заповедей твоих текох, егда разширил еси сердце мое. *Стих:*
Законоположи мне Господи путь оправданий твоих.

*%[В четверток вечера%]*

*обычное стихословие. На*
Господи воззвах, *поставим стихов з~, и поем стихиры подобны господина иосифа. Глас д~.*

*Подобен:*
Званный свыше:

Апостольская двоица священнейшая, единаго тя от Троицы ведущи Христе, ныне тобою посылается, привести жребя под\ъяремнича сына, якоже писано есть: на немже смиряяся всядеши благоутробне, в вышних волею, седалище всем любящым тя уготовляя, и в безсловесныя проникшыя, умовредно слове страсти, словесныя содеваеши, осанна тебе взывающыя.

Приими сионе царя, се тебе кротчайший волею предстанет, воскресивый лазаря и разрушивый смерти горькое (л. ткс~г) царство. множество богособранное священных монахов, с простою чадию соберитеся, усрести с ваием Христа, зовуще: благословен грядый спасти род человечь, страстию креста, и безстрастие всем подати за благость.

*Ина стихира подобна господина феодора, глас и~.*

*Подобен:*
Иже во едеме:

На серафимех страшных, в вышних Христе носимый, яко Бог же, и всех творец, сам на жребя на земли всести идеши, яко сый по нам человечески. вифаниа веселится, приимши тя Cпасе: иерусалим радуется, яко чаяй тя прияти: смерть умертвися, пред\ъощутивши лазаря, приити из\ мертвых: и мы с ваиами сретение совершающе в радости, воспеваим державу благости твоея Господи.

*И в минеи г~.*
*Слава, и ныне, Богородичен.*

*Прокимен, псалом рф~и, глас з~:*
Ко Господу внегда скорбети ми воззвах, и услыша мя. *Стих:*
Господу избави душу мою от устен неправедных, и от языка льстива.

*Бытия чтение. [Глава м~з, ст. а~-з~.]*

Востав Исраиль сам и вся сущая его, прииде ко кладязю клятвенному, и пожре жертву Богу отца своего исаака. Рече же Бог ко Исраилю в видении нощию, глаголя: иакове, иакове. он же рече: что есть; он же рече ему: аз есмь Бог отцев твоих, не убойся изыти во египет: в язык бо велий сотворю тя тамо. И аз сниду с тобою во египет, и аз возведу тя до конца: и иосиф возложит руки своя на очи твои. Воста же иаков от кладязя клятвеннаго: и взяша сынове Исраиля отца своего, и стяжание, и жены своя на колесницы, яже посла иосиф взяти (л. ткс~г об.) его. И вземше имения своя, и все стяжание, еже стяжаша в земли ханаанстей, внидоша во египет иаков, и все семя его с ним: Сынове, и сынове сынов его с ним: дщери, и дщери дщерей его, и все семя свое введе во египет.

*Прокимен, псалом р~к, глас з~:*
Господь да сохранит тя от всякаго зла, сохранит душу твою Господь. *Стих:*
Возведох очи мои в горы, отнюдуже приидет помощь моя.

*Притчей чтение. [Глава к~г, ст. е~и-л~е. глава к~д, ст. а~-е~.]*

Сыне, аще премудро будет сердце твое, возвеселиши мое сердце. И пребудут в словесех твоих устне к моим устнам, аще права будут. Да не ревнует сердце твое грешником, но в страсе господни буди весь день. Аще бо соблюдеши я, будут ти внуцы, и упование твое не отступит. Слушай сыне, и премудр бывай, и исправляй мысли твоего сердца. Не буди винопийца, ниже прилагайся к сложением и купованием мяс: Всяк бо пияница и блудник обнищает, и облечется в раздранная, и в рубища всяк сонливый. Слушай сыне отца родившаго тя, и не презирай, егда состареется мати твоя. Истину стяжи, и не отрини мудрости, и учения, и разума. Добре воспитовает отец праведен, о сыне же премудрем веселится душа его: Да веселится отец и мати о тебе, и да радуется рождшая тя. Даждь ми сыне твое сердце, очи же твои моя пути да соблюдают. Сосуд бо сокрушен чуждий дом, и студенец тесен чуждий. Сей бо вскоре погибнет, и всякий законопреступник потребится. Кому горе; кому молва; кому судове; кому горести и свары, кому сокрушения (л. ткс~д) вотще; кому сини очи; Не пребывающым ли в вине; и не назирающым ли, где пирове бывают: Не упивайтеся вином, но беседуйте к человеком праведным, и беседуйте в проходех аще бо на чашы и сткляницы вдаси очи твои, последи имаши ходити нажайший белильнаго древа. Последи же яко от змия уязвен прострется, и якоже от кераста разливается ему яд. очи твои егда узрят [жену] чуждую, уста твоя тогда возглаголют стропотная: И возляжеши яко в сердце моря, и якоже кормчий во мнозе волнении. Речеши же: биша мя, и не поболех, и поругашася ми, аз же не разумех: когда утро будет, да шед взыщу, с нимиже снидуся. Сыне, не ревнуй мужем злым, ниже возжелей быти с ними: Лжам бо поучается сердце их, и болезни устне их глаголют. С премудростию зиждется дом, и с разумом исправляется: С чувствием исполняются сокровища от всякаго богатства честнаго и добраго. Лучше мудрый крепкаго, и муж разум имеяй земледельца велика.

*На стиховне самогласен дне, дважды.*
*Глас и~:*

Богатаго немилостиваго подобия, и неподатнаго нрава, избави мя Христе Боже, крестом твоим очищение грехов наших сотворивый: лазаря же нищаго благодарственному терпению, ревнителя покажи, и недр патриарха авраама не отчужди мене, великия ради твоея милости.

*Мученчен:*
Мученцы господни, всякое место освящаете, и всяк недуг врачуете: и ныне молите, избавитися сетей вражиих, душам нашым, молимся. (л. ткс~д об.)

*Слава, и ныне, крестобогородичен:*

*Подобен: О*
преславнаго чудесе:

О преславнаго чудесе! о таинства новаго! о ужаснаго начинания! Дева глаголаше, на кресте тя яко виде посреде двою разбойнику обешена, егоже неболезненно ужасно породи, плакаше глаголющи: увы мне чадо любезнейшее, како тя лютый народ и неблагодарный ко кресту пригвозди;

*%[В пяток ваий, на утрени%]*

*троичны гласа. По а~-м стихословии седальны крестныя осмогласника. По в~-м же стихословии глаголем настоящий седален, господина иосифа, глас д~. Подобен:*
Скоро предвари:

Двоица посылается ученик привести жребя, якоже писано есть, на неже Христос всед красен внидет, хвалу от младенец прияти божественную. сего убо срести идем тщательно, ветви добродетелей тому приносяще деяний.

*Слава, тойже.*

*И ныне, крестобогородичен. Подобен:*

Дево пренепорочная, Мати Христа Бога, оружие пройде твою пресвятую душу, егда распинаема видела еси волею, сына и Бога твоего: егоже благословенная молящи не престай, прощение прегрешений во время поста, нам даровати.

*По г~-м стихословии седален господина феодора.*
*Глас и~.*

*Подобен:*
Воскрес из\ мертвых:

Двоица ученик посылается днесь, жребя привести владыце всех: грядет всести, носимый серафимскими (л. ткс~е) множествы. начинает боятися лазарем, миродержица всеядица смерть, первее пленившая род человеческий.

*Слава, тойже.*

*И ныне, крестобогородичен. Подобен:*

При страсти сына чистая стоящи, рыдающи горько восклицаше песньми: како тя немолчно ангельскими песньми славословимаго, дети еврейстии, увы мне, пилатову судищу сыне представиша; песнословлю твое слове многое и неизреченное благоутробие.

*Канон минеи: и трипеснец господина иосифа. И стихословится песнь. Глас д~.*

*Песнь е~.*

*Ирмос:*
Возсияй ми Господи свет:

На кресте Господи твоем уснув, преложил еси на сон Владыко смерть. вопил бо еси: друг лазарь успе, но пойдем возбудити его ныне.

Пророк проповедания исполняя проречения, в пророкоубийственный град Христе щедрый пришел еси, убиен быти волею, убиенна мя тлею, спасая.

Тело непокоривое слову повинувше, воздержанием и мольбами, монаси и простии людие Христа усрящите, на жребя вседша, грядуща же пострадати.

*Богородичен:*
Кроплением милости твоея напой пречистая, изсохшую мою мысль, пламенем греха и угашенный сердца моего вожжи свещник, двере света.

*Иный господина феодора. Глас и~.*

*Ирмос:*
Мрак души моея:

Двоицу ученк твоих, внегда хотел еси достигнути в вифанию Христе, посылаеши привести тебе (л. ткс~е об.) жребя, на неже никтоже от человек вседе: кроме бо тебе Cпасе никтоже безсловесныя языки повину.

Снидеся иудеов от иерусалима в вифанию множество, и с сродницами лазаревыми днесь страждут: наутрие же разумевше сего из\ гроба скачуща, движутся на убиение Христово.

*Троичен:*
Троице пресвятая отче, и сыне, и душе вседетельный, блаженное божество, безначальное существо, и трисиянный свете, всезрительная державо, рабы твоя сохрани.

*Богородичен:*
На кресте тя видящи пригвожденна гвоздьми Христе Мати твоя, и из\ ребр животных текущую кровь и воду, уязвляшеся матерним милосердием, сына бо тя позна своего.

Слава тебе Боже наш, слава тебе.

Се уготовася Христос предстати иерусалиму, иже в горах вси и пустынях, соберитеся монаси, того радостию усрести, со всею поднебесною.

*Ирмос:*
Мрак души моея разжени светодавче Христе Боже, началородную тьму изгнав бездны, и даруй ми свет повелений твоих слове, да утренюя славлю тя.

*Песнь и~.*

*Ирмос:*
Земля и вся яже на ней:

Воскресние и живот имуще жены любезное, что рыдаете горько; идет оживити ближняго друга, своим воскреснием, востание всех провозвещаяй, всех благодетель.

Жилища монахов соберитеся яко агнцы словеснии, началопастыря Христа усрящите, ныне ветви носяще: предгрядет волею, яко агнец заклатися Господь, яко да от волча измет мучительства. (л. ткс~з)

Грядущу ти к виффагии, топтание твоих ног, враг ощущаше ад, и ногама лазаревыма прикасашеся, глаголя: аще восхощет звати тя жизнь, не обленися, но изыди: разумех бо мое разрушение вскоре.

*Богородичен:*
Священнии гласи тя пророков проповедуют образно, дверь, и гору, и сень, землю святую, светлый облак: из\ негоже сущым во тьме и сени седящым, возсия солнце, Дево, един светодатель.

*Иный. Ирмос:*
Ангели и небеса:

Двоица ученк посланная привести под\ъяремника на облацех восходящему, егоже вся поют, и превозносят во вся веки.

При дверех Христос, прочее вифание не сетуй: в радость бо преложит плачь твой, твое воспитание воздвиг лазаря из\ гроба, поюща и превозносяща Христа во веки.

Благословим отца, и сына, и святаго духа, Господа.

Един Бог убо Троица, ни отцу изступившу в сыновство, ниже сыну пременившуся во исхождение: но свойственная и обое, свет Бога три, славлю во веки.

*Богородичен:*
Едина нетленная раждаеши, едина доиши младенца небрачная, едина зиждителя раждаеши и Владыку твоего, аще и матерь и раба: тя Дево Мати поем во веки.

Слава тебе Боже наш, слава тебе.

Сады добродетелей, и чувственно ветвьми яко сугуба Христа уготовимся вси прияти, носима на жребяти: егоже превозносим во вся веки.

Хвалим, благословим, покланяемся господни:

*Ирмос:*
Ангели и небеса, на престоле славы седящаго и яко Бога непрестанно славимаго, благословите, пойте и превозносите его во веки. (л. ткс~з об.)

*Песнь ф~.*

*Ирмос:*
Яко сотвори мне:

Се предвозгласил еси Иисусе, взыдем ко граду святому, и рукама убийц воистинну предамся кресту, убитися плотию.

*От*
смерти хотя слове, восхитити друга твоего, плотию умертвитися нас ради пригвождаешися, человеки обезсмертвляя верныя, едине безсмертне.

Ваиа целомудрия принесем Христу, на жребяти смирившуся плотию, и рцем ему: на страсть пришедый, благословен еси Cпасе.

*Богородичен:*
Страшное твое рождение, Богородице Мати Христа: темже тя блажим верно, и славим честно, родове родов во веки, аминь.

*Иный. Ирмос:*
Проявленное на горе:

Ныне посылая ученки, Христос рече: отрешивше мне жребя приведите всести, да разрешу языки от безсловесия, и покорю яко сын отцу.

Грядет Господь, отверзи твоя двери вифание, приими верою Владыку: ибо грядет воскресити от гроба лазаря, яко един всесилен.

*Троичен:*
Трисиянное Господи твоего единоначалия, светлыми сияньми, ум наш облистая, от лести многообразныя обращает нас к соединительному обожению.

Радуйся палато всех царя, еюже царство небесное отверзеся сущым на земли, Богородице Дево, и со ангелы житие.

Слава тебе Боже наш, слава тебе.

В пустынях и горах, и в вертепех сущии, приидите соберитеся с нами ваиеносцы, срести царя и Владыку: грядет бо спасти душы нашя. (л. ткс~з)

*Ирмос:*
Проявленное на горе законоположнику во огни и купине, рождество приснодевы в наше верных спасение, песньми немолчными величаем.

*Светилен гласа.*

*На стиховне самогласен дне, дважды.*
*Глас а~.*

*Творение льва царя.*

Презревши душе моя божественных помазаний, об\ъята была еси козньми врага, своим хотением предавшися тли, и отягчившися от греха многаго, боготканную одежду осквернила еси. и неукрашену царскому браку сотворила еси. но да не со грехом привлечешися, и покровенна одеждею страстей возлегши, вины входа воздаси, и чертога изгнана будеши, спасу возопий: страшное око, приимый еже есмь, и еже был еси не оставивый, и прежде креста хламидою поругания, мене ради облекийся, вретище мое расторгни, и в веселие облецы, и тьмы внешния, и плача вечнаго избави мя, и помилуй мя.

*Мученчен:*
Страстотерпцы Христовы, приидите людие вси почтим, песньми и пеньми духовными, светила мира, и проповедники веры, источники приснотекущыя, из\ нихже истекают верным исцеления. тех молитвами Христе Боже наш, мир даруй мирови твоему, и душам нашым велию милость.

*Слава, глас и~:*
Душеполезную совершивше четыредесятницу, и святую седмицу страсти твоея, просим видети человеколюбче, еже прославити в ней величия твоя, и неизреченное нас ради смотрение твое, единомудренно воспевающе: Господи слава тебе.

*И ныне, паки тойже.*

*И прочее последование яко обычно.*
(л. ткс~з об.)

*На з~-м часе тропарь пророчества.*
*Глас г~:*

Нестерпимый есть Господи, гнев на грешники прещения твоего, и несмы достойни воззрети, и просити от тебе милости: да не яростию твоею, ни гневом твоим погубиши нас, ихже от земли рукою твоею создал еси.

*Прокимен, псалом рк~а. Глас д~:*
Дому ради Господа Бога нашего взысках благая тебе. *Стих:*
Возвеселихся о рекших мне: в дом господень пойдем.

*Пророчества исаиина чтение. [Глава кс~з ст. и~-к~д.]*

Веселися иерусалиме, и торжествуйте в нем вси любящии его, и живущии в нем радуйтеся вкупе с ним радостию, вси елицы плакасте о нем, Да ссете и насытитеся от сосца утешения его, да ссавше насладитеся от входа славы его. Яко сия глаголет Господь: се аз уклоняю на ня, аки реку мира, и аки поток наводняемый, славу языков: дети их на рамена взяты будут, и на колену утешатся. Якоже аще кого мати утешает, тако и аз утешу вы, и во иерусалиме утешитеся. И узрите, и возрадуется сердце ваше, и кости вашя яко трава прозябнут: и познается рука господня боящымся его, и запретит непокаряющымся. Се бо Господь, яко огнь приидет, и яко буря колесницы его, воздати яростию отмщение свое, и прещение во пламени огненне. огнем бо господним судитися будет вся земля, и мечем его всяка плоть: мнози язвени будут от Господа. Очищающиися и освящающиися в вертоградех, и в преддвериих ядущии мясо свиное, и мерзости, и мышы, вкупе погибнут, рече Господь. И аз дела их и помышления их вем и гряду собрати вся народы и (л. ткс~и) языки, и приидут, и узрят славу мою: И оставлю на них знамение, и послю от них спасеных во языки, в фарсис, и в фуд, и в луд, и в мосох, и в фовель, и во елладу, и во островы дальныя, иже не слышаша имене моего, ниже видеша славу мою: и возвестят славу мою во языцех. И приведут братию вашу от всех язык дар Господеви, с коньми и колесницами и с носилами мсков, под\ сеньми во святый град иерусалим, рече Господь: аки бы принесли сынове Исраилевы жертвы своя мне со псалмы в дом господень. И от тех пойму себе жерцы и левиты, рече Господь. Якоже бо небо ново, и земля нова, яже аз творю, пребывают предо мною, глаголет Господь: тако станет семя ваше, и имя ваше. И будет месяц от месяца, и суббота от субботы, приидет всяка плоть поклонитися предо мною во иерусалим, рече Господь. И изыдут: и узрят трупы человеков преступивших мне, червь бо их не скончается, и огнь их не угаснет, и будут в позор всякой плоти.

*Прокимен, псалом рк~в, глас з~:*
Помилуй нас Господи, помилуй нас. *Стих:*
К тебе возведох очи мои живущему на небеси. (л. ткс~и об.)

*%[В пяток вечера%],*

*во светильничное обычное стихословие. На*
Господи воззвах, *поставим стихов, и~. И поем самогласен дне дважды, и мученчен: и праведнаго лазаря самогласных е~, творяще я седмь. Самогласен, глас и~, дважды.*

Душеполезную совершивше четыредесятницу, и святую седмицу страсти твоея, просим видети человеколюбче, еже прославити в ней величия твоя, и неизреченное нас ради смотрение твое, единомудренно воспевающе: Господи слава тебе.

*Мученчен:*
Мученцы господни молите Бога нашего, и испросите душам нашым множество щедрот, и очищение многих прегрешений, молимся.

*Таже поем святаго лазаря, самогласны е~. Творение благочестиваго царя, господина льва премудраго. Глас з~.*

Господи, лазарев хотя гроб видети, волею хотяй во гроб вселитися вопрошал еси: где положисте его; уведев же, еже не неведал еси, и возглашал, егоже любил еси: лазаре гряди вон. и послуша бездыханный, дыхание дающаго ему, тебе Cпаса душам нашым. *[Дважды.]*

Господи, на гроб четверодневнаго пришел еси лазаря, и над\ гробом слезы пролияв, мертвеца четверодневна возставил еси, класе живота. темже смерть связана бысть гласом: пелены разрешишася руками. тогда радости исполнися множество ученик, и едино от всех служашеся согласие: благословен еси Cпасе, помилуй нас. *[Дважды.]*
(л. ткс~ф)

Господи, глас твой разруши адово царствие, и слово власти твоея возстави из\ гроба четверодневнаго, и бысть лазарь пакибытия проображение спасительное. вся возможна тебе Владыко всех царю, даруй рабом твоим очищение, и велию милость. *[Единожды.]*

Господи, уверити хотя ученком твоим из\ мертвых твое воскресние, на гроб лазарев пришел еси: и возгласившу ти сего, ад пленися, и отпусти четверодневна, вопиюща тебе: благословенный Господи слава тебе. *[Единожды.]*

Господи, поемь ученки твоя, в вифанию пришел еси, да возставиши лазаря: и прослезився над\ ним законом естества человеча, яко Бог того четверодневна воздвигл еси, и вопияше ти Cпасе: благословенный Господи слава тебе.

*Слава, глас и~:*
Представ гробу лазареву Cпасе наш, и возгласив мертваго, яко от сна воскресил еси: оттрясе тление нетления манием, и изыде словом, связанный укройми. вся можеши, вся тебе работают человеколюбче, вся повинуются ти, Cпасе наш слава тебе.

*И ныне, глас тойже:*
Душеполезную совершивше четыредесятницу, возопиим: радуйся граде вифание, отечество лазарево. радуйтеся марфа и мариа, того сестры, заутра бо Христос приходит, оживити глаголом умершаго брата: егоже глас услышав, горький и несытый ад, страхом вострепетав, и вельми возстенав, отпустит лазаря укройми обязана: егоже чудеси собор еврейский удивився, с ваием и ветвьми того срящут, и явятся похваляющии дети, емуже завидят отцы. благословен грядый во имя господне царь Исраилев.

*Вход.*
Свете тихий: (л. ткс~ф об.)

*Прокимен, псалом рк~г, глас з~:*
Помощь наша во имя Господа, сотворшаго небо и землю. *Стих:*
Яко аще не Господь бы был в нас, да речет убо Исраиль.

*Бытия чтение. [Глава м~ф, ст. л~г, глава н~, ст. а~- к~з.]*

Преста иаков завещая сыном своим: и возложив иаков нозе свои на одр, умре, и приложися к людем своим. И припад иосиф на лице отца своего, плакася [горько] о нем, и облобыза его. И повеле иосиф рабом своим погребателем погребсти отца своего: и погребоша погребатели Исраиля. И исполнишася ему четыредесять дней, тако бо исчисляются дние погребения: и плакася его египет седмьдесят дней. Егда же преидоша дние плача, глагола иосиф к вельможам фараоновым, глаголя: аще обретох благодать пред\ вами, рцыте о мне во уши фараону, глаголюще: отец мой закля мя прежде скончания [своего], глаголя: во гробе, егоже ископах себе в земли ханаани, тамо мя погреби ныне убо возшед погребу отца моего, и возвращуся. и рекоша фараону по словеси иосифову. И рече фараон к иосифу: взыди, погреби отца твоего, якоже закля тя. И взыде иосиф погребсти отца своего: и совзыдоша с ним вси раби фараони, и старейшины дому его, и вси старейшины земли египетския. И весь дом иосифов, и братия его, и весь дом отца его, и сродницы его: овцы же и волы оставиша в земли гесем. И совзыдоша с ним и колесницы и конницы, и бысть полк велик зело. И приидоша на гумно атадово, еже есть об\ он пол иордана, и рыдаша его рыданием велиим и крепким зело: и сотвори плачь отцу своему седмь дней. И видеша жители (л. т~о) земли ханаанския плачь на гумне атадове, и реша: плачь велик сей есть египтяном: сего ради наречеся имя месту тому, плачь египетск, еже есть об\ он пол иордана. И сотвориша ему тако сынове его, якоже заповеда им. И взяша его сынове его, в землю ханааню: и погребоша его в пещере сугубей, юже стяжа авраам, пещеру в стяжание гроба от ефрона хеттеанина, прямо мамврии. И возвратися иосиф во египет, сам и братия его, и вси совозшедшии погребсти отца его. Видевше же братия иосифовы, яко умре отец их, реша: да не когда воспомянет злобу нашу иосиф, и воздаянием воздаст нам за вся злая, яже показахом ему. И пришедше ко иосифу, рекоша: отец твой закля прежде кончины своея, глаголя: Тако рцыте иосифу: остави им неправду и грех их, яко лукавая тебе показаша, и ныне приими неправду рабов Бога отца твоего. и плакася иосиф, глаголющым им к нему. И пришедше к нему рекоша: се мы тебе раби. И рече к ним иосиф: не бойтеся, божий бо есмь аз. Вы совещасте на мя злая, Бог же совеща о мне во благая, дабы было якоже днесь, и препиталися бы людие мнози. И рече им: не бойтеся, аз препитаю вас, и домы ваши. и утеши их, и глагола им по сердцу их. И вселися иосиф во египте сам и братия его, и весь дом отца его: и поживе иосиф лет сто десять. И виде иосиф ефремли дети до третияго рода: и сынове махира сына манассиина родишася при бедрех иосифовых. И рече иосиф братии своей, глаголя: аз умираю: посещением же посетит вас Бог, и изведет вас от земли сея в землю, о нейже (л. т~о об.) клятся Бог отцем нашым, аврааму, исааку, и иакову. И закля иосиф сыны Исраилевы, глаголя: в посещении, имже посетит вас Бог, совознесите и кости моя отсюду с вами. И скончася иосиф сый лет ста десяти: и погребоша его, и положиша в раце во египте.

*Прокимен, псалом рк~д, глас д~:*
Надеющиися на Господа, яко гора сион не подвижится во век. *Стих:*
Яко не оставит Господь жезла грешных на жребий праведных.

*Притчей чтение. [Глава л~а, ст. и~-л~в.]*

Сыне, отверзай уста твоя слову божию, и суди вся здраво. Отверзай уста твоя, и суди праведно, разсуждай же убога и немощна. Жену доблю кто обрящет, дражайши есть камения многоценнаго таковая. Дерзает на ню сердце мужа ея: таковая добрых корыстей не лишится. Делает бо мужу своему благая во все житие. Обретши волну и лен, сотвори благопотребное рукама своима. Бысть яко корабль куплю деющий, издалеча собирает себе богатство. И востает из\ нощи, и даде брашна дому, и дела рабыням. узревши село купи: от плодов же рук своих насади стяжание. Препоясавши крепко чресла своя, утвердит мышцы своя на дело. И вкуси, яко добро есть делати, и не угасает светильник ея всю нощь. Лакти своя простирает на полезная, руце же свои утверждает на вретено. И руце свои отверзает убогому, длань же простре нищу. Не печется о сущих в дому муж ея, егда где замедлит: вси бо у нея одеяни суть. Сугуба одеяния сотвори мужу своему, от виссона же и порфиры себе одеяния. Славен бывает во вратех муж ея, внегда аще (л. то~а) сядет в сонмищи со старейшины жительми земли. Плащаницы сотвори, и продаде финикианом, опоясания же хананеом. уста своя отверзе внимательно и законно, и чин заповеда языку своему. Крепостию и лепотою облечеся, и возвеселися во дни последния. Тесны стези дому ея: брашна же леностнаго не яде. уста своя отверзе мудро и законно: Милостыня же ея возстави чада ея, и обогатишася: и муж ея похвали ю. Многи дщери стяжаша богатство, многи сотвориша силу: ты же пред\ъуспела и превознеслася еси над\ всеми. Ложнаго угождения, и суетныя доброты женския несть в тебе: жена бо разумная благословена есть. страх же господень сия да хвалит. Дадите ей от плодов устен ея, и да хвалимь будет во вратех муж ея.

*И прочее последование преждеосвященных яко обычно.*

*Ведомо буди, яко от днесь ниже мученчен, ниже Богородичен, ниже осмогласник поется, даже до субботы святаго фомы.*

*%[В тойже пятокъ%]*

*повечерие глаголем великое.*

*На повечерии поем настоящий канон, творение святаго отца господина андреа критскаго, иерусалимиты. Глас а~.*

*Песнь а~.*

*Ирмос:*
Песнь победную поим вси Богу, сотворшему дивная чудеса, мышцею высокою, и спасшему Исраиля, яко прославися.

*Припев:*
Слава тебе Боже наш, слава тебе.

Мертва четверодневна воскресив Cпасе мой лазаря, тли изменил еси мышцею высокою, и показал еси яко сильный власть твою. (л. то~а об.)

Возгласив лазаря из\ гроба, абие воскресил еси: но ад доле горце рыдаше, и стеня трепеташе, Cпасе, власти твоея.

Прослезился еси Господи, над\ лазарем, показуя воплощение смотрения твоего, и яко естеством Бог сый, естеством по нам был еси человек.

Марфины слезы и мариины утолил еси Господи, из\ мертвых лазаря воскресив Cпасе, и показав одухновленна мертваго властию твоею.

Законом естества человеча вопросил еси Владыко: где положен бысть лазарь; показуя всем Cпасе, истинное еже к нам смотрение твое.

Заклепы сокрушил еси тогда адовы, возгласив лазаря, и державу стрясл еси борца, и покорил еси прежде креста, трепетати тебе едине Cпасе.

Связня лазаря, от ада держимаго Владыко, яко Бог предварил еси, и разрешил еси от уз: к твоему бо вся сильне, идут повелению.

*Слава:*
отца прославим, сына, и духа, Троицу нераздельную, во единице естества, и со ангелы ю, яко единаго несозданнаго Бога славословим.

*И ныне, Богородичен:*
Непреложно родила еси Дево Мати создателя естества, от святаго духа по благоволению отчу бывша еже есмы, кроме изменения и смешения.

*Песнь в~.*

*Ирмос:*
Вонми небо и возглаголю, и воспою Христа, единаго человеколюбца.

Слава тебе возгласившему токмо, и из\ гроба мертва четверодневна друга воздвигшему лазаря.

услыша гласа твоего бездушный, и одушевлен от мертвых воста абие, славя тя Господи. (л. то~в)

Повеление живоноснаго гласа твоего приим, смердящий воста от гроба, Cпасе мой, лазарь.

Прослезился еси над\ другом Cпасе мой, уверяя наше, якоже носил еси, естество, и сего воскресил еси.

Вострепета якоже виде ад, паки текуща абие связана укройми, гласом к здешнему животу.

ужасошася еврейстии народи егда возгласив Cпасе, воскресил еси словом смердящаго лазаря.

Сотрясошася сокровища адова, яко одушевлен бысть абие низу лазарь, тогда гласом оживившаго.

*Песнь г~.*

*Ирмос:*
Камень, егоже небрегоша зиждущии, сей бысть во главу угла. той есть камень, на немже утверди церковь Христос, юже от язык искупи.

Чудо странное и преславное, како создатель всех, еже не неведяше, яко не ведый вопрошаше: где лежит, егоже рыдаете; где погребеся лазарь, егоже помале из\ мертвых жива вам воскрешу аз;

Камень, егоже тебе привалиша погребшии тя, сего взяти Иисус повелев, абие воскреси тя, возгласив тебе: лазаре востани, гряди ко мне, да твоего ад устрашится гласа.

Марфа и мариа Господи, рыданьми вопиясте: се егоже любил еси четверодневен смердит: аще бы еси был зде, тогда не бы умерл лазарь. но яко неразлучен везде, сего абие возгласив воздвигл еси.

Пролияв над\ другом слезы смотрения ради, показал еси плоть от нас вземлемую, существом не мнением Cпасе, соединившуюся тебе, и яко человеколюбец Бог, сего абие возгласив воздвигл еси. (л. то~в об.)

увы мне воистинну, ныне погибох, вопияше ад, сице возглашаше смерти глаголя: се назорянин дольняя подвиза, и утробу мою посекая, бездыханна мертва возгласив воздвиже.

Где еврейское безумие; где неверие; доколе чуждии, доколе лестцы, зрите умершаго гласом исходяща, и не веруете Христу, воистинну сынове тьмы вси вы.

*Слава:*
Единаго от Троицы вем тя, аще и воплотился еси, единаго и славлю, сына воплощенна, от Богородицы безсеменно прозябшаго, и со отцем и духом единаго сына славословима.

*И ныне, Богородичен:*
Странное и страшное видение смотрения, еже предзреша неложнии пророцы Деву Богородицу: безсеменно убо заченшую, и нетленно рождшую Бога, пребывающую же по рождестве чистую.

*Песнь д~.*

*Ирмос:*
Взятся солнце, и луна ста в чине своем, вознеслся еси долготерпеливе на древо, и водрузил еси на нем церковь твою.

Прослезился еси Господи над\ лазарем, показав яко человек еси, и воздвигл еси Владыко умершаго, и показал еси людем, яко сын еси божий.

Бездыханный услыша повеление твое, гряди вон лазаре, текий восташе с пеленами, и скакаше, блаже, показуя державу твою.

Марфины слезы и мариины утолил еси Христе Боже, возгласив лазаря самовластно, воздвигл еси гласом, и поклонися тебе.

Прослезився яко человек над\ лазарем, воздвигл еси его яко Бог. вопросил еси: где погребеся четверодневный; уверяя блаже, вочеловечение твое. (л. то~г)

Страсти знамения и креста твоего, уверяти хотя блаже, адово несытное чрево растерзав, возставил еси яко Бог четверодневнаго.

Кто виде, кто слыша, яко воста человек мертвый смердящий; илиа убо воздвиже и елиссей, но не от гроба, но ниже четверодневна.

Поем твое Господи, могутство, поем и страсти Христе: онем бо яко благоутробен чудодействовал еси, сими же смотрительно ят еси яко человек.

Бог еси и человек, истинствуяй вещьми и имены, предстал еси гробу плотию слове, и воздвигл еси яко Бог четверодневнаго.

ужасошася Владыко, еврейстии народи, яко видеша воставша мертва из\ гроба лазаря со гласом твоим, и пребыша непокорливи чудесем твоим.

*Слава:*
Безначально возсиял еси от отца твоего, яко един сый от Троицы Cпасе, в лето в дусе из\ девственных ты прошел еси кровей, плоть взем пресущественный.

*И ныне, Богородичен:*
Зачатие безсеменное Богородицы, рождество кроме страсти тления: Бог бо обоя чудодействовавый истощи себе, да нам соединится.

*Песнь е~.*

*Ирмос:*
Твой мир даждь нам сыне божий, иного бо разве тебе Бога не знаем, и имя твое именуем, яко Бог живых и мертвых еси.

Жизнь сый Господи, и свет истинный, лазаря возгласив воскресил еси: яко силен бо всем показал еси, яко Бог живых и мертвых еси.

Нестерпимое твое повеление Иисусе, не терпя ад многих приемый убояся, и четверодневна суща лазаря, со гласом жива, а не мертва даяше. (л. то~г об.)

Персть совокупль духу, древле брение духом жизни, одушивый слове словом твоим: и ныне же словом воскресил еси от тли друга из\ преисподних.

Манию твоему Господи, сопротивися никтоже: егда бо мертваго гласил еси лазаря, абие бездыханный воставаше, и узы нося, ногама хождаше.

О иудейское безумие! о омрачение врагов! кто виде мертвеца из\ гроба востающа; илиа древле воскреси, но не от гроба, но ниже четверодневна.

Непобедиме, долготерпеливе, вся нас ради творяй яко Бог, и терпяй яко человек, причастники вся ны сотвори царствия твоего, молитвами лазаревыми.

*Слава:*
Пребезначальная, собезначальная, единочестная Троице, отче вседержителю, и сыне, и душе святый, единице святая триипостасная, сущыя от адама спасай, верно тя воспевающыя.

*И ныне, Богородичен:*
Пречистое чрево твое освяти чистая, плоть из\ него приемый пребожественный, в Троице покланяемый, из\ отца слово, и с духом Бог.

*Песнь з~.*

*Ирмос:*
Отвергл мя еси во глубины сердца морскаго, и спасл еси мя Cпасе от работы смертныя, и разрешил еси узы беззаконий моих.

Вопросил еси: где есть; вся ведый, прослезился же еси Cпасе, яко человек естеством, воздвигл мя еси мертва повелением твоим.

Возгласил мя еси Cпасе, из\ ада преисподняго, вопиет лазарь к тебе разрушителю ада, и воздвигл мя еси мертва повелением твоим. (л. то~д)

Одеял мя еси Cпасе, в бренное тело, и вдохнул ми еси жизнь, и видех свет твой, и воздвигл мя еси мертва повелением твоим.

Одушил еси ты, бездыханный образ плоти моея Cпасе, стягнул мя еси костьми и жилами, и воздвигл мя еси мертва повелением твоим.

Всеснедное растерзав чрево адово, исторгнул мя еси Cпасе, твоею властию, и воздвигл мя еси мертва повелением твоим.

Носил еси Cпасе, смешение мое всецело: сохранил же еси чисту пречистую утробу, из\ неяже прошел еси воплотився, един сый Троицы.

*Слава, троичен:*
Троице святая, прославляю твое благоутробие, и со ангелы пою трисвятую песнь: помилуй душы нас воспевающих тя.

*И ныне, Богородичен:*
В пречистую твою утробу вниде слово, соблюде же паки по рождестве сию чистую, богородительнице, чудо воистинну преславное.

*Песнь з~.*

*Ирмос:*
Сущым в пещи отроком твоим Cпасе, не прикоснуся, ниже стужи огнь. тогда трие, яко единеми усты пояху, и благословляху глаголюще: благословен Бог отец наших.

Над\ мертвецем прослезился еси Cпасе человеколюбче: да покажеши всем людем, яко Бог сый, нас ради человек явился еси, и волею прослезился еси, образы нам предлагая сердечныя любве.

Четверодневный лазарь Cпасе, яко услыша низу глас твой, востав воспе тя, и радуяся сице вопияше: ты Бог и создатель мой, тебе покланяюся, и пою воскресившаго мя. (л. то~д об.)

Аще и узами обложен есмь, лазарь низу вопияше свободителю: но никакоже во чреве пребуду адове, аще токмо воззовеши мя, лазаре, гряди вон: ты бо свет мой и живот.

Молю тя лазаре, ад рече, востани, изыди от заклепов моих скоро, отиди убо: добро бо мне единаго рыдати горце отемлема, нежели всех, ихже прежде алчя поглотих.

О что косниши лазаре, глаголет, гряди вон, зовет стоя друг твой: изыди убо, да и аз ослабу прииму, отнележе бо тя снедох, на блевание пища устроися ми.

Что не востанеши лазаре скоро, воззва из\ долу ад рыдая; что не абие воскрес течеши отсюду; да не и других ми пленит Христос, воскресив тя.

удивляемь был еси Владыко Христе, чудная тогда соделав многая, свет бо слепым, глухим же ушы отверзл еси словом, и друга лазаря из\ мертвых, яко Бог возгласив воздвигл еси.

*Слава, троичен:*
Троическую воспоим песнь, славяще безначальнаго отца, и сына, и духа праваго, единственное едино существо, еже троически воспоим: свят, свят, свят еси Троице.

*И ныне, Богородичен:*
Яко единаго от Троицы тя Христе славим, яко от Девы воплощься, кроме преложения человечески вся претерпел еси, не отступль естества отеческа Иисусе, аще и соединился еси нам.

*Песнь и~.*

*Ирмос:*
Небса небес, и вода яже превыше небес, благословите, пойте Господа, и превозносите его во веки.

Творец и содержитель всех, за милосердие во вифанию прииде, воздвигнути лазаря. (л. то~е)

Четверодневный смердя, и повойми обязан, изменися дыханием бездыханный, возгласившу ти Господи.

Иудейстии людие, яко видеша умершаго, твоим гласом воставша Христе, распыхахуся.

Омраченнии о свете иудее, что не веруете лазареву востанию, Христову начинанию;

Да радуется сион, и да поет жизнодавца, воскресившаго словом от гроба лазаря.

Вои небеснии, и род земных воспеша тя, егда Cпасе мой лазаря воздвигл еси.

*Слава:*
Со отцем и сыном духа славословлю и поя немолчно взываю: трисвятый, слава тебе.

*И ныне, Богородичен:*
Тебе благословлю и покланяюся рождшемуся из\ Девы, не разлучшуся престола святыя славы твоея.

*Песнь ф~.*

*Ирмос:*
Сотвори державу мышцею своею: низложи бо сильныя со престол, и вознесе смиренныя Бог Исраилев. в нихже посети нас восток с высоты, и направил ны есть на путь мира.

Да поет чудо вифаниа с нами: в ней бо прослезися создатель, законом естества плоти, лазаря воскрешая, и марфины слезы прочее, и плачь мариин в радость прелагая, мертвеца воздвигл есть.

уверяя слове, воскресние твое, призвал еси лазаря из\ гроба, и воздвигл еси яко Бог, да покажеши людем Бога же и человека вкупе воистинне суща, и воздвигша храм телесе твоего.

Стрясл еси врата и вереи железныя, устрашил еси ад гласом твоим, ужасеся же с ним и смерть абие, яко видеша лазаря Cпасе, суща в них узника, одушевленна гласом и воскресша. (л. то~е об.)

ужасошася вси, яко видеша тя Cпасе слезяща, лазаря умерша, и глаголаху народи: виждь, како его любляше. абие убо возгласил еси его, и востав бездыханный, отложи тление повелением твоим.

Потрясошася врата, сокрушишася вереи, разрешишася узы мертваго гласом силы Христовы, и ад горько воздыхаше рыдая, и своим вопияше: увы мне, кий и откуду глас оживляяй мертвыя;

Востани отсюду послушав гласа, друг бо твой вон приглашает тя: сей есть прежде воскресивый мертвыя. илиа убо воздвиже мертва, и елиссей купно: но сей бе онеми и глаголяй и действуяй.

Поем твою слове непобедимую крепость: костьми бо и жилами умерша воздвигл еси словом твоим, яко всех создатель, и сего воскресил еси Cпасе, от преисподних, якоже вдовыя сына суща на одре.

*Слава:*
Троице всесвятая, отче безначальный Боже, собезначальный сыне и божественный слове, утешителю благий, душе святый божий: единый и трисолнечный свете, соестественное существо, едине Боже и Господи, ущедри мир.

*И ныне, Богородичен:*
Вся сотворивый в премудрости Иисусе, и во всего мя оболкийся из\ Девы, и весь пребываяй присно в недрех отца: святый дух твой Христе, на стадо твое низпослав яко Бог, осени нас.

*Вместо*
Достойно, *ирмос.*
Сотвори державу:

