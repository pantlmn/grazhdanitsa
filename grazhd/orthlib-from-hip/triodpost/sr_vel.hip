<::лат> OCR:

<::рус> Библиотека святоотеческой литературы

<::лат> http://orthlиb.rу

<::слав>

(л. уа~и)

*%[Во святый и великий вторник повечерие великое%],*

*на немже поем трипеснец, творение господина андреа критскаго. Глас в~.*

*Песнь г~.*

*Ирмос:*
Неплодствовавший мой ум, плодоносен Боже покажи ми, делателю добрых, насадителю благих, благоутробием твоим.

Кончины время, обратимся прочее, Христос учит: приидет бо во мгновении, приидет и не умедлит, судити миру всему.

Внезапное своего пришествия Христос являя, рече, ноево древле ненадежное тление, навестися хотящее земли.

Отверзеся чертог, украсися с ним божественный брак, жених близ призываяй нас, уготовимся прочее.

Симонов дом, невместимаго везде, вмести тя Иисусе царю, и жена грешная миром тя помаза.

Благовония таинственнаго исполнена жена, перваго избавися зловония Cпасе, многих грехов. миро бо источаеши жизни.

Небесная пище алчущым, животе сам сый, ял еси Христе с человеки, проявляя снисхождение твое. (л. уа~и об.)

Неблагодарный ученик, отвергся тебе Христе, соборище всебеззаконных людей сподвизаше на тя, на предание обращься.

*Слава:*
Со отцем тебе сыну, и духу правому, единому естеству покланяюся и воспеваю, лицы разделяя, и существом соединяя.

*И ныне, Богородичен:*
Рождшая тя агница, пастыря и агнца, присно молит Иисусе Боже, о всех людех верующих в тя.

*Седален, глас а~. Подобен:*
Лик ангельский:

Се лукавый совет воистинну собрася неистовно, яко осужденника осудити, горе седящаго, яко судию всех Господа: ныне собирается с пилатом ирод, анна, вкупе же и каиафа, испытати единаго долготерпеливаго.

*Песнь и~.*

*Ирмос:*
В купине моисею Девы чудо. на синайстей горе прообразившаго иногда. пойте, благословите, и превозносите во вся веки.

Не неведый время нашего скончания, держай веки, день оный не ведети предрече: но пределы всем положи к смиреномудрию.

Егда сядеши судие, разлучаяй, якоже рекл еси, пастырь от овец козлища Cпасе, стояния онаго избави нас, не лиши же нас божественныя десницы твоея.

Ты еси пасха наша, пожреный за всех, яко агнец и жертва, и прегрешений очищение, и твоя бж~ественныя страсти превозносим Христе, во вся веки.

Древу уподобися, и селу, и храмине, все житие душе моя: темже стяжи к Богу готово сердце, да не что тлением плоти оставиши. (л. ув~и)

Не к фарисеом Cпасе, ни к симону токмо изволил еси во храм на снедь внити: но уже и мытари вкупе и блудницы, твое почерпают милосердие.

Сребролюбие рачительствуяй предатель иуда, о истощившемся мире печашеся: прочее же о продании Владыки, к беззаконным пришед о цене согласоваше.

О блаженных рук! о власов и устен целомудренныя блудницы! имиже возлия, Cпасе, миро на нозе твои, отирающи я, и часто облобызающи.

Возлежащу тебе слове, жена представши, и у ног рыдающи, сткляницу Cпасе истощи мира на главу тебе безсмертнаго мира.

Благословим отца, и сына, и святаго духа, Господа.

Со отцем сына и святаго духа, святую Троицу в божестве едином славим, вопиюще: свят, свят, свят еси во веки.

*И ныне, Богородичен:*
Молитвами Cпасе, пречистыя твоея матере, и твоих апостол, милости твоя нам низпосли богатно, и мир твой подаждь людем твоим.

*Таже:*
Хвалим, благословим, покланяемся Господеви:

*Ирмос:*
В купине моисею Девы чудо:

*Песнь ф~.*

*Ирмос:*
Преестественно плотию заченшую во чреве, от отца безлетно предвозсиявшее слово, в песнех немолчных величаем вернии.

Делания время, спасения намерение: талант вземши, древний образ, душе моя, купи вечную жизнь.

Яко свещы светлыя украсивше душы, жениху приходящу к нетленному браку, прежде заключения дверей, внидем с ним. (л. ув~и об.)

Показати хотя Иисусе, преестественное твоего смирения всем, ял еси в дому симонове вечеряв, алчущих пище.

Хлеб сый животворящий, снел еси иисусе с симоном фарисеем, да блудница приобрящет некупимую благодать твою, истощанием мира.

Руце мои сквернаве, устне блудничи во мне, нечисто мое житие, растленны уды: но ослаби ми, и остави, вопиет блудница Христу.

Приступльши жена к ногама твоима Cпасе, возливаше миро, благоухания исполняющи, и мира исполняема дел очищения.

Ароматы богатею, добродетельми же нищетствую, яже имам, тебе приношу: даждь сам, яже имаши, и ослаби ми, и остави, вопиет блудница Христу.

Миро у мене тленное, миро у тебе жизни, миро бо тебе имя излиянное на достойныя: но ослаби ми, и остави, вопиет блудница Христу.

*Слава:*
Безначален еси отче, несозданен еси сыне, сопрестолен и душе, едино три естеством, и три лицами, един Бог истинный.

*И ныне, Богородичен:*
Богородице, упование чтущих тя присно, не престай молящи из\ тебе родившагося, избавити мя бед, и всяких искушений. (л. уг~и)

*%[Во святую и великую среду, на утрени%],*

*по шестопсалмии Аллилуиа, на глас и~, и тропарь трижды*
Се жених: *Зри в понедельник великий.*

*И стихословие. По а~ стихословии седален, глас г~.*

*Подобен:*
Красоте девства:

Блудница приступи к тебе, миро со слезами изливающи на нозе твои человеколюбче, и смрада зол избавляется повелением твоим! дышя же благодать твою ученик неблагодарный, сию отлагает, и смрадом одевается, сребролюбием продая тебе. слава Христе благоутробию твоему.

*Слава, и ныне, тойже.*

*По в~-м стихословии седален, глас д~.*

*Подобен:*
удивися иосиф:

Иуда льстец, сребролюбия рачительствуяй, предати тя Господи, сокровище живота, лестно поучашеся, отонудуже и упився, течет ко иудеом, глаголет беззаконным: что ми хощете дати, и аз вам предам, во еже распяти его;

*Слава, и ныне, тойже.*

*По г~-м стихословии седален, глас а~.*

*Подобен:*
Гроб твой:

Блудница в плаче вопияше щедре, отирающи тепле пречистеи твои нозе власы главы своея, и из\ глубины стенящи: не отрини мя, ниже омерзи Боже мой: но приими мя кающуюся, и спаси яко един человеколюбец.

*Слава, и ныне, тойже. Чтения же вся от сказания, еже от матфеа святаго евангелиа дне. Таже евангелие от иоанна, зачало м~а, близ конца, без\ преступки:*
Во время оно, свидетельствоваше народ сый со Иисусом, егда лазаря возгласи от гроба: (л. уг~и об.) *Конец в зачале м~г-м:*
Яже убо аз глаголю, якоже рече мне отец, тако глаголю. *псалом н~, и трипеснец, творение господина космы, егоже краестрочие:*
Тетради псало. *Сиесть в среду воспою. Ирмосы по дважды. Тропари на в~и. Последи же ирмос оба лика вкупе. Глас в~.*

*Песнь г~.*

[Т] *Ирмос:*
На камени мя веры утвердив, разширил еси уста моя на враги моя, возвесели бо ся дух мой внегда пети: несть свят, якоже Бог наш, и несть праведен, паче тебе Господи.

[Е] Во тщетных соборище беззаконных, и мыслию собирается злонравною, осуждена избавителя изрещи тя Христе. емуже поем: ты еси Бог наш, и несть свят паче тебе Господи.

[Т] Лютый совет беззаконных, притворяется богоборныя души сущий, яко злопотребна праведнаго убити Христа. емуже поем: ты еси Бог наш, и несть свят паче тебе Господи.

*Кондак, глас д~.*

*Подобен:*
Вознесыйся:

Паче блудницы блаже, беззаконновав, слез тучы никакоже тебе принесох: но молчанием моляся припадаю ти, любовию облобызая пречистеи твои нозе, яко да оставление мне яко Владыка подаси долгов, зовущу ти Cпасе: от скверных дел моих избави мя.

*Икос:*
Яже первее блудница жена, внезапу целомудренна явися, возненавидевши дела студнаго греха, и сладости телесныя, поминающи студ многий и суд мучения, егоже претерпят блудницы и сквернии, от нихже первый есмь аз, и боюся: но пребываю в злом обычаи безумный. блудная же жена (л. уд~и) убоявшися, и потщавшися скоро прииде, вопиющи ко избавителю: человеколюбче и щедре, от скверных дел моих избави мя.

*Синаксарий. Стихи:*

Жена полагающи телеси Христову миро,

Никодимов предприят смирналой.

Во святую и великую среду, помазавшия Господа миром жены блудницы, память творити повелеша божественнейшии отцы: зане мало прежде спасительныя страсти сие бысть. Вшедшу бо Иисусу во иерусалим, и в дому прокаженнаго симона бывшу, жена к нему приступи, и излия на главу его оное многоценное миро. учинено убо сего ради бысть зде, да по спасову словеси везде и во всех оноя теплейшее дело проповестся. Откуду же подвигшися прииде; занеже сострадательное Христово зряше, и ко всем общительное, и ныне паче, егда в дом прокаженнаго того виде введена, егоже нечиста и отреченна во общение, закон повелеваше быти. Помысли убо жена, якоже онаго проказу, сице и ея душевный недуг исцелит. И убо возлежащу ему на вечери, на верх главы его лиет миро, яко ценою сущее динарий трех сот: еже есть шестьдесят ассарий, пенязей десять, сребренников триех. Ейже ученицы запретиша, и наипаче иуда искариотский: но Христос сию заступи, да не пресекут добраго ея намерения. Таже и погребение свое воспоминает, иуду отвращая предательства, и жену почести сподобляя, еже везде по вселенней сея доброму делу проповедатися. Ведомо же буди, яко жена сия, едина убо мнится неким быти, у евангелистов всех. несть же, но у триех убо, якоже глаголет божественный златоустый{Беседа на матф. г~и }, едина и таяжде есть, яже и блудница сице именовася, у иоанна же не ктому: но другая некая чудная, и житие имущая честное, мариа сестра лазарева, яже не аки блудница сущи, Христом любима бе. Сих же, овая (л. уд~и об.) убо мариа, прежде шести дней пасхи, в дому своем, иже в вифании, на вечери возлежащу, мира помазание содея, на краснеи онаго нозе сие изливающи, и главными власы сия отирающи, из\ъобилия цены нань употребляющи, и аки Богу миро приносящи. Ведяше бо известно, яко и в жертвах приношашеся елей Богу{Исход гл. л~, Быт. к~и и л~е}: и священницы миром помазовахуся: и иаков древле столп помаза Богу. Принесе же сие дарствующи яве учителю, аки Богу, паки оживления ради братняго. Темже ниже мзда ей обещавается, егда и сам иуда ропщет, яко любостяжателен. Другая же яве блудница, прежде двою дню пасхи, в тойже вифании еще сущу Христу и в дому бывшу симона прокаженнаго на вечери, и тогда возлежащу, многоценное оное миро на главу изливает, якоже священный матфей и марк повествоваша. О сей же блуднице и ученицы негодуют, к милостыни Христу тщательно уготованное известно провидевше: сей же и мзда дадеся, еже всюду по вселенней доброму ея делу прославитися. овии убо едину: языком же златый сице две жене быти глаголет. Суть же нецыи и три сия быти глаголют: две убо предреченнеи, страсти Христовой к дверем приближающейся, третию же иную прежде сих, паче же первую тамо близ среды проповеди евангельския сие сотворшую, яже и блудница и грешница бе, внутрь же дому не прокаженнаго, но фарисеа симона. на нозе Христа самаго, и наедине миро излиявшая: егда и един фарисей соблазняшеся, ейже и мзду Спас, оставление грехов дарует. О сей же токмо самой божественный лука{зачало л~г} в своем евангелии близ среды, якоже речеся повествует. И по повести о сей блуднице, абие наводит сице глаголя: и бысть по сем, и той прохождаше сквозе грады и веси, благовествуя и проповедуя царствие божие, от нихже является, яко не во время страсти сие бысть. Мнится убо и от времене, и от приемших его, и от места, и лиц, и домов, (л. уе~и) еще же и от нрава миропомазания трем быти женам сим: две убо блудницы, третию же лазареву быти сестру марию, житием сияющую честным. И иный убо дом быти фарисеа симона, другий же прокаженнаго симона в вифании, и иный паки дом марии и марфы сестр лазаревых в тойже вифании, якоже от сих сразумети есть: яко и две вечере бесте Христу, и обои в вифании: едина убо прежде шести дней пасхи в дому лазареве, егда ядяше с ним и лазарь, якоже громов сын повествует{иоан. м~а}, глаголя сице: прежде шести дней пасхи, прииде Иисус в вифанию, идеже бе лазарь умерый, егоже воздвиже от мертвых. сотвориша убо ему вечерю, тамо, и марфа служаше: лазарь же един бе от совозлежащих ему. Мариа убо приемши литру мира нарда пистики многоценнаго, помаза нозе Иисусове, и отре власы своими нозе его. Другая же вечеря бысть ему прежде двою дню пасхи, еще сущу в вифании Христу в дому симона прокаженнаго, егда и блудница прииде к нему многоценное миро изливающи, якоже священный матфей повествует глаголя{матф. р~и}, яко от Христа ко учеником: весте, яко по двою дню пасха будет. И помале паки наносит: Иисусу же бывшу в вифании, в дому симона прокаженнаго, приступи к нему жена, алавастр мира имущи тяжкоценнаго, и возливаше на главу его возлежащаго. Емуже согласует и марк, глаголя{марк. кс~г}: бе же пасха, и опресноцы по двою дню, и сущу ему в вифании в дому симона прокаженнаго возлежащу, прииде жена: и елика по сем. Прящиися же и глаголющии, едину и туюжде быти, у четырех евангелистов жену помазавшую Господа миром единаго и тогожде мнят быти симона, фарисеа же и прокаженнаго: егоже и отца лазаря же и сестр его марии и марфы, быти нецыи издаша, и едину вечерю и туюжде, и тойжде и един дом его, иже в вифании, у негоже и горница постлана уготовася, и таинственную вечерю быти, не добре мнят. Сии (л. уе~и об.) бо две вечери, вне иерусалима в вифании бесте Христу прежде шести, и прежде двою [якоже речеся] дню законныя пасхи, егда и жены мира различно Христу принесоша. Тайная же вечеря, и постланная горница, внутрь града иерусалима благоукрасишася, прежде единаго законныя пасхи и страсти Христовы дне. овии убо в дому неведомаго человека, овии же в дому [якоже глаголют] наперсника и ученка иоанна во святом сионе, идеже и ученицы страха ради иудейска бяху сокровени, и фомино бысть осязание по воскреснии, и святаго духа пришествие на пятьдесятницу, и иная некая неизреченная и таинственная совершишася. Темже сие убо мнится ми, и истине златоглаголиваго паче известнее быти, яко две убо сия жены вменяются: едина убо, якоже речеся у триех евангелистов, блудница сущи и грешница, на главу Христову миро возлиявшая: иная же у иоанна, мариа сестра лазарева, самем же божественным ногам Христовым сие принесшая и возлиявшая. Иныя убо яже в вифании вечери: иную же быти тайную. И явственно и от оных по повести о блуднице сей, ученки Спас ко граду посылает, уготовати пасху. Идите, глаголя, во град ко онсице, и рцыте: учитель глаголет, у тебе сотворю пасху со ученики моими. И паки: и срящет вы человек, скудельник воды нося, и той покажет вам горницу велию постланную, тамо уготовайте нам. они же отшедше, глаголет, обретоша, якоже заповеда им, и уготоваша пасху, яве законную при дверех сущую, юже и пришед соверши со ученки, якоже божественный златоуст глаголет. Таже и вечери бываемой, сиесть тайной, и божественному умовению посреде содеяну бывшу, паки возлег, и нашу предает пасху на самой трапезе, якоже языком златый иоанн повествует, и сия убо тако. Божественный же иоанн, к сему и марк, божественнии евангелисти, и мира вид приложиша, верное сие именовавше и многоценное. Возмнеша же пистикон, сиесть (л. уз~и) верное нарещи, нелестное же и нерастворенное и вверенное в чистоту, негли же и нарицание бе некое сие, изряднейшаго и перваго мира. прилагает же марк, яко и сосуд сокруши от тщания жена, аки тесновходный, иже и алавастр именует. Есть же сей сосуд сткляный, якоже глаголет священный епифаний, без\ рукояти сотворенный некия, иже и викион сице глаголется. Бе же миро оное сложенное от видов убо и иных многих, паче же от сих, смирны, цвета кинамома благоуханна, сиесть, трости ароматския, и елеа. Но иже умным миром помазавыйся Христе Боже, находящих страстей свободи, и помилуй нас, яко един свят и человеколюбец, аминь.

*Песнь и~.*

[Р] *Ирмос:*
Глагол мучителев понеже превозможе, седмерицею пещь разжженна бысть иногда: в нейже отроцы не опалишася, царево поправше веление, но вопияху: вся дела господня Господа пойте, и превозносите во вся веки.

[А] Изливающи жена миро честное, владычню и божественному страшному верху Христе, следов твоих пречистых прикоснуся, оскверненыма дланьма, и вопияше: вся дела господня Господа пойте, и превозносите во вся веки.

[Д] Слезами омывает нозе, повинная грехом, создавшаго, и отирает власы своими. темже в житии содеянных не погреши избавления, но вопияше: вся дела господня Господа пойте, и превозносите во вся веки.

[И] Священнодействуется избавление благонравней, от спасительных утроб же и слез источника, в немже исповеданием измывшися, не стыдяшеся, но вопияше: вся дела господня Господа пойте, и превозносите во вся веки.

*Таже,*
Хвалим, благословим: (л. уз~и об.)

*И паки ирмос:*
Глагол мучителев:

Честнейшую, *не поем.*

*Песнь ф~.*

[пс] *Ирмос:*
Душами чистыми, и нескверными устнами, приидите возвеличим нескверную, и пречистую матерь еммануилеву, еюже из\ нея к рожденному приносяще молитву: пощади душы нашя Христе Боже, и спаси нас.

[А] Неразумен явлься, и лукав ревнообразник, дар достойнобожествен словом продает. имже долг разрешися грехов, крадый лютый иуда любобожественную благодать: пощади душы нашя Христе Боже, и спаси нас.

[Л] Глаголет шед беззаконным князем: что ми хощете дати, и аз Христа вам искомаго хотящым предам; присвоение Христово иуда отринувый златом: пощади душы нашя Христе Боже, и спаси нас.

[О] О слепотнаго сребролюбия нечестиве, отонудуже забвение получил еси, яко души никакоже равностоятелен мир, якоже научился еси: отчаянием бо сам себе удавил еси вжегся предателю: пощади душы нашя Христе Боже, и спаси нас.

*Таже ирмос:*
Душами чистыми, и нескверными устнами:

*Ексапостиларий, трижды, яко обычно:*

Чертог твой вижду Cпасе мой украшенный, и одежды не имам, да вниду вонь, просвети одеяние души моея светодавче, и спаси мя.

*На хвалитех поставим стихи д~, и поем сия самогласны, глас а~:*

Тебе Девыя сына, блудница познавши Бога, глаголаше, в плачи молящися, яко слез достойная соделавшая: разреши долг, якоже и аз власы: возлюби любящую, (л. уз~и) праведно ненавидимую, и близ мытарей тебе проповем, благодетелю человеколюбче.

Многоценное миро, блудница смеси со слезами, и излия на пречистеи нозе твои, облобызающи: оную абие оправдал еси, нам же прощение даруй пострадавый о нас, и спаси нас.

Егда грешная приношаше миро, тогда ученик соглашашеся пребеззаконным. овая убо радовашеся, истощающи миро многоценное: сей же тщашеся продати безценнаго. сия Владыку познаваше, а сей от Владыки разлучашеся. сия свобождашеся, а иуда раб бываше врагу. люто есть леность, велие покаяние: еже мне даруй Cпасе, пострадавый о нас, и спаси нас.

О иудина окаянства! зряше блудницу целующую стопы, и умышляше лестию предания целование. оная власы разреши, а сей яростию вязашеся, нося вместо мира злосмрадную злобу: зависть бо не весть предпочитати полезное. о иудина окаянства! от негоже избави Боже, душы нашя.

*Слава, глас в~:*
Грешная тече к миру, купити многоценное миро, еже помазати благодетеля, и миропродателю вопияше: Даждь ми миро, да помажу и аз очистившаго вся моя грехи.

*И ныне, глас з~:*
Погруженная грехом, обрете тя пристанище спасения, виждь и мира со слезами растворяющую, тебе вопияше: виждь согрешающих покаяния ожидаяй. но Владыко спаси мя от волны греховныя, великия ради твоея милости.

*На стиховне стихиры самогласны, глас: з~.*

Днесь Христос приходит в дом фарисеов, и жена грешница приступивши к ногам, валяшеся вопиющи: (л. уз~и об.) виждь погруженную грехом, отчаянную деяний ради, негнушаемую от твоея благости: и даждь ми Господи оставление злых, и спаси мя.

*Стих:*
Исполнихомся заутра милости твоея, Господи:

Простре блудница власы тебе владыце, простре иуда руце беззаконным: ова убо прияти оставление, ов же взяти сребреники. темже тебе вопием проданому и свобождшему нас: Господи слава тебе.

*Стих: И*
буди светлость Господа Бога нашего на нас:

Приступи жена злосмрадная и оскверненая, слезы проливающи, любящи Cпасе, страсть исповедающи: како воззрю к тебе владыце; сам бо пришел еси спасти блудницу: из\ глубины умершую мя воскреси, иже лазаря воздвигнувый из\ гроба четверодневна: приими мя окаянную Господи, и спаси мя.

*Стих:*
Исповемся тебе Господи всем сердцем моим:

Отчаянная жития ради, и уведомая нрава ради, мира носящая приступи тебе вопиющи: да не отвержеши мене блудную, родивыйся от Девы: да не презриши моя слезы радосте ангелов. но приими мя кающуюся, юже не отринул еси согрешающую Господи, великия ради твоея милости.

*Слава, и ныне, самогласен, глас и~:*

*Творение кассианы инокини.*

Господи, яже во многия грехи впадшая жена, твое ощутившая божество, мироносицы вземши чин, рыдающи миро тебе прежде погребения приносит: увы мне глаголющи! яко нощь мне есть разжжение блуда невоздержанна, мрачное же и безлунное рачение греха. приими моя источники слез, иже (л. уи~и) облаками производяй моря воду. приклонися к моим воздыханием сердечным, приклонивый небеса неизреченным твоим истощанием: да облобыжу пречистеи твои нозе, и отру сия паки главы моея власы, ихже в раи ева, по полудни, шумом ушы огласивши, страхом скрыся. грехов моих множества, и судеб твоих бездны кто изследит; душеспасче Cпасе мой. да мя твою рабу не презриши, иже безмерную имеяй милость.

*И абие,*
Благо есть: Трисвятое *с поклоны, и час а~-й без\ стихословия: Бывают же и поклоны по чину их. И литиа. И отпуст. И прочее якоже прежде указася в понедельник великий.*

*На з~-м часе тропарь пророчества, глас и~:*

Днесь лукавое собрася сонмище, и на тя тщетная поучишася. днесь от согласия удавление иуда обручает, каиафа же неволею исповедует: яко един за всех восприемлеши смерть волею, избавителю наш Христе Боже, слава тебе.

*Прокимен, псалом рл~г, глас д~:*
Благословит тя Господь от сиона, сотворивый небо и землю. *Стих:*
Се ныне благословите Господа вси раби господни.

*Пророчества иезекиилева чтение. [Глава в~, ст. г~- и~, глава г~, ст. а~-г~.]*

Рече Господь ко мне: сыне человечь, послю тя аз к дому Исраилеву, огорчевающым мя, иже огорчиша мя, сами и отцы их отвергошася мене до днешняго дне. И сынове жестоколичнии, и твердосердечнии: аз послю тя к тем, и речеши к ним: тако глаголет адонаи Господь. Аще убо услышат или убоятся: зане дом огорчеваяй есть, и познают, (л. уи~и об.) яко пророк еси ты посреде их. И ты сыне человечь, да не убоишися их, ни ужасайся от лица их: зане разсвирепеют и обыдут тя окрест, посреди бо скорпиев ты живеши: словес их не убойся, и от лица их не ужасайся, зане дом огорчеваяй есть. И возглаголеши словеса моя к ним: аще убо услышат, или убоятся, зане дом прогневаяй есть. И ты сыне человечь послушай глаголющаго к тебе, не буди огорчеваяй, якоже дом преогорчеваяй: отверзи уста твоя, и снеждь, яже аз даю тебе. И видех, и се рука простерта ко мне, и в ней свиток книжный. И разви его предо мною, и в том писана быша предняя и задняя: и вписано бяше в нем рыдание, и жалость, и горе. И рече ко мне: сыне человечь, снеждь свиток сей, и иди, и рцы сыном Исраилевым. И отверзох уста моя, и напита мя свитком сим. И рече ко мне: сыне человечь, уста твоя снедят, и чрево твое насытится свитка сего даннаго тебе: и снедох его, и бысть во устех моих яко мед сладок.

*Прокимен, псалом рл~д, глас з~:*
Боящиися Господа, благословите Господа. *Стих:*
Хвалите имя господне, хвалите раби Господа.

*Чтение евангелиа. И по чину трисвятое с поклоны и отдаем стихословие часов. Девятый же час начинаем от трисвятаго: в немже и последнее бывает чтение от евангелиа. Таже глаголем:*
Не предаждь нас: Трисвятое *с поклоны. Такожде и блаженны. Творяще и обычныя поклоны. Глаголем же и кондак великия среды, и храма святаго, или святыя. Слава,*
Со святыми упокой: *И ныне, храма, Богородицы. Аще же ни, глаголем:*
Предстательство Христиан: Господи помилуй, *м~, и г~ великия поклоны,*
(л. уф~и) *и в~и малыя.*
Трисвятое: *и поклоны г~.*
Господи помилуй, *в~и. и молитва:*
Всесвятая Троице: *Таже,*
Достойно есть: *Слава, и ныне: и вместо отпуста глаголет настоятель молитву:*
Владыко многомилостиве: *всю до конца. Сей же глаголемей мы ниц падше на землю, молимся. И по исполнении тоя, нам воставшым, преклоняется и той сам к братии, и просит прощения, глаголя:*
Благословите отцы святии, и простите ми грешному, яже согреших во всей жизни моей, и во всей святей четыредесятнице, словом, делом, помышлением, и всеми моими чувствы. *Братиям же отвещавшым:*
Бог да простит ти честный отче. *Таже приходят и братия два два, просят подобне и тии прощения, глаголюще:*
Прости мя отче святый: *и прочее, якоже выше писася. И приемше прощение, идем в келлии нашя, и молчим до часа вечерняго. В соборных же храмех и приходских росход не бывает: но по прощении трезвон в двои.*

*%[Во святую и великую среду вечера%],*

*во светильничное, обычное стихословие от трисвятаго без\ поклонов. Стихословим же, и*
Ко Господу внегда скорбети ми: *без\ поклонов. На*
Господи воззвах, *поставим стихов и~ и поем самогласны, глас а~:*

Тебе Девыя сына, блудница познавши Бога, глаголаше, в плачи молящися, яко слез достойная соделавшая: разреши долг, якоже и аз власы: возлюби любящую, праведно ненавидимую, и близ мытарей тебе проповем, благодетелю человеколюбче. (л. уф~и об.)

Многоценное миро блудница смеси со слезами, и излия на пречистеи нозе твои, облобызающи: оную абие оправдал еси, нам же прощение даруй, пострадавый о нас, и спаси нас.

Егда грешная приношаше миро, тогда ученик соглашашеся пребеззаконным. овая убо радовашеся, истощающи миро многоценное: сей же тщашеся продати безценнаго. сия Владыку познаваше, а сей от Владыки разлучашеся. сия свобождашеся, а иуда раб бываше врагу. люто есть леность, велие покаяние: еже мне даруй Cпасе, пострадавый о нас, и спаси нас.

О иудина окаянства! зряше блудницу целующую стопы, и умышляше лестию, предания целование оная власы разреши, а сей яростию вязашеся, нося вместо мира злосмрадную злобу: зависть бо не весть предпочитати полезное. о иудина окаянства, от негоже избави Боже, душы нашя.

*Глас в~:*
Грешная тече к миру, купити многоценное миро, еже помазати благодетеля, и миропродателю вопияше: даждь ми миро, да помажу и аз очистившаго вся моя грехи.

*Глас з~:*
Погруженая грехом, обрете тя пристанище спасения, виждь и мира со слезами растворяющую, тебе вопияше: виждь, согрешающих покаяния ожидаяй: но Владыко спаси мя от волны греховныя, великия ради твоея милости.

Днесь Христос приходит в дом фарисеов, и жена грешница приступивши к ногам, валяшеся вопиющи: виждь погруженную грехом, отчаянную деяний ради, негнушаемую от твоея благости, и даждь ми Господи оставление злых, и спаси мя. (л. у~к)

Простре блудница власы тебе владыце, простре иуда руце беззаконным: ова убо прияти оставление, ов же взяти сребреники. темже тебе вопием проданому, и свобождшему нас: Господи слава тебе.

Приступи жена злосмрадная и оскверненая, слезы проливающи, любящи Cпасе, страсть исповедающи: како воззрю к тебе владыце; сам бо пришел еси спасти блудницу: из\ глубины умершую мя воскреси, иже лазаря воздвигнувый из\ гроба четверодневна: приими мя окаянную Господи, и спаси мя.

Отчаянная жития ради, и уведомая нрава ради, мира носящая приступи тебе вопиющи: да не отвержеши мене блудную, родивыйся от Девы, да не презриши моя слезы, радосте ангелов, но приими мя кающуюся, юже не отринул еси согрешающую Господи, великия ради твоея милости.

*Слава, и ныне, глас и~. Творение кассианы инокини.*

Господи, яже во многия грехи впадшая жена, твое ощутившая божество, мироносицы вземши чин, рыдающи миро тебе прежде погребения приносит: увы мне, глаголющи, яко нощь мне есть разжжение блуда невоздержанна, мрачное же и безлунное рачение греха. приими моя источники слез, иже облаками производяй моря воду. приклонися к моим воздыханием сердечным, приклонивый небеса, неизреченным твоим истощанием, да облобыжу пречистеи твои нозе, и отру сия паки главы моея власы: ихже в раи ева, по полудни, шумом ушы огласивши, страхом скрыся. грехов моих множества, и судеб твоих бездны кто изследит; душеспасче мой, да мя твою рабу не презриши, иже безмерную имеяй милость. (л. у~к об.)

*Вход со евангелием.*
Свете тихий:

*Прокимен, псалом рл~е, глас д~:*
Исповедайтеся Богу небесному, яко благ, яко в век милость его. *Стих:*
Исповедайтеся Богу богов, яко в век милость его.

*Исхода чтение. [Глава в~, ст. а~и-к~в.]*

Бысть во дни многия оны, велик быв моисей, изыде к братиям своим сыном Исраилевым: разумев же болезнь их, виде человека египтянина биюща некоего евреанина от братии его сынов Исраилевых. Обозревся же семо и овамо, никогоже виде: и поразив египтянина, скры его в песце. Изшед же во вторый день, виде два мужа евреанина биющыяся, и глагола обидящему: чесо ради ты биеши искренняго; он же рече: кто тя постави князя и судию над\ нами; еда убити мя ты хощеши, имже образом убил еси вчера египтянина; убояся же моисей, и рече: аще сице явлен бысть глагол сей; услыша же фараон глагол сей, и искаше убити моисеа. отиде же моисей от лица фараонова, и вселися в земли мадиамстей: пришед же в землю мадиамскую, седе при кладязе. Священнику же мадиамскому беша седмь дщерей пасущих овцы отца своего иофора: пришедше же черпаху, дондеже наполниша корыта, напоити овцы отца своего иофора. Пришедше же пастырие изгнаша я: востав же моисей избави их, и налия им, и напои овцы их. Приидоша же к рагуилу отцу своему, он же рече им: что яко ускористе приити днесь; оныя же рекоша: человек египтянин избави нас от пастырей, и начерпа нам, и напои овцы нашя. он же рече дщерем своим: (л. ук~а об.) и где есть; и вскую сице остависте человека; призовите убо его, да яст хлеб. Вселися же моисей у человека: и даде сепфору дщерь свою моисею в жену. Во чреве же заченши жена, роди сына, и нарече моисей имя ему, гирсам, глаголя: яко пришлец есмь в земли чуждей. еще же заченши роди сына втораго, и нарече имя ему елиезер, глаголя: Бог бо отца моего помощник мой, и избави мя из\ руки фараоновы.

*Прокимен, псалом рл~з, глас д~:*
Господи, милость твоя во век, дел руку твоею не презри. *Стих:*
Исповемся тебе Господи всем сердцем моим, и пред\ ангелы воспою тебе.

*Иова чтение. [Глава в~, ст. а~-и~.]*

Бысть яко день сей, и приидоша ангели божии предстати пред\ Господем: и диавол прииде посреде их предстати пред\ Господем. И рече Господь диаволу: откуду ты грядеши; тогда рече диавол пред\ Господем: прошед поднебесную, и обшед всю землю, приидох. И рече Господь к диаволу: внял ли еси убо [мыслию твоею] рабу моему иову; яко несть такова от сущих на земли: человек незлобив, истинен, непорочен, богочестив, удаляяйся от всякаго зла, еще же придержится незлобия: ты же рекл еси имения его погубити вотще. Отвещав же диавол Господеви, рече: кожу за кожу, и вся елика имать человек, даст за душу свою. обаче посли руку твою, и коснися костем его, и плоти его, аще не в лице тя благословит. Рече же Господь диаволу: се предаю ти его, токмо душу его соблюди. Изыде же диавол от лица господня, и порази иова гноем лютым от ног даже до главы. И взя [иов] чреп, да (л. ук~а об.) острогает гной свой, и той седяше на гноищи вне града. Времени же многу минувшу, рече к нему жена его глаголющи: доколе терпиши, се пожду время еще мало, чающи надежди спасения моего. се бо потребися от земли память твоя, сынове твои и дщери, моего чрева болезни и труды, имиже вотще трудихся с болезньми: ты же сам в гнои червей седиши, обнощевая вне без\ покрова, и аз скитающися и служащи, место от места преходящи, и дом от дому, ожидающи солнца, когда зайдет, да почию от трудов моих, и от болезней, яже мя ныне обдержат. но рцы глагол некий ко Господу, и умри. он же воззрев рече к ней: вскую яко едина от безумных жен возглаголала еси; аще благая прияхом от руки господни, злых ли не стерпим; во всех сих приключившихся ему, ничимже согреши иов устнама пред\ богом, [и не даде безумия Богу].

*Таже,*
Да исправится молитва моя: *Евангелие от матфеа, зачало р~и. И прочее последование преждеосвященных. И по пренесении честных даров поклоны г~. И абие упраждняются совершенно в церкви бываемыя поклоны. В келлиах же даже и до великаго пятка совершаются.*

