<::лат> OCR:

<::рус> Библиотека святоотеческой литературы

<::лат> http://orthlиb.rу

<::слав>

(л. рл~е)

*%[В субботу первую святых постовъ%],*

*на утрени по шестопсалмии, поемъ*
Бог Господь, *на глас в~, и глаголем тропарь святаго феодора, дважды:*
Велия веры: *Слава, и ныне, Богородичен единожды:*
Вся паче смысла: *И обычное стихословие. По а~-м же стихословии поем седальны мученичны, осмогласника, случившагося гласа, с Богородичным. По в~-м же стихословии поем настоящыя седальны святаго феодора.*

*Глас г~.*

*Подобен:*
Божия веры:

Кипя веры православием, прелесть угасил еси злославия, упразднив идольское безбожие: и всесожжение божественное быв, чудодействии орошаеши концы мучениче преславне, Христа Бога моли, даровати нам велию милость.

*Другий седален святаго, подобен:*

Божественный дар, тя ко спасению всей даде вселенней, в страдальчествах укрепивый тя Господь, душевныя нашя болезни исцеляя, и телесныя страсти побеждая, мученче феодоре, Христа Бога моли, даровати нам велию милость.

*Богородичен, подобен:*
Невместимаго Бога, во утробе твоей Дево пречистая носившая, прежде век от отца нетленно возсиявшаго, слова впостаснаго, и сына единосущнаго, сего моли с пророки и мученки, преподобными, постники и праведными, даровати нам разрешение прегрешений.

*Таже чтем мучение святаго. Таже псалом н~. И канон святаго обители со ирмосы на з~. И святаго феодора на и~: Стихословим же и*
Господви поем. (л. рл~е об.)

*Канон, егоже краестрочие:*
Тирон преславный, слава первей субботе. *В первых же тропарех канона, иное краегранесие. Канон, творение иоанна, митрополита евхаитскаго, глас д~.*

*Песнь а~.*

*Ирмос:*
Отверзу уста моя:

Всех превышший, тя неизреченно родившую, всех предположи вышшую своих избранных. темже днесь сего венечника поюще всепетая, тебе предначинаем.

Великаго в мученцех, страдальца пресветлаго, именитаго, и преславнаго в чудесех, от конец земли и до конец знаменитаго, песньми воспою феодора.

День веселый в скорбех возсия, и сетование сих уясни, предпразднственная предпутия издалеча, просиявша благодатию божественнаго мученка.

Кропит очищения церковь, кровьми святое заколение, еже прият пожренный и в жертву приятый, страдальчествовавшаго божественныя ради славы его.

*Богородичен:*
Красно аще и незрело, еже праздновати узаконися: украсившая бо вся владычца, и ныне показа сея памяти приобщающыяся предбедствующему кровию.

*Иный канон, тогоже евхаитскаго, глас з~.*

*Песнь а~.*

*Ирмос:*
Яко по суху:

Чудный во святых воистинну Боже, во мне удиви милости твоя Христе, слово ми даруя, яко да чудная восхвалю твоего мученка.

Твердое в страдальчестве, и терпеливое в болезнех показал еси страстотерпче Христов: скорое же паки на нас помощи являя твоея, феодоре. (л. рл~з)

*Слава:*
Благочестивую отец веру, от души его мучитель отревая зле, нечестивый совет Богу приразив, восхоте присно ити.

*Богородичен:*
Богоречивых проречения древле мужей, на тебе исполнишася Мати Дево яве, яко Бога рождшая истиннаго, и человека истиннаго, паче естества и ужасно.

*Катавасиа:*
Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

*Песнь г~.*

*Ирмос:*
Твоя песнословцы:

Видети день сына твоего, желающе Христоименитии людие, во образ сего владычце, тому ныне предпразднствуют, тебе носяще показание, и славнаго страстотерпца твоего.

Побеждают всякими образы лучшая: великий бо во страдальцех в веселие измени временную скорбь, святаго зельное поста обратив во ослабление.

Свойственный и подобный тебе дар, ибо от своих страдальче: ихже бо сам вселил еси в сей частице твоей, обрадованно дары тебе похвал приносим.

Добрейшее основание положил еси, твоими изрядствы изрядне, зверя всегубительна, огнем и убийством дышуща, низложив яко бездельна преестественною доблестию.

Неистовствовав новый отступник, по равному люте древнему, жертвы брашном якоже ядом смеси: но ложный окаянник премудрися мученком.

*Богородичен:*
Исполнися убо вся Дево, знати Господа земля, из\ тебе миру явльшася: но бж~ественным (л. рл~з об.) мученком благодать многая, утвердившым самеми собою истину.

*Иный. Ирмос:*
Несть свят:

Первее в евины уши пошептавый лестно, и адама тоюже прельстивый лестно, той и ныне яд злобы к лести излия.

Лестца имяше на него, питаше неистовство противу правоживущым, время взыскаше правое, воньже мерзость сотворити поучашеся пребеззаконнейший.

*Слава:*
Дней начаток святых наста постов: в нихже всякий Христианин самаго себе воздержанием многим очистив, всех ошаяся.

*Богородичен:*
Надеждо миру державная, покрове и предстательство всесвятая Дево, не презри благая моления рабов, от любве тя присно ублажающих.

*Катавасиа:*
Твоя песнословцы Богородице, живый и независтный источниче, лик себе совокупльшыя духовно утверди, в божественней твоей славе, венцев славы сподоби.

*Седален, глас и~:*

*Подобен:*
Премудрости слово:

Божественное всеоружие восприим, и идолов лесть низложив, ангелы воздвигл еси восхваляти подвиги твоя: божественным бо желанием ум распалив, смерть во огни доблественно презрел еси. темже именоносно просящым тя даруй божественныя дары, исцелений подаяния страстотерпче феодоре: молися Христу Богу, согрешений оставление даровати, празднующым любовию святую память твою.

*Слава, подобен:*

Максимиановыми ласканьми не уклонився, Христовыми же словесы мужествовав, идольское капище во огни (л. рл~з) испепелил еси, страдальчески победив добре сопротивника, пророчески прешел еси огнь, якоже в воде. темже достойно воздаяние подвигов, источаеши исцеления, страстотерпче феодоре: молися Христу Богу, прегрешений оставлению дароватися, празднующым любовию святую память твою.

*И ныне, Богородичен, Подобен:*

Яко всенепорочная невеста творца, яко неискусомужная Мати избавителя, яко приятелище сущи вышняго всепетая, беззакония мя суща скверное жилище, и в разуме бывша бесов игралище: потщися и сих злодействия мя избавити, светлое жилище добродетелию стяжавшая, светоприемнице нетленная: разжени облак страстей, и горния светлости сподоби, и света невечерняго молитвами твоими.

*Песнь д~.*

*Ирмос:*
седяй в славе:

О новаго и преславнаго смешения же и растворения! девству рождество соедини родивыйся богочеловек: сетованным же днем веселие, своего почитая страдальца вмеси.

Виждь, како Христа любяше, Христови воинствуяй, враги бо сего ревностию и огнем погуби, и себе конечне добрую и приятную ему жертву усердно отдаде.

Победоносный от страдальчеств доблий разреши, дерзновенно глаголя, и презрением мучений зрители удивив, и быв всей твари новое и преславное позорище.

Кость убо не сокрушися Бога и Владыки моего, о долготерпения, и по умерщвлении страждуща! воина (л. рл~з об.) же его огнь прием, и коло устыдеся, умершу прикоснутися.

*Богородичен:*
Соумершии владыце, живота служители, и совоставшии живут у него ныне вечно: и сыну матерь спрославляют благословяще отца, сына и духа святаго.

*Иный. Ирмос:*
Христос моя сила:

Совет совещавает нечестивейший, зрите, яко воистинну есть страшно: разуме бо окаянный мерзкими брашны, люди Христовы осквернити.

В дело приведе совет беззаконный: возбранити бо повелев чистых ядений брашно, и предложити, яже он оскверни кровьми.

*Слава:*
Бысть явственно и оглашенно беззаконие всем Христианом: темже якоже уведеша, стекошася вси купно в храм господень святый.

*Богородичен:*
Тя рождшую предвечнаго от отца рожденнаго, ныне вернии молитвенницу предлагаем: тоя молитвами Христе преклонен, благоуветлив буди рабом твоим.

*Катавасиа:*
седяй в славе, на престоле божества, во облаце легце прииде Иисус пребожественный, нетленною дланию, и Cпасе зовущыя: слава Христе силе твоей.

*Песнь е~.*

*Ирмос:*
ужасошася всяческая:

Отверзаются днесь преддверия благодати, и упокоение ныне самое проображает воскресние: сице светоносне светлую владычцу почитающе, и славнаго мученка.

Дарует тезоименитый дар, Бог, феодора, возлюбившым явльшаго возлюбленнаго явление, преславных дел творца, и божественных сил самодетеля содеваемаго. (л. рл~и)

Ничтоже к мученку луцы и стрелы твоя враже человеческаго спасения: и умерый бо живет, и возбну, и злодейством твоим противляяйся, спасает всякаго православнаго.

*Богородичен:*
Странное бяше прежде чудо богоотроковице, страдальческими же свидетельствы прият веру несумненну, и веруемое присно пребывает чудимое, и верне покланяемое.

*Иный. Ирмос:*
божиим светом твоим:

Тогдашний убо архиерей весь ужаснувся, нечестиваго якоже уведе совет, песньми всенощными Бога моляше, не презрети в конец людей жребия его.

Но скорый воистинну помощник, во истине и теплоте призывающих, моления их не презре всякаго: но скорейшее им соделовает разрешение начинания.

*Слава: От*
вышних помощник посылается яко скорее на землю, страстотерпец феодор, и пастыреначальник является, разрешение научая беззаконнаго совета.

*Богородичен:*
Никтоже притекая к твоему владычце, заступлению тепле, посрамится когда, но просит благодати, и дар приемлет к полезному скорейший прошения.

*Катавасиа:*
ужасошася всяческая о божественней славе твоей: ты бо неискусобрачная Дево, имела еси во утробе над\ всеми Бога, и родила еси безлетнаго сына, всем воспевающым тя, мир подавающая.

*Песнь з~.*

*Ирмос:*
Божественное сие и всечестное:

Поститися, Cпасе, не могут друзи и сынове чертога твоего: тебе бо жениха с материю и с другом твоим, учреждают предстояща и служат. (л. рл~и об.)

Отступи Бога спасающаго, отступи и от разума злоименитый, и кичением воста на веру: но вместо сего обрете великоименитаго.

Пострадав предста мудрший, и сотворь доблий тепльший, к мучителем бо бранию, и победою добре обучився, ниже умер отступи исправления.

*Богородичен:*
Избавльшеся днесь, владычце, беды душетленныя, чудесем страстотерпца твоего, по твоему божественному промышлению, благодать обоим возлагаем.

*Иный. Ирмос:*
Житейское море:

Странному ужасаяся видения твоего, архиерей противо рече: ты кто еси Господи, глаголяй мне; вразуми и научи, како обрящем скорейшую помощь;

*Феодор рече:*
аз есмь явственно страстотерпец, и слыши: пшеницу сварив раздели людем, и тако спасутся от скверных брашен прелестника.

*Слава:*
Коль велие чудо твое, и преславное твое заступление феодоре! темже дерзающе вси чисто к тебе прибегаем, и молимся, спаси рабы твоя.

*Богородичен:*
Света жилище, и приятелище чистое слова была еси, отца благоволением, и к тебе посещением духа святаго: темже мя просвети.

*Катавасиа:*
Божественное сие и всечестное, совершающе празднество, богомудрии Богоматре, приидите руками восплещим, от нея рождшагося Бога славим.

*Кондак, глас и~:*
Веру Христову яко щит внутрь прием в сердце твоем, противныя силы попрал еси многострадальче: и венцем небесным венчался еси вечно феодоре, яко непобедимый. (л. рл~ф)

*Икос:*
На престоле света носимаго, благодарственно верою воспеваем тя, яко дарование божественное даровал еси, добляго страданьми феодора, в житии треблаженнаго, яко поборника суща истины: иже благочестивым помышлением стяжав Христа, державный, бысть победитель на лестнаго, яко непобедимый.

*Синаксарий. Стихи:*

Пищею колив питает тирон град:

Пищу оскверненую учинив непотребну.

В сий день в субботу первую постов, еже коливами преславное чудо святаго и славнаго великомученка феодора тирона празднуем, еже име начало быти сице: иулиану преступнику, по константии великаго константина сыне скиптры царствия удержавшу, и от Христа во идолослужение преложшуся, гонение на Христианы воздвизается превелие, яве же вкупе и не явленне. Отрекл убо злочестивый, еже мучити сурове, вкупе же и об\ъявленно безчеловечне, тако искушати Христианы: стыдяся же и обзирая, да не прилагаются множайшии, сокровенне некако осквернити сия льстивый и скверный умысли: отонудуже и соблюд, якоже наш язык Христов, первую святых постов седмицу наипаче очищается, и внимает Богу: епарха града призвав, повеле продаемыя обычне снеди от среды отнести, другия же снеди предложити торжищу, сиречь хлебы и пития, от жертв его кровьми сия прежде смесивша, и в смешении осквернивша: яко да убо от поста сия купующии паче в чистоте осквернилися быша. Абие убо епарх на дело веде повеленое, и предлагает яже от жертв и кровей оскверненная брашна и пития во всем торжищи. Но всевидящее божие око, запинающее премудрыя в коварстве их, и о нас рабех своих присно промышляющее, и гнусная преступника (л. рл~ф об.) на нас коварства разруши. Градскому бо архиерею евдоксию, аще и неправому и неправославному бывающу, посылает великаго своего страстотерпца феодора, от тиронскаго чина, тирона именуема. И убо яве, а не во сне тому представ, сице некако рече: елико скоро востав Христово собери стадо, и повелевай тверде, никомуже ничтоже на торжище предложенных купити: жертв бо кровьми сия осквернишася от нечестиваго царя. Сему же недоумевающуся, и вопрошающу, и како бы удобно было сие, недостаток в дому имущым, не от предложенных в торжище купити; святый, колива дав, глаголет им, недостаток утеши. Сему же недоумевающу, и неразумевающу, и что была бы сия колива, вопрошающу, великий феодор глаголет: вареную пшеницу: сице бо мы во евхаитех глаголати обыкохом. Испытая же патриарх: кто убо есть сей о Христоименитых людех промышляяй; Святый же паки, Христов мученк феодор, рече: от него помощник вам ныне послан есмь. Востав убо абие патриарх, и множеству возвестив виденая, и тако содеяв, Христово стадо соблюде невредимо от врага и преступника коварства. он же свое ловительство узрев обличено бывшо, и ничтоже совершившо, и довольне постыдився, предложитися и паки обычным на торжище продажным повеле. Христовы убо людие, седмице уже совершившейся благодарение отдающе благодетелю и мученку, в сию субботу коливами ему память радующеся сотвориша. Оттоле убо вернии даже и до ныне чудо обновляюще, да не забвено толикое дело мученка временем будет, великаго феодора коливами почитаем. Сего же великаго злочестивый вринга при максимиане умучи, изнурена прежде: таже храм богини оных сжегша, и убогим красоту ея разделивша. Неким же и в словеса ему пришедшым, и преложитися хотящым ему, и совет творящым не претерпе. (л. р~м) Много убо пострадав, последи пещи велицей разжене бывши, в ню вметается, ничтоже от нея пострадав, посреде ея дух Богу предаде. Того молитвами Христе Боже помилуй и спаси нас, аминь.

*Песнь з~:*

*Ирмос:*
Не послужиша твари:

Закону рекл еси не лежати праведником твоим, праведный Владыко: темже Мати твоя, и многочудный сей раб твой, светлостию памяти сих днесь законы разоряют пощения.

Коль сладкое, и великое, и радостное нынешнее торжество! еже мученков нам доблейший и превелий ныне вообрази, единем чудесем от нечистых чистыя люди Христовы совершив.

К змием лютым сопротивльшагося, и возмогшаго на душетленнаго же и оскверняющаго одушевленная телеса, венчаим победными песньми, и венцев похвалами.

*Богородичен:*
Родоначальник убо проуведев душетленное брашно не убеже: твои же вернии людие от твоего мученка преднаучившеся, и избегше всепагубныя пищи, с сим владычце, спасительная тебе жрут.

*Иный. Ирмос:*
Росодательну убо пещь:

Росодавец печали, и распаления облак явился еси преславне, и спасл еси от пещи мучительския, зовущыя вся верныя: благословен еси Боже отец наших.

Царю пребеззаконнейший посрамися, и да заградятся уста твоя, поучающаяся на нас беззаконному совету: разруши бо твою крепость царствуяй царь и всех Господь.

*Слава:*
Иулиане безумне, сердце твое все злобы исполнися, обавается же от премудраго Бога нашего, (л. р~м об.) излиявшееся лестно на нас, вопиющих к нему: благодать подаваеши нам.

*Богородичен:*
Паче слова твое бысть зачатие, и паче ума рождество твое всенепорочная: Бога бо родила еси плотию, спасшаго вся от тления, благословенная. темже ныне Богородице тя славим.

*Катавасиа:*
Не послужиша твари богомудрии паче создавшаго, но огненное прещение мужески поправше, радовахуся поюще: препетый отцев Господь и Бог благословен еси.

*Песнь и~. Ирмос:*
Избавителю всех:

Радости рождеством исполнившая небесная и земная, временным сетованием благодать благовременную подает венечнику, сплещущи светло празднственная.

Субботствуим человецы днесь, от трудов вчерашних почивше, за благословившаго настоящий день упокоением, и ныне торжеством мученка.

Воистинну сия первая в субботах, и суббот бы глаголалася суббота: мученческия же благодати и силы божественныя исполнена, спасения великаго воспоминание.

Царя Бога чистыми брашны, царствия беззаконнаго сквернения, чистый упраздни, и преславным образом чудодейства святую седмицу освяти.

*Богородичен:*
Извещает твое отроковице таинство, мученков усердная смерть: яко бо Богу веровавше рождшемуся, аще и страсть волею претерпе, самех себе доблии пожроша.

*Иный. Ирмос:*
Из\ пламене преподобным:

Из\ пламене яко избавился еси мученче феодоре, божественною силою: сице и ныне нас спасл еси сам (л. рм~а) предстательством божественным твоим, беззаконнаго совета злокозненнаго.

Вечер водворися плачь рабом твоим, от лукаваго ловительства супостата нашего: но во утрие радость возсия, мученче терпеливоносче, теплою твоею помощию.

*Слава:*
Избавителя тя обретше, в беды мы впадше, и избавителя козни вражия, мученче Христов страстотерпче феодоре, тя славословим во вся веки.

*Богородичен:*
Недоумевает ум человеческий твоего рождества чистая, таинство изрещи: и сего ради тя верою благочестно, яко Богородицу почитаем, и славословим во вся веки.

*Катавасиа:*
отроки благочестивыя в пещи рождество Богородичо спасло есть, тогда убо образуемое: ныне же действуемое, вселенную всю воздвизает пети тебе: Господа пойте дела и превозносите его во вся веки.

*Песнь ф~.*

*Ирмос:*
Рождество твое нетленно:

Стекается множество отвсюду, в сень сведения, и живущую благодать, предпросиявшаго в славе всех мученков, со владычцею всех величаем.

Мужайся Христова церковь, и державствуй всуе борющими: Христовы бо друзи и предстоящии о тебе пекутся и отстоящии якоже доблии, емуже совершаеши благодарственная.

Возмневшася древле умрети, вещи показуют жити и по кончине, и веры паки предстательствовати с равною ревностию. еюже богатящеся благодетеля величаем.

*Богородичен:*
Яко божественную тя печать песньми, запечатанную божию книгу налагаю нося, и собираю (л. рм~а об.) похвалы в тебе Дево: сице прославляя наипаче твоего мученка.

*Иный. Ирмос:*
Бога человеком невозможно:

Добре явился еси поборник преславне, и державное заступление нам чтущым твою честную и вечную память ныне, и твоих страдальчеств исправления, и бывшее в нас божественное заступление.

Твое всеблаженне чудо феодоре совершенное, святыми тучами поется, на весь мир блаженне: темже и летно собирающеся, славу возсылаем Христу, тебе прославльшему.

*Слава:*
Зря любовь восхваляющих тя мученче Христов, благодать воздарствуй вящшую: и веру ведый елика есть преславне, не престай молитвенниче теплейший мученче, и ходатай к Богу нашему являяся.

*Богородичен:*
Пети Дево, тя не престаем, помощницу, покров, скорое заступление, и предстательницу нашу непостыдную: соблюди твоя рабы, всякаго озлобления, всякия козни лукаваго свобождающи присно.

*Катавасиа:*
Всяк земнородный да взыграется духом просвещаемь, да торжествует же безплотных умов естество, почитающее священное торжество Богоматре, и да вопиет: радуйся всеблаженная Богородице, чистая приснодево.

*Ексапостиларий:*

*Подобен:*
Со ученки:

Венченосче святе, предстояй со ангелы Христову ныне престолу, и света оттуду исполняяйся страстоносче, мир мирови непрестанно исходатайствуй, и нам спасение, благочестно светоносную память твою совершающым, феодоре всебогате, мученче преукрашенне. (л. рм~в)

*Богородичен:*
Во чреве твоем Господь, погибающий мир от тления призвати восхотев, якоже ведяше, вселися Богородице. спасение убо вси обретше, возопиим тебе ангелово, еже радуйся всепетая, во всех женах благословенная: ибо радость породила еси всей вселенней.

*На хвалитех поставим стихи д~, глас а~.*

*Подобен:*
Небесных чинов:

Мужа изрядна вышняго воинствословия вернии, яко терпеливаго оружника нашего благочестия, согласно сошедшеся, песньми таинственными восхвалим, глаголюще: досточудне мученче Иисусов, молися о чтущих тя.

Тезоименитым твоим званием, даре божий воистинну, скорбящым всем утешение подался еси феодоре треблаженне, всякий бо к твоему приближаяся храму воистинну, с веселием приемля воздаяния чудес твоих, почитает Христа.

Благочестия богатство, и светлость, страдальческими подвиги, себе сокровиществовав, всю крепость твою дар приятный Богу принесл еси, исполняя в подвизех со тщанием богодарованное твое призывание.

Всесветлым торжеством божественнаго мученка, напитаимся вси, и верно возвеселимся празднолюбцы, почитающе светлое празднество его скончания, песненно воспевающе Иисуса, прославившаго память его.

*Слава, глас з~:*
Священия дар, и богатство божественныя жизни, показался еси миру феодоре: Христос бо мудре твою память прослави, в нюже согласно вернии радующеся, поем подвиги болезней твоих.

*И ныне: Богородичен, глас тойже:*
Богородице, ты еси лоза истинная, возрастившая нам плод живота, тебе (л. рм~в об.) молимся, молися владычце, со страстотерпцем, и всеми святыми, помиловатися душам нашым.

*На стиховне стихиры святаго, глас д~. Самогласны:*

Ликуют соборы мученков радостно, ныне в храме твоем, страстотерпче феодоре, и ангельстии чинове, страдальчества плещут терпения твоего: и сам венцедавец Христос предстоит, богатотворная дарования твоим певцем десницею подая, егоже возжелев взыскал еси, и обрет беседовал еси, егоже желал еси: егоже моли, спасти и просветити душы нашя.

*Стих:*
Праведник яко финикс процветет:

Чистый и непорочный пост пришедый ныне к нам, мученческих чудес совершенство совведе: постом бо душевныя скверны очистим, и мученческими знаменьми, и страдальчествы, доблественно на страсти вмужимся: отонудуже и священнаго воздержания благодатию просвещающеся, и чудодействы феодора мученка, ко Христу утверждаемся верою, просяще его, спасение подати душам нашым.

*Стих:*
Насаждени в дому господни, во дворех Бога нашего:

Мученческим твоим дерзновением к Богу феодоре, отступническую на веру Христову кознь суетну сотворил еси, поборник благочествующым был еси людем, предстанием ужасным, скверных брашен жертвы идольскими их избавль. темже тя яко идолов потребителя, и яко стада Христова спасителя и хранителя, и предстателя нашего благопослушливаго, чтуще в песнех молим, очищению и просвещению тобою дароватися душам нашым. (л. рм~г)

*Слава, глас и~:*
Страдальческим мужеством благочестно вооружився страстотерпче Христов, и словесное служение тайно поборая силою его, идолов нечестие и мучителей прещение немощно показал еси, презирая мучения и временный огнь. но, о божественных даров и вещь, и имя! от всякаго обстояния молитвою твоею спасай совершающыя память твою.

*И ныне, Богородичен:*
Владычце, приими молитвы:

*И прочее последование утрени. Совокупляем и час а~. На литургии из\ъобразительная, и от канона святаго песнь г~ и з~.*

*Прокимен глас з~:*
Возвеселится праведник о Господе, и уповает на него: *Стих:*
услыши Боже глас мой, внегда молити ми ся к тебе. *Апостол дне, ко евреем, зачало т~г. Святому апостол, к тимофею, зачало сч~в.*
Аллилуиа, *глас д~:*
Праведник яко финикс процветет, яко кедр иже в ливане умножится. *Стих:*
Насаждени в дому господни, во дворех дому Бога нашего процветут. *Евангелие от марка, зачало и~. И святаго, от иоанна, зачало н~в. Причастен:*
В память вечную: *На трапезе чтем слово похвальное о святем феодоре, святаго григориа нисскаго. И ядим боб обваренный, с маслинами белыми и черными. Причащаемся же и варения с маслом прилучившагося, и колива: вина же испиваем по красоволю, ради святаго. Сие же прияхом от лавры преподобнаго отца нашего саввы, и от богоноснаго отца нашего евфимиа.*

*Ведати подобает, яко дважды прияхом ясти рыбы в сей великий пост, в праздник благовещения, и цветоносия.*

