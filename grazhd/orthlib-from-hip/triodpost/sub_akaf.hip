<::лат> OCR:

<::рус> Библиотека святоотеческой литературы

<::лат> http://orthlиb.rу

<::слав>

(л. тк~г об.)

*В субботу пятыя седмицы, на утрени,*

*знаменает в час четвертый нощи, молебнаго ради последования акафиста. И собравшеся в церковь: благословившу иерею, начинаем утреню, якоже предписася начало утрени в четверток великаго канона: лист сч~д на обороте. По шестопсалмии,*
Бог Господь: *во глас и~, и поем трижды тропарь косно.*

*Глас и~:*

Повеленное тайно прием в разуме, в крове иосифове тщанием предста безплотный, глаголя неискусобрачней: приклонивый схождением небеса, вмещается неизменно весь в тя. егоже и видя в ложеснах твоих приемша рабий зрак, ужасаюся звати тебе: радуйся невесто неневестная.

*Таже стихословим кафисму псалтира з~и:*
Рече Господь Господеви моему: *И по исполнении сея, ектениа малая, и поем кондак на среде, со сладкопением, косно. Глас и~:*

Взбранной воеводе победительная, яко избавльшеся от злых, благодарственная восписуем ти раби твои Богородице: но яко имущая державу непобедимую, от всяких нас бед свободи, да зовем ти: Радуйся невесто неневестная.

*На немже кадит диакон святыя иконы, и братию, по чину. На прочих же точию настоятеля и лики. И чтем икосов и кондаков з~. Стоим на чтении. Тии же икосы суть по алфавиту: сиесть, к~д, и глаголются от иереа во святом олтаре.*

[А] *Икос а~:*
Ангел предстатель с небесе послан бысть, рещи Богородице: радуйся! и со безплотным гласом воплощаема тя зря Господи, ужасашеся и стояше, зовый к ней таковая: радуйся, еюже радость возсияет: (л. тк~д) радуйся, еюже клятва исчезнет. радуйся, падшаго адама воззвание: радуйся, слез евиных избавление. радуйся, высото неудобовосходимая человеческими помыслы: радуйся, глубино неудобозримая и ангельскима очима. радуйся, яко еси царево седалище: радуйся, яко носиши носящаго вся. радуйся, звездо являющая солнце: радуйся, утробо божественнаго воплощения. радуйся, еюже обновляется тварь: радуйся, еюже покланяемся творцу. *Радуйся невесто неневестная.*

[В] *Кондак в~:*
Видящи святая себе в чистоте, глаголет гавриилу дерзостно: преславное твоего гласа неудобоприятельно души моей является: безсеменнаго бо зачатия рождество како глаголеши, зовый: *Аллилуиа.*

[Г] *Икос в~:*
Разум недоразумеваемый, разумети Дева ищущи, возопи к служащему: из\ боку чисту, сыну како есть родитися мощно, рцы ми; к нейже он рече со страхом, обаче зовый сице: радуйся, совета неизреченнаго таиннице: радуйся, молчания просящих веро. радуйся, чудес Христовых начало: радуйся, велений его главизно. радуйся, лествице небесная, еюже сниде Бог: радуйся, мосте преводяй сущих от земли на небо. радуйся, ангелов многословущее чудо: радуйся бесов многоплачевный струпе. радуйся, свет неизреченно родившая: радуйся, еже како, ни единагоже научившая. радуйся, премудрых превосходящая разум: радуйся, верных озаряющая смыслы. *Радуйся невесто неневестная.*

[Д] *Кондак г~:*
Сила вышняго осени тогда к зачатию браконеискусную, и благоплодная тоя ложесна, яко село показа сладкое, всем хотящым жати спасение, внегда пети сице: *Аллилуиа.*
(л. тк~д об.)

[Е] *Икос г~:*
Имущи богоприятную Дева утробу, востече ко елисавети: младенц же оноя абие познав сея целование, радовашеся, и играньми яко песньми вопияше к Богородице: радуйся, отрасли неувядаемыя розго: радуйся, плода безсмертнаго стяжание. радуйся, делателя делающая человеколюбца: радуйся, садителя жизни нашея рождшая. радуйся, ниво, растящая гобзование щедрот: радуйся, трапезо, носящая обилие очищений. радуйся, яко рай пищный процветаеши: радуйся, яко пристанище душам готовиши. радуйся, приятное молитвы кадило: радуйся, всего мира очищение. радуйся, божие к смертным благоволение: радуйся, смертных к Богу дерзновение. *Радуйся невесто неневестная.*

[З] *Кондак д~:*
Бурю внутрь имея помышлений сумнительных, целомудренный иосиф смятеся, к тебе зря небрачней, и бракоокрадованную помышляя, непорочная: уведев же твое зачатие от духа свята, рече: *Аллилуиа.*

*И паки кондак:*
Взбранной воеводе: *Чтем от слова акафиста, на даяния два. Таже стихословим непорочны, и ектениа.*

*И паки глаголем кондак:*
Взбранной воеводе: *И другия икосы и кондаки, з~:*

[И] *Икос д~:*
Слышаша пастырие ангелов поющих плотское Христово пришествие, и текше яко к пастырю, видят сего яко агнца непорочна, во чреве Мариине упасшася, юже поюще реша: радуйся, агнца и пастыря Мати: радуйся, дворе словесных овец. радуйся, невидимых врагов мучение: радуйся, райских дверей отверзение. радуйся, яко небесная срадуются земным: радуйся, яко земная сликовствуют небесным. радуйся, апостолов немолчная уста: радуйся, страстотерпцев (л. тк~е) непобедимая дерзосте. радуйся, твердое веры утверждение: радуйся, светлое благодати познание. радуйся, еюже обнажися ад: радуйся, еюже облекохомся славою. *Радуйся невесто неневестная.*

[Ф] *Кондак е~:*
Боготечную звезду узревше волсви, тоя последоваша зари: и яко светильник держаще ю, тою испытаху крепкаго царя: и достигше непостижимаго, возрадовашася ему вопиюще: *Аллилуиа.*

[И] *Икос е~:*
Видеша отроцы халдейстии на руку девичу, создавшаго рукама человеки, и Владыку разумевающе его, аще и рабий прият зрак, потщашася дарми послужити ему, и возопити благословенней: радуйся, звезды незаходимыя Мати: радуйся, заре таинственнаго дне. радуйся, прелести пещь угасившая: радуйся, Троицы таинники просвещающая. радуйся, мучителя безчеловечнаго изметающая от начальства: радуйся, Господа человеколюбца показавшая Христа. радуйся, варварскаго избавляющая служения: радуйся, тимения из\ъимающая дел. радуйся, огня поклонение угасившая: радуйся, пламене страстей изменяющая. радуйся, верных наставнице целомудрия: радуйся, всех родов веселие. *Радуйся невесто неневестная.*

[К] *Кондак з~:*
Проповедницы богоноснии бывше волсви, возвратишася в вавилон, скончавше твое пророчество: и проповедавше тя Христа всем, оставиша ирода яко буесловяща, не ведуща пети: *Аллилуиа.*

[Л] *Икос з~:*
Возсиявый во египте просвещение истины, отгнал еси лжи тьму: идоли бо его Cпасе, не терпяще твоея крепости, падоша. сих же избавльшиися вопияху к Богородице: радуйся, исправление человеков: радуйся, низпадение бесов. радуйся, прелести державу поправшая: (л. тк~е об.) радуйся, идольскую лесть обличившая. радуйся море, потопившее фараона мысленнаго: радуйся, каменю, напоивший жаждущыя жизни. радуйся, огненный столпе, наставляяй сущыя во тьме: радуйся, покрове миру, ширший облака. радуйся пище, манны приемнице: радуйся, сладости святыя служительнице. радуйся, земле обетования: радуйся, из\ неяже течет мед и млеко. *Радуйся невесто неневестная.*

[М] *Кондак з~:*
Хотящу симеону от нынешняго века преставитися прелестнаго, вдался еси яко младенц тому: но познался еси ему и Бог совершенный. темже удивися твоей неизреченней премудрости, зовый: *Аллилуиа.*

*И паки кондак:*
Взбранной воеводе: *Таже чтем прочее слова акафиста. псалом н~. И каноны: святаго обители со ирмосом на з~: и пресвятыя Богородицы на з~.*

*Творение господина иосифа, егоже краестрочие:*
Радости приятелище, тебе подобает радоватися единей.

*[Аще ли храм Богородицы, поем канон праздника Богородицы со ирмосом на в~и. ирмосы по дважды: тропари на и~.] Глас д~.*

*Песнь а~.*

*Ирмос:*
Отверзу уста моя:

[Х] Христову книгу одушевленную, запечатленную тя духом, великий архангел чистая, зря возглашаше ти: радуйся, радости приятелище, еюже праматерняя клятва разрешится.

[А] Адамово исправление, радуйся Дево богоневесто, адово умерщвление радуйся всенепорочная, палато всех царя: радуйся, престоле огненный вседержителя.

[Р] Цвете неувядаемый, радуйся едина прозябшая яблоко благовонное. радуйся рождшая благоухание единаго царя. радуйся неискусобрачная, мирови спасение. (л. тк~з)

[А] Чистоты сокровище, радуйся, еюже от падения нашего востахом. радуйся, сладкоуханный крине владычце, верных благоухаяй, кадило благовонное, и миро многоценное.

*Катавасиа:*
Отверзу уста моя, и наполнятся духа, и слово отрыгну царице матери, и явлюся светло торжествуя, и воспою радуяся тоя чудеса.

*Песнь г~.*

*Ирмос:*
Твоя песнословцы Богородице:

[С] Клас прозябшая божественный, яко нива неоранная яве, радуйся одушевленная трапезо, хлеб животный вмещшая. радуйся, животныя воды источниче неистощаемый владычце.

[Д] Юнице юнца рождшая непорочнаго, радуйся верным. радуйся агнице, рождшая божияго агнца, вземлющаго мира всего прегрешения. радуйся теплое очистилище.

[О] утро светлейшее, радуйся едина солнца носящая Христа света жилище. радуйся, тьму разрушившая, и мрачныя бесы отнюд отгнавшая.

[Х] Радуйся, двере едина, еюже слово пройде едино, вереи и врата адова, владычце, рождеством твоим сокрушившая. радуйся божественный входе спасаемых, богоневесто.

*Катавасиа:*
Твоя песнословцы Богородице, живый и независтный источниче, лик себе совокупльшыя духовно утверди, в божественней твоей славе венцев славы сподоби.

*Ектениа малая. И по возгласе, кондак:*
Взбранной *воеводе: И чтем другия шесть икосов и кондаков.*

[Н] *Икос з~:*
Новую показа тварь явлься зиждитель, нам И от него бывшым, из\ безсеменныя прозяб утробы, (л. тк~з об.) и сохранив ю, якоже бе, нетленну. да чудо видяще воспоим ю, вопиюще: радуйся, цвете нетления: радуйся, венче воздержания. радуйся, воскресния образ облистающая: радуйся, ангельское житие являющая. радуйся древо светлоплодовитое, от негоже питаются вернии: радуйся древо благосеннолиственное, имже покрываются мнози. радуйся, во чреве носящая избавителя плененным: радуйся, рождшая наставника заблуждшым. радуйся, судии праведнаго умоление: радуйся, многих согрешений прощение. радуйся, одеждо нагих дерзновения: радуйся, любы всякое желание побеждающая. *Радуйся невесто неневестная.*

[Кс] *Кондак и~:*
Странное рождество видевше, устранимся мира, ум на небеса преложше: сего бо ради высокий Бог, на земли явися смиренный человек, хотяй привлещи к высоте, тому вопиющыя: *Аллилуиа.*

[О] *Икос и~:*
Весь бе в нижних, и вышних никакоже отступи неописанное слово: снизхождение бо божественное, не прехождение же местное бысть, и рождество от Девы богоприятныя, слышащия сия: радуйся, Бога невместимаго вместилище: радуйся, честнаго таинства двери. радуйся, неверных сумнительное слышание: радуйся, верных известная похвало. радуйся, колеснице пресвятая, сущаго на херувимех: радуйся, селение преславное, сущаго на серафимех. радуйся, противная в тожде собравшая: радуйся, девство и рождество сочетавшая. радуйся, еюже разрешися преступление: радуйся, еюже отверзеся рай. радуйся, ключу царствия Христова: радуйся, надеждо благ вечных. *Радуйся невесто неневестная.*

[П] *Кондак ф~:*
Всякое естество ангельское удивися, великому твоего вочеловечения делу: неприступнаго бо (л. тк~з) яко Бога, зряше всем приступнаго человека, нам убо спребывающа, слышаща же от всех: *Аллилуиа.*

[Р] *Икос ф~:*
Ветия многовещанныя, яко рыбы безгласныя, видим о тебе Богородице: недоумевают бо глаголати, еже како, и Дева пребываеши, и родити возмогла еси; мы же таинству дивящеся, верно вопием: радуйся, премудрости божия приятелище: радуйся, промышления его сокровище. радуйся, любомудрыя немудрыя являющая: радуйся, хитрословесныя безсловесныя обличающая: радуйся, яко обуяша лютии взыскателе: радуйся, яко увядоша баснотворцы. радуйся, афинейская плетения растерзающая: радуйся, рыбарския мрежи исполняющая. радуйся, из\ глубины неведения извлачающая: радуйся, многи в разуме просвещающая. радуйся, кораблю хотящих спастися: радуйся, пристанище житейских плаваний. *Радуйся невесто неневестная.*

[С] *Кондак и~:*
Спасти хотя мир, иже всех украситель, к сему самообетован прииде, и пастырь сый яко Бог, нас ради явися по нам человек: подобным бо подобное призвав, яко Бог слышит: *Аллилуиа.*

*И паки кондак:*
Взбранной воеводе:

*Седален, глас а~. Подобен:*
Гроб твой:

Великий воин невещественных ангелов, во град назарет, представ царя возвещает твоего чистая, и веков Господа: радуйся, глаголя тебе, благословенная Марие, непостижимая и несказанная глубино, человеков воззвание.

*Слава, и ныне, тойже. И паки чтение.*
(л. тк~з об.)

*Песнь д~.*

*Ирмос:*
Седяй в славе, на престоле божества:

[Е] Во гласех пений, Дево тебе вопием всепетая: радуйся, тучная горо и усыренная духом. радуйся свещниче, и стамно манну носящая, услаждающая всех благочестивых чувства.

[И] Очистилище миру, радуйся, пречистая владычце. радуйся лествице, от земли всех возвысившая благодатию. радуйся мосте, воистинну преводяй всех от смерти к животу поющих тя.

[О] Небс превышшая, радуйся, земли основание, в твоих ложеснах пречистая, нетрудно носившая. радуйся червленице, багряницу божественную омочившая, от кровей твоих, цареви силам.

[Н] Законодавца рождшая истиннаго, радуйся владычце, беззакония всех туне очищающаго. недоведомая глубино, высото неизреченная, браконеискусная, еюже мы обожихомся.

[С] Тя исплетшую мирови нерукоплетенный венец песнословим, радуйся, тебе Дево зовуще: хранилище всех и ограждение, и утверждение, и священное прибежище.

*Катавасиа:*
Седяй в славе, на престоле божества, во облаце легце, прииде Иисус пребожественный, нетленною дланию, и спасе зовущыя: слава Христе силе твоей.

*Песнь е~.*

*Ирмос:*
ужасошася всяческая:

[о] Путь рождшая жизни, радуйся пренепорочная, от потопа греховнаго мир спасшая: радуйся богоневесто, слышание и глаголание страшное: радуйся пребывание Владыки твари. (л. тк~и)

[И] Крепость и утверждение человеков, радуйся пречистая, место освящения славы, умерщвление адово, чертоже всесветлый. радуйся ангелов радосте: радуйся помоще верно молящихся тебе.

[П] огнеобразная колеснице слова, радуйся владычце, одушевленный раю, древо посреде имущи жизни Господа, егоже сладость оживотворяет верою причащающихся, и тли подклонившихся.

[Р] укрепляеми силою твоею, верно вопием ти: радуйся, граде всех царя, преславная и достослышанная о нейже глаголана быша яве, горо несекомая: радуйся глубино неизмеримая.

[Е] Пространное селение слова, радуйся пречистая, сосуде, божественный бисер произведшая. радуйся, всечудное всех к Богу примирение, блажащих тя Богородице всегда.

*Катавасиа:*
ужасошася всяческая о божественней славе твоей: ты бо неискусобрачная Дево, имела еси во утробе над\ всеми Бога, и родила еси безлетнаго сына, всем воспевающым тя мир подавающая.

*Зде престает канон святаго обители.*

*Песнь з~.*

*Ирмос:*
Божественное сие и всечестное:

[П] Чертоже слова нескверный, вина всех обожения, радуйся пречистая, пророков оглашение: радуйся, апостолов удобрение.

[Е] *От*
тебе роса укану, пламень многобожия угасившая. тем вопием ти: радуйся, руно одушевленное, еже гедеон, Дево, предвиде.

[И] Се тебе [Дево] радуйся, зовем: пристанище нам буди влающымся, и отишие в пучине скорбей, и соблазнов всех борителя. (л. тк~и об.)

[Х] Радости вина, облагодати наш помысл, еже звати тебе: радуйся неопалимая купино, облаче всесветлый, верныя непрестанно осеняющий.

*Таже четверопеснец, егоже краестрочие:*
Сия песнь иосифова. *Глас з~.*

*Песнь з~.*

*Ирмос:*
Житейское море воздвизаемое:

Пострадавше мученцы, и яко камение избранное по земли валяющеся, зиждительство всякое врага совершенно превратиша, и храми Бога живаго явишася.

Вас молим течение доброе совершивших мученцы, поста течение тещи нас добре укрепите, добродетелей совершением просиявших.

Рабы твоя Владыко, преставльшыяся от земли к тебе преблагому, твоего царствия сотвори общники, божественных мученк твоих священными ходатайствы, многомилостиве.

*Богородичен:*
Едина всепетая, поющым тя верно, грехов оставление, и дарований божественных часть датися, всесвятому слову молися, Мати Дево.

*Иный. Ирмос, глас е~: От*
кита пророка:

Память совершающе мученк, Господеви возслем песни, днесь божественно веселящеся.

Мечев и огня не убоявшеся, дерзающе в вере страстотерпцы, мучители в сем уязвисте.

*Троичен:*
Троицу лицы воспеваю тя, единице по существу покланяюся, тебе отче, сыне и душе святый.

*Богородичен:*
Ангел и человек благохваление еси, яко родила еси Дево Христа, Cпаса душам нашым.

*Стих:*
Дивен Бог во святых своих, Бог Исраилев. (л. тк~ф)

Смертию живот пременивше, радуетеся, на небесех живуще, страстотерпцы преславнии Христа Бога.

*Стих:*
Душы их во благих водворятся.

Смертию и животом обладаяй, верою преставльшыяся от жития Христе, со святыми твоими упокой.

*Ирмос: От*
кита пророка избавил еси, мене же из\ глубины грехов возведи Господи, и спаси мя.

*Ектениа малая.*

*И паки поем кондак:*
Взбранной воеводе:

*И чтем оставльшыяся шесть икосов и кондаков.*

[Т] *Икос и~:*
Стена еси девам Богородице Дево, и всем к тебе прибегающым: ибо небесе и земли творец устрои тя пречистая, вселься во утробе твоей, и вся приглашати тебе научив: радуйся, столпе девства: радуйся, дверь спасения: радуйся, начальнице мысленнаго наздания: радуйся, подательнице божественныя благости. радуйся, ты бо обновила еси зачатыя студно: радуйся, ты бо наказала еси окраденныя умом. радуйся, тлителя смыслов упражняющая: радуйся, сеятеля чистоты рождшая. радуйся, чертоже безсеменнаго уневещения: радуйся, верных Господеви сочетавшая. радуйся, добрая младопитательнице девам: радуйся, невестокрасительнице душ святых. *Радуйся невесто неневестная.*

[В] *Кондак а~и:*
Пение всякое побеждается, спростретися тщащееся ко множеству многих щедрот твоих: равночисленныя бо песка песни аще приносим ти царю святый, ничтоже совершаем достойно, яже дал еси нам тебе вопиющым: *Аллилуиа.*

[Ф] *Икос а~и:*
Светоприемную свещу, сущым во тьме явльшуюся, зрим святую Деву: невещественный бо вжигающи огнь, наставляет к разуму божественному вся, зарею (л. тк~ф об.) ум просвещающая, званием же почитаемая, сими. радуйся, луче умнаго солнца: радуйся, светило незаходимаго света. радуйся, молние душы просвещающая: радуйся, яко гром, враги устрашающая. радуйся, яко многосветлое возсияваеши просвещение: радуйся, яко многотекущую источаеши реку. радуйся, купели живописующая образ: радуйся, греховную отемлющая скверну. радуйся, бане, омывающая совесть: радуйся чаше, черплющая радость. радуйся, обоняние Христова благоухания: радуйся, животе тайнаго веселия, радуйся невесто неневестная.

[Х] *Кондак в~и:*
Благодать дати восхотев долгов древних, всех долгов решитель человеком, прииде собою ко отшедшым того благодати: и раздрав рукописание, слышит от всех сице: *Аллилуиа.*

[пс] *Икос в~и:*
Поюще твое рождество, хвалим тя вси, яко одушевленный храм Богородице: во твоей бо вселився утробе, содержай вся рукою Господь, освяти, прослави, научи вопити тебе всех: радуйся, селение Бога и слова: радуйся, святая святых большая. радуйся, ковчеже позлащенный духом: радуйся, сокровище живота неистощимое. радуйся, честный венче царей благочестивых: радуйся, честная похвало иереев благоговейных. радуйся, церкве непоколебимый столпе: радуйся, царствия нерушимая стено. радуйся, еюже воздвижутся победы: радуйся, еюже низпадают врази. радуйся, тела моего врачевание: радуйся, души моея спасение. *Радуйся невесто неневестная.*

[О] *Кондак г~и: О*
всепетая Мати, рождшая всех святых святейшее слово, нынешнее приемши приношение, от всякия избави напасти всех, и будущия изми муки, тебе вопиющих: *Аллилуиа.*

*Сей кондак глаголи трижды.*
(л. т~л)

*И паки чтется а~-й икос:*
Ангел предстатель: *И паки кондак:*
Взбранной воеводе:

*Таже чтутся синаксарий: первее минеи: таже настоящий.*

*Стихи:*
Песньми неусыпными благодарственно,

Град во бранех бодрую поет предстательницу.

В сей день неседальную песнь празднуем пресвятыя владычцы нашея Богородицы, вины ради сицевы: ираклию самодержавное греческое начальство правящу, хосрой же персский царь, видев греческая скиптра смирившася, от фоки царя мучителя, единаго от вельмож своих сарвара именем, с тысящами многими воинств посылает, вся восточныя страны покорити себе. предвари бо и прежде, яко десять тем христиан погубив хосрой: яко жидовом прекупляющым их от него и погубляющым. Начальный же вельможа сарвар, востоки вся попленив, постиже и до самаго златаго града, иже ныне скутарь нарицается. Царь бо ираклий имением общаго злата оскудев священныя сосуды церковныя на златницы претворив, во отдаяние большее и совершеннейшее. По евксинскому же морю с корабли в персидския страны пришед, потребляет я: и отнюд побеждается, от него хосрой с прочими воинствы. помале же и сирой сын хосроев, от отца своего отступив начальство себе приемлет, и отца хосроя убив, царю ираклию содружися. Хаган же мисонский, и скифский начальник уведев о царе, яко по морю понтскому отшел есть разрешив мир на греки, полки тьмочисленныя подвиг, от западных стран на константинь град приходит, на Бога хульныя гласы возсылая. Абие же купно море убо корабльми, земля же пешими и всадники безчисленными исполнь бяше. Сергий же патриарх константиня града, люди много утешаше, не отпадати, ни разслаблятися: но все упование от души на Бога возносити, и на матерь его пречистую Богородицу: такоже и вонос (л. т~л об.) патрикий, иже тогда град правляше, подобная на отвращение ратников устрояше. Подобает бо и нам с помощию вышнею, и на приличная действовати. Патриарх же божественныя иконы Богоматере, со всем множеством нося обхождаше по стенам свыше, и оттуду утверждение им подавая. Яко убо сарвар от востока, хаган же от запада идяста, сожещи окрестная града: патриарх же нерукотворенную Христову икону, и честная и животворящая древа, к сему же и честную ризу Богоматере нося, по стенам обхождаше. Хаган же скифянин сушею, стенам константиня града нападает, со множеством безчисленным, крепкоизрядно оружии утверждени: и толико множество бяше, яко единому гречину с десятми скифяны яве братися. Но необоримая поборница, обретшимися малыми зело воины в храме ея, нарицаемем пигии, множайшыя их погуби. Отсюду же грецы дерзновение приемше, и восплескавше, от воеводы необоримыя божия матере, их присно до конца побеждаху. Воззревше же и на примирение, граждане отражени быша. отвеща бо им хаган: не прельщайтеся о Бозе, в негоже веруете, всячески бо утре град ваш прииму. Граждане же слышавше, руки к Богу простираху. Согласившеся убо, хаган же и сарвар сушею и морем на град устремляются, козньми пленити желающе: но толико побеждени быша от грек, якоже недовольным быти живым мертвыя жещи. Моноксила же оружников исполнена, недром глаголемым рогом, ко храму Богоматере сущему во влахернах, бури внезапу сильне морю припадши, и раздельшуся ему в сечение, с корабли всеми врагов растлешася. И бяше видети то преславное изряднодействие пречистыя и Богоматере, всех при брезе моря сущему во влахернах извре. Людие же, елико скоро врата отверзше, вкупе вся избиша, и дети и жены на ня вмужествившыяся. Начальницы же их возвратишася (л. тл~а) плачуще купно и рыдающе. Боголюбивии убо людие константиня града, Богоматери благодарение дающе, всенощную песнь, и неседальную ей воспеша, яко о оных бдевши, и преестественною силою содеявши на враги победу. Оттоле убо на воспоминание толикаго и преестественнаго чудесе церковь сицевый праздник прият, матери божии возлагати в настоящее время, егда и поведа Богоматерию бысть. Неседальное же именовася, за еже тогда тако деяти градскому же клиросу, и людем всем. По прехождении же тридесяти и шести лет, при царстве константина погоната, агаряне безчисленное воинство водяще, паки на константинь град нападоша, и седмь лет сей борюще, егда и в кизических странах презимоваху, многия своя погубиша. Таже отрекшеся брани, и с воинством своим возвращающееся, и бывше в мори нарицаемем силео, вси потопишася, предстательством всечистыя и Богоматере. Но и в третие паки, при льве исавре, агаряне паче множайших тем числом, первее убо персское разоряют царство, таже египет и ливию. Обтекше же и индию, ефиопию же и испанию, напоследок же и на самый царский град воюют, тысящию осмию сот кораблей носими: окруживше убо его, яко абие расхитити его ждах. Градстии же священнии людие, честное древо честнаго и животворящаго креста, и честную икону Богоматере одигитрии обносяще, стену окружаху, со слезами Бога умилостивляюще. Возмечтася убо, сице агаряном на две части разделитися: и овии убо на болгары воюют, и тамо падают вящше двою тму: овии же оставльшеся на царь град приити, возбранившеся же от вериги, бывшия от галаты до стен царя града. Восплывшым же негде до места нарицаемаго сосфен, тамо ветру северну возвеявшу, многи корабли их сокрушишася, и погибоша: оставльшиися же в глад зельный впадоша, яко и плотем человеческим прикоснутися, и кал (л. тл~а об.) месити и ясти. Таже бежавше, и во егейскую пучину достигше, кораблецы своя вся, и самех себе глубине морской предаша: град бо силен с небесе спад, возврение моря сотворив, смолу кораблей распусти: и тако множество безчисленное оное воинских кораблей погибе, трем токмо на возвещение оставльшымся. Сих ради убо всех преестественных чудес всечистыя и Богоматере, настоящий праздник празднуем. Неседальный же речеся, зане просто стояще тогда вси людие в нощь оную, слова матери песнь воспеша. и яко во всех иных седети от обычая имуще, в настоящих Богоматере, прости вси слушаем. Твоея поборницы же и непоборимыя матере молитвами, Христе Боже, от облежащих напастей и нас избави, и помилуй нас яко един человеколюбец.

*Песнь з~.*

*Ирмос:*
Не послужиша твари:

[А] Воспеваем тя вопиюще: радуйся, колеснице солнца умнаго, лозо истинная, грозд зрелый возделавшая, вино источающий, душы веселящее верою тя славящих.

[И] Врача всех человек рождшая, радуйся богоневесто, жезле тайный, цвет неувядаемый процветший, радуйся владычце, еюже радости наполняемся, и жизнь наследствуем.

[Р] Ветийствующий не может язык владычце песнословити тя, паче бо серафимов возвысилася еси, рождши царя Христа. егоже моли граду сему избавитися от многих искушений.

[Е] Хвалят тя блажаще концы, и любовию зовут тебе: радуйся свитче, в немже перстом написася отчее слово чистая. егоже моли, в книги животныя, рабом твоим написатися Богородице. (л. тл~в)

[И] Молим раби твои, и приклоняем колено сердца нашего: приклони ухо твое чистая, и спаси скорбьми погружаемыя присно, и соблюди от всякаго вражия пленения твой град Богородице.

*Иный. Ирмос, глас з~:*
Росодательну:

Пресветлое собрание божественных твоих мученков многомилостиве, во свете твоем незаходимем ныне жительствует. тех молитвами просвещение, и грехов очищение подаждь всем Христе.

Коль красное время, еже нам дал еси воздержания Господи: в немже ущедри душы нашя яко благ, молитвами святых страдалец, красныя и честныя возлюбивших страсти твоя.

Прешедшыя многоболезненную бурю жития рабы твоя, устреми в пристанище Владыко жизни, вопити со всеми избранными: благословен еси Господи Боже отец наших.

*Богородичен:*
Закона дателя приснодево рождшая моли, беззакония отяти вся, во время ныне настоящее, добре произволившым обучатися божественнаго поста тщанием.

*Иный. Ирмос, глас е~:*
Благословен еси:

Благословен еси Боже, показавый доблия о тебе страждущыя мученки, препетый и препрославленный.

Благословен еси Боже, страстотерпцы молитвенники нам к тебе подаваяй, препетый и препрославленный.

*Троичен:*
Благословен еси Боже, един убо естеством, лицы же треми познаваемый, препетый и препрославленный. (л. тл~в об.)

*Богородичен:*
Благословен еси Боже, рождейся безсеменно, и рождшую показавый чистотствующую, препетый и препрославленный.

*Стих:*
Святым иже суть на земли его, удиви Господь вся хотения своя в них.

Благословен еси Боже, звери укротивый, и погасивый огнь, в славу святых твоих, препетый и препрославленный.

*Стих:*
Блажени, яже избрал, и приял еси Господи.

Благословен еси Боже, от смерти в безконечный живот преложивый, верою в житии послужившыя тебе.

*Ирмос:*
Благословен еси Боже, видяй бездны, и на престоле славы седяй, препетый и преславный.

*Песнь и~.*

*Ирмос:*
отроки благочестивыя:

[Н] Ложесны слово прияла еси, вся носящаго носила еси, млеком питала еси, манием питающаго вселенную всю, чистая, емуже поем: Господа пойте дела, и превозносите во вся веки.

[М] Моисей уразуме в купине великое таинство рождества твоего: отроцы же прообразиша сие явственнее посреде огня стояще, и не опаляеми, нетленная святая Дево. тем тя почитаем во вся веки.

[О] Прежде прелестию обнажившиися в ризу нетления облекохомся рождеством твоим: и седящии во тьме прегрешений, свет видехом, света жилище отроковице. тем тя поем во вся веки.

[Н] Мертвии тобою оживляются, жизнь бо впостасную родила еси, немии прежде, благоглаголиви бывают, прокаженнии очищаются, недузи отгоняются, духов (л. тл~г) воздушных множества побеждаются, Дево человеков спасение.

[И] Миру рождшая спасение, имже от земли на высоту взяти быхом, радуйся всеблагословенная, покрове и державо, стено и утверждение, поющым чистая: Господа пойте дела, и превозносите во вся веки.

*Иный. Ирмос:*
Из\ пламене преподобным росу:

Святых мученк исправлением, небеснии умове преудивишася: тех молитвами, милости твоя Владыко в нас богатно удиви, щедре.

огнь божественною росою поправшии, страдальцы господни досточуднии, избавите нас огня мучащаго, ко владыце теплыми вашими молитвами.

Преблагий слове, отшедшыя от нас православно, жизни сподоби яже на небесех, и святыя светлости, добропобедных мученк молитвами.

*Богородичен:*
Молитвами щедре, рождшия тя, и святых мученк, и апостол твоих, просвети нашя душы, еже славити тя, в веселии душевнем во веки.

*Иный. Ирмос:*
Творца твари, егоже ужасаются ангели:

Лицы мученк святии, помяните любовию воспевающыя вы, и превозносящыя Христа во веки.

Мечем усекаеми, радовахуся мученцы, поюще Христа, и превозносяще во вся веки.

Благословим отца, и сына, и святаго духа, Господа.

*Троичен:*
Страннолепно разделяется Троица, и пребывает нераздельна яко Бог: юже превозносим во вся веки.

*Богородичен:*
Дева младенца роди, Бог бо из\ нея вочеловечися: вся тварь да поет его во веки. (л. тл~г об.)

*Стих:*
Дивен Бог во святых своих, Бог Исраилев.

Столпи мужества явишася, падением диаволим радующеся мученицы, поюще Христа и превозносяще во веки.

*Стих:*
Душы их во благих водворятся.

у авраама внедритися сподоби Господи рабы твоя, верою преставльшыяся к тебе, и надеждею.

Хвалим, благословим, покланяемся Господеви:

*Ирмос:*
Творца твари, егоже ужасаются ангели, пойте людие, и превозносите во вся веки.

*Песнь ф~.*

*Ирмос:*
Всяк земнородный:

[И] Да тебе вернии, радуйся зовем тобою радости причастницы бывше присносущныя, избави нас напастей, варварскаго пленения, и всякия иныя раны, за множество отроковице прегрешений, находящия человеком согрешающым.

[О] Явилася еси просвещение наше и утверждение. темже вопием ти: радуйся звездо незаходимая, вводящая в мир великое солнце. радуйся, едем отверзшая заключенный чистая. радуйся сосуде, миро неистощимое на тя излиянное приемший.

[С] Станем благоговейно в дому Бога нашего, и возопиим: радуйся, миру владычце. радуйся Марие, госпоже всех нас. радуйся, едина непорочная в женах и добрая. радуйся, столпе огненный, вводящий в вышнюю жизнь человечество.

[Н] Голубице милостиваго рождшая, радуйся приснодево: преподобных всех, радуйся похвало, страдальцев (л. тл~д) венчание. радуйся всех праведных божественное удобрение, и нам верным спасение.

[Ф] Пощади Боже наследие твое, грехи нашя вся презрев ныне, на сие имея молящую тя, на земли безсеменно тебе рождшую, великия ради милости восхотевшаго вообразитися Христе в человечество.

*Иный. Ирмос:*
Бога человеком невозможно:

Яко свет, яко солнце возсиявше, всю землю лучами благочестия мученцы, и светилами чудес просветиша, и многобожия тьму разгнаша: ихже молитвами Боже, помилуй нас.

Воинство мучеников непобедимое, всех нас укрепи добре подвизатися, и совершити поста поприще: яко да божественнаго жития дело совершивше, причастницы будем жизни, веселящеся.

Твоя да предварит благость Господи, от нас страшным преставльшихся повелением твоим: да окружит их твоя милость, и да наставит к селением просвещенным светом лица твоего.

*Богородичен:*
Гласом ангеловым совета отча ангела, неизреченно Богородице родила еси: гласы убо рабов твоих приими, яже во время поста приносим, и сия принеси Богу якоже кадило.

*Иный. Ирмос:*
Исаие ликуй:

Совершающе торжество мученческое, днесь людие воскликнем песньми, поюще Христу подвигоположнику, и победы на враги им подавшему: егоже в песнех величаем.

Ноготьми растерзаеми, и усецаеми мечем на уды, совокупистеся Христу любезно, всехвальнии мученцы. тем и ныне на небесех веселящеся, о всех молитеся. (л. тл~д об.)

*Троичен:*
Едино существом воспеваю тя безначальная Троице, честная, живоначальная, несекомая единице, отче нерожденный, и рожденный слове и сыне, душе святый нас спаси поющих тя.

*Богородичен:*
Паче ума рождество твое Богомати, без\ мужа бо зачатие в тебе, и девственно рождение бысть: ибо Бог есть родивыйся, егоже величающе, тя Дево ублажаем.

*Стих:*
Святым, иже суть на земли его:

Доблее воинство царя всех и Бога, мученков песньми венчаим людие: тии бо победиша бесовския полки яве, яже воспевающе, Владыку величаем.

*Стих:*
Блажени, яже избрал, и приял еси Господи.

Егда все создание твое возставиши судитися Христе, яже приял еси, и ныне рабы твоя верныя помилуй, прости яже в житии прегрешения их, и со святыми твоими упокой я во веки.

*Ирмос:*
Исаие ликуй, Дева име во чреве, и роди сына еммануила, Бога же и человека, восток имя ему: егоже величающе, Деву ублажаем.

*Ексапостиларий. Подобен:*
Жены услышите:

Еже от века днесь познавается таинство: божие Бог слово, сын Девы Марии за милосердие бывает. и радость благовещения гавриил провещавает, с нимже возопиим вси: радуйся Мати господня.

*На хвалитех:*
Всякое дыхание: *Поставим стихов д~: и поем стихиры, глас д~. Подобен:*
Яко добля:

Сокровенное таинство, и ангелом неведомое, гавриил уверяет архангел, и к тебе ныне приидет единей нетленней и добрей голубице, и рода нашего воззванию, и возопиет тебе пресвятая, еже радуйся: уготовися словом, Бога слова, твоими ложеснами прияти. *Дважды.*
(л. тл~е)

Светоносная палата уготовася тебе Владыко, утроба чистая богоотроковицы: гряди к сей и сниди, ущедри создание твое, завистно брань приимшее, и работою удержанное льстиваго, и доброту первую погубившее, и твоего спасительнаго чающее сошествия.

Гавриил архангел, к тебе всенепорочная, явленно приидет, и возопиет тебе: радуйся клятвы разрешение, падших востание. радуйся, едина избранная Богу бывшая. радуйся, колеснице солнца славы: приими безплотнаго, во утробе твоей вселитися хотящаго.

*Слава, и ныне, самогласен, глас д~:*

Языка, егоже не ведяше, услыша Богородица, глаголаше бо к ней архангел благовещения глаголы: отнюдуже верно приимши целование, зачат тя превечнаго Бога. темже и мы радующеся вопием ти: из\ нея воплотивыйся непреложно Боже, мир мирови даруй, и душам нашым велию милость.

*Славословие великое и отпуст.*

*На литургии из\ъобразительная. И о канона акафиста, песнь г~ и з~. Прокимен, глас г~: Песнь Богородицы:*
Величит душа моя Господа, и возрадовася дух мой о Бозе спасе моем. *Стих:*
Яко призре на смирение рабы своея: се бо от ныне ублажат мя вси роди. *Апостол дне ко евреем, зачало тк~в. И Богородицы, от тогоже послания, зачало т~к. Аллилуиа, глас и~:*
Воскресни Господи в покой твой: *Стих:*
Помяни Господи Давида, и всю кротость его. *Евангелие дне, от марка, зачало л~е. И Богородицы, от луки, зачало н~д. Причастен:*
Чашу спасения прииму, и имя господне призову.

*На трапезе ядим два варения с елеем, и пием вино, благодаряще всесвятую владычцу нашу Богу о бывшем от нея чудеси.*

