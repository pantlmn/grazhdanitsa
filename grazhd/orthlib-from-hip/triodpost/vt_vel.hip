<::лат> OCR:

<::рус> Библиотека святоотеческой литературы

<::лат> http://orthlиb.rу

<::слав>

(л. у~г об.)

*%[Во святый и великий понедельник вечера%],*

*повечерие глаголем великое, на повечерии трипеснец господина андреа критскаго. Глас и~.*

*Песнь в~.*

*Ирмос:*
Вонми небо и возглаголю, и воспою Христа, от Девы рождшагося во спасение наше.

Пойдем со Христом к горе елеонстей, тайно со апостолы соводворимся ему.

Разумей смиренное мое сердце, что есть жерновная притча; о нейже прежде рече Христос, и истрезвися прочее.

Готови сама себе о душе моя, ко исходу: пришествие приближается неумолимаго судии.

*Богородичен:*
Пречистая Богородице Дево, едина всепетая, сына твоего моли о рабех твоих.

*Ин, глас тойже.*

*Ирмос:*
Видите, видите, яко аз есмь Бог, древле Исраиля сквозе чермное море проведый, и питавый, и спасый, и от горькия работы свободивый фараоновы. (л. у~д)

Видите, видите, яко аз есмь Бог, иже прежде бытия всех, и прежде сотворения земли и неба, вем вся: и весь сый во отце, и всего ношу в себе.

Словом составих небо вкупе и землю: со отцем бо бех, и словом ношу вся, яко слово, мудрость, и сила, и образ, и содействителен, и равнодетелен.

Кто времена положи; кто веки соблюдаяй; кто вся определяяй и совоздвизаяй; разве безначальный присно сый со отцем, якоже заря во свете.

О безмернаго твоего человеколюбия Иисусе! сказал бо еси нам скончания свыше время, скрыв час, уяснив же светло образы его.

Вся веси, вся знаеши Иисусе яко имеяй все в себе отеческое достояние божественне, и всего духа всаждена носяй в себе, соприсносущнаго отцу.

Владыко Господи, веков творче, сподоби и нас священный оный тогда глас услышати, зовущий избранныя отца в царство небесное.

*Слава:*
Безначальная, несозданная Троице, нераздельная единице, трое сущая и едино, отче, сыне и душе, единый Боже, приими пение от бренных язык, якоже от уст пламенных.

*Богородичен:*
Селение святое явилася еси Дево божие: в тя бо небесный царь вселився плотию, пройде красный, человека в себе вообразив божественне.

*Седален, глас в~. Подобен:*
Милосердия сущи:

Милосердием движимь Христе, волею пред\ъидеши страдати благодетелю, хотяй страстей нас избавити, и еже во аде осуждения. темже честная твоя воспеваем страдания, и славим Cпасе, крайнее твое вси схождение. (л. у~д об.)

*Песнь и~.*

*Ирмос:*
Ангели и небеса, на престоле славы седящаго и яко Бога непрестанно славимаго, благословите, пойте и превозносите его во веки.

Всяко слышала еси душе, како Христос божественным ученком своим провозглашаше, глаголя скончание: разумевши же твой конец, уготовися прочее: время исхода прииде.

Познала еси неплодная душе, лукаваго раба притчу, бойся и не небрези о даровании, егоже прияла еси, да не сокрыеши в землю, но да куплю дееши.

Да уяснится свеща, да преизлиется сея и елей, якоже девам тогда сострадание, да обрящеши душе моя чертог Христов тогда отверстый.

В субботу бегство и в зиме глаголя учитель, седмаго бурю предгадательствует настоящаго века, в немже найдет яко зима кончина.

Яко скорость молнии преходящая, тако тогда будет страшное оное Владыки твоего пришествие, душе моя: слышала еси, готова прочее быти потщися.

Егда приидет судия с тысящами, и тьмами ангельских чинов и сил, тогда кий страх душе моя, кий трепет, увы мне! нагим стоящым всем.

Благословим отца, и сына, и святаго духа, Господа.

Един Бог убо Троица, ни отцу изступившу в сыновство, ниже сыну пременившуся во исхождение, но свойственная, и обое свет, Бога, три славлю во веки.

*И ныне, Богородичен:*
Молитвами Боже, Богородицы, приими молитву нашу, возниспосли же милости твоя на вся богатно, и мир твой подаждь людем твоим. (л. у~е)

Хвалим, благословим, покланяемся Господеви, поюще и превозносяще во вся веки.

*Таже ирмос:*
Ангели и небеса на престоле:

*Песнь ф~.*

*Ирмос:*
Проявленное на горе законоположнику во огни и купине, рождество приснодевы, в наше верных спасение, песньми немолчными величаем.

Слышала еси душе моя, судии предвозглашающу, и учащу тя времене кончины: готови яже на исход дела, да не яко неискусна, Бога отвержена будеши.

*От*
смоковницы о душе моя, научися кончины! егда младо будет листвие, и прозябнет ветвие, жатвы час прочее, и ты егда сия увидиши, разумей, яко при дверех есть.

Кто разве тебе иный твоего знает отца; или кто кроме тебе весть час, или день; у тебе бо сокровища премудрости вся внутрь суть, Христе Боже.

Книги убо разгнутся тогда, престолом поставленным, деяния же обличатся, нагим стоящым всем: ни свидетелем, ни клеветником присутствующым: обнажена бо вся Богу.

Грядет всех судия, изведен быти на суд, на престоле херувимсте седяй, яко повинный предстати пилату, и вся пострадати, да спасется адам.

Приближися пасха нам великая и божественная: по двою бо днию преднаучает Христос, страдания прописуя день, воньже отцу жертва приведется.

При кресте твоем Cпасе предстоящи Мати, и твое неправедное зрящи заколение, вопияше: увы мне чадо мое! увы мне незаходимый свете! просияй всем солнце славы свет. (л. у~е об.)

*Слава: О*
единице святая, Троице едино божество, и Троица единице Боже, триипостасное естество, единочестная, и нераздельная славо, избави от бед душы нашя!

*И ныне, Богородичен:*
Приими матерь твою Христе в молитву, да молитвами ея умириши мир, и утвердиши царствия скиптры, и церкви твоя совокупиши во едино.

*Ирмос ф~-я песни:*
Проявленное на горе: *за*
Достойно: *И поклон до земли.*
Трисвятое. *И по*
отче наш: *Кондак дне. Таже,*
Господи сил с нами буди: *И прочее обычное. И отпуст.*

*%[Во святый и великий вторник на утрени%],*

*Аллилуиа, на глас и~. Тропарь трижды:*
Се жених грядет: *писан в понедельник великий. И обычное стихословие. По а~-м стихословии седален, глас д~.*

*Подобен:*
Вознесыйся на крест:

Жениха братие возлюбим, свещы своя украсим, в добродетелех сияюще и вере правой: да яко мудрыя господни девы готови внидем с ним на браки: жених бо дары, яко Бог всем подает нетленный венец.

*Слава, и ныне, тойже.*

*По в~-м стихословии седален, глас д~.*

*Подобен:*
удивися иосиф:

Совет Cпасе беззаконный на тя, священницы и книжницы завистию собравше люте, в предательство подвигоша иуду: темже безстудно исхождаше, глаголаше на тя беззаконным людем: что ми, глаголет, дадите, (л. у~з) и аз вам его предам в руки вашя; осуждения сего избави Господи, душы нашя.

*Слава, и ныне, тойже.*

*По г~-м стихословии седален, глас и~.*

*Подобен:*
Премудрости:

Иуда разумом сребролюбствует, на учителя враждебне подвизается, советует, поучается преданию, света отпадает, тьму приим, соглашает цену, продает безценнаго: темже и удавление, возмездие еже содея, обретает окаянный, и лютую смерть, предав тебе Господа. того нас части избави Христе Боже, прегрешений оставление даруя, празднующым верою пречистую страсть твою.

*Слава, и ныне, тойже, Таже, И*
о сподобитися нам: *Евангелие от матфеа, зачало ч~ без\ преступки:*
Во время оно, совет приемше вси фарисее на Иисуса, яко да обольстят его словом. *Конец в зачале ч~з-м:*
Благословен грядый во имя господне. *Посем псалом н~. Таже,*
Спаси, Боже, люди твоя: Господи помилуй, *в~и. Посем ектениа малая.*

*Таже кондак, глас в~.*

*Подобен:*
Вышних ищя:

Час душе конца помысливши, и посечения смоковницы убоявшися, данный тебе талант трудолюбно делай окаянная бодрствующи и зовущи: да не пребудем вне чертога Христова.

*Икос:*
Что унываеши душе моя окаянная; что мечтаеши безвременно попечения неполезная; что упражняешися к мимотекущым; последнейший час есть отселе, и разлучитися имамы от сущих зде. дондеже время имаши, возникни зовущи: согреших ти Cпасе (л. у~з об.) мой не посецы мене якоже неплодную смоковницу, но яко благоутробен Господи, ущедри со страхом зовущую: да не пребудем вне чертога Христова.

*Синаксарь. Стихи:*

Вторник величайший дев десять носит,

Победу носящих неумытнаго Владыки.

Во святый и великий вторник, десяти дев притчи память творим: зане таковыя притчи, восходя во иерусалим Господь, на страсть грядый, своим глаголаше ученком: суть же притчи, яже и ко иудеем простираше. Десяти убо дев притчу на милостыню обращая рече, вкупе и учя, еже прежде конца всем готовым быти. зане о девстве много тем сказоваше, и о скопцех: многую же и славу девство имать, велико бо есть яко воистинну. Но да не кто сие дело исправляя, небрежет о других, паче же о милостыни, еже свеща девства просвещается, вводит священное евангелие притчу сию: и пять убо мудрых наричет, яко с девством и многий и богатый милостыни елей приложивших: и пять же буих, яко и тех девство убо имущих, милостыню же несравненну. Сего бо ради буия, зане большее исправивше, о меньшем же небрегоша, и ничтоже блудниц разнствоваху: яко они убо телесы, сия же имении побеждени быша. Нощи же настоящаго жития мимотекущей, воздремашася вся девы, сиесть, умроша: сон бо смерть глаголется. И спящым им, вопль посреди нощи бысть, и овы убо обильно елей приложившыя, дверем отверзшымся, внидоша с женихом. буия же недовольный елей имущыя, по сне искаху его. но мудрыя хотевшыя убо дати, не могшыя же, прежде вшествия отвещаша глаголюще: еда когда не удовлеет нам и вам; идите к продающым, сиесть, убогим, и купите: но неудобно, по смерти (л. у~з) бо сие не возможно. Еже и о богатом и лазаре показует авраам, глаголя: нужда убо преходити отсюду тамо. Но буия пришедшы непросвещены, сице вопиют, во врата ударяюще: Господи, Господи, отверзи нам. Сам же Господь собою страшный оный ответ дает: отидите, рек, не вем вас. како бо аще увидите жениха вена не имущыя, милостыни самыя; Сего убо ради образа притча десяти дев, зде положена быти богоносными отцы учинися, наказующая нас присно бдети, и готовым быти к сретению истиннаго жениха, благими деянии, паче же милостынею: зане безвестен день и час кончины: якоже и иосифом целомудрие стяжати, и смоковницею присно плод духовный предлагати. Иже бо дело единое и пребольшее убо яве делает, о других же небрежет, паче же о милостыни, не входит со Христом в вечное упокоение, но возвращается вспять посрамлен. Ничтоже бо печальнейше, и срама исполненнейше, якоже девство побеждаемое имением. Но о женише Христе, с мудрыми нас сочетай девами, и избранному твоему сопричти стаду, и помилуй нас, аминь.

*Таже двоепеснец, егоже краестрочие:*
Трити те, *сиесть, во вторник же. Творение господина космы, ирмос по дважды, стихи же на в~и. Последи же ирмос, оба лика вкупе. Глас в~.*

*Песнь и~.*

[Т] *Ирмос:*
Велению мучителеву преподобнии трие отроцы не повинувшеся, в пещь ввержени, Бога исповедаху поюще: благословите дела господня Господа.

[Р] Леность далече нас отвержим, и светлыми свещами безсмертнаго жениха Христа пением усрящим, благословите, вопиюще, дела господня Господа.

[И] Да удовлеет общительный души нашея елей в сосудех, яко да не на куплю положше время почестей, поем: благословите дела господня Господа. (л. у~з об.)

[Т] Талант елицы от Бога приясте, равносильную благодать, помощию давшаго Христа возрастите, поюще: благословите дела господня Господа.

Хвалим, благословим:

*И паки ирмос:*
Велению мучителеву:

Честнейшую *не поем.*

*Песнь ф~.*

[И] *Ирмос:*
Невместимаго Бога во чреве вместившая, и радость миру родившая, тя поем Богородице Дево.

[Т] ученком благий, бдите, рекл еси, воньже час приидет Господь, не разумеете, отдати комуждо.

[Е] Во втором твоем и страшном пришествии Владыко, десным овцам мя сопричти, прегрешений презрев моих множества.

*И паки вместо,*
Достойна, *ирмос:*
Невместимаго Бога:

*Ексапостиларий, трижды:*

Чертог твой вижду, Cпасе мой, украшенный, и одежды не имам, да вниду вонь: просвети одеяние души моея светодавче, и спаси мя.

*На хвалитех поставим стихов д~, и поем стихиры самогласны повторяюще, глас а~:*

Во светлостех святых твоих, како вниду недостойный; аще бо дерзну совнити в чертог, одежда мя обличает, яко несть брачна, и связан извержен буду от ангелов. очисти Господи, скверну души моея, и спаси мя яко человеколюбец.

*Глас в~:*
Душевною леностию воздремався, не стяжах женише Христе, горяща светильника иже от добродетелей, и девам уподобихся буим, во время делания глумляся. утробы щедрот твоих не (л. у~и) затвори мне Владыко, но оттряс мой омраченный сон, возстави, и с мудрыми введи девами в чертог твой, идеже глас чистый празднующих, и вопиющих непрестанно: Господи слава тебе.

*Слава, и ныне, глас д~:*
Скрывшаго талант осуждение слышавши, о душе не скрывай словесе божия, возвещай чудеса его, да умножающи дарование, внидеши в радость Господа твоего.

*На стиховне стихиры самогласны, глас з~:*

Приидите вернии, делаим усердно владыце: подавает бо рабом богатство, и по равенству кийждо да многоусугубим благодати талант: ов убо мудрость да приносит делы благими, ов же службу светлости да совершает. да приобщается же словом верный тайны ненаученному, и да расточает богатство убогим другий: сице бо заимованное многоусугубим, и яко строителие вернии благодати, владычния радости сподобимся. тоя нас сподоби, Христе Боже, яко человеколюбец.

*Стих:*
Исполнихомся заутра милости твоея Господи:

Егда приидеши во славе со ангельскими силами, и сядеши на престоле, Иисусе, разсуждения, да мя пастырю благий не разлучиши: пути бо десныя веси, развращени же суть шуии. да не убо с козлищи грубаго мя грехом погубиши: но десным мя сочетав овцам, спаси яко человеколюбец.

*Стих: И*
буди светлость Господа Бога нашего на нас:

Женише, добротою красный паче всех человек, призвавый нас к трапезе духовней чертога твоего, нелепый мой зрак прегрешений совлецы причастием (л. у~и об.) страданий твоих, и одеждею славы украсив твоея красоты сообедника светла мя покажи твоего царствия, яко милосерд.

*Слава, и ныне глас з~:*
Се тебе талант Владыка вверяет душе моя, страхом приими дар, заимствуй давшему, раздавай нищым, и стяжи друга Господа, да станеши одесную его, егда приидет во славе, и услышиши блаженный глас: вниди рабе в радость Господа твоего. тоя достойна мя сотвори Cпасе, заблудившаго, великия ради твоея милости.

*И прочее последование яко обычно.*

*Часы со обычным стихословием, и чтение евангелиа.*

*На з~-м часе тропарь пророчества, глас а~:*

Безмерно согрешающым, богатно прости Cпасе, и сподоби нас неосужденно поклонитися твоему святому воскреснию, молитвами пречистыя твоея матере, едине многомилостиве.

*Прокимен, псалом рк~ф. Глас з~:*
Яко у Господа милость, и многое у него избавление. *Стих:*
Из\ глубины воззвах к тебе Господи, Господи услыши глас мой.

*Пророчества иезекиилева чтение. [Глава а~, ст. к~а-к~и. гл. в~, ст. а~.]*

Внегда идяху [животная], идяху [и колеса], и внегда стояти им, стояху [и колеса с ними]: и егда воздвизахуся от земли, воздвизахуся с ними [и колеса], яко дух жизни бяше в колесех. И подобие над\ главою животных яко твердь, яко видение кристалла, простертое над\ крилами их свыше. И под\ твердию крила их простерта, паряще друг ко другу, комуждо два спряжена, прикрывающе телеса их. И слышах глас крил их, внегда паряху, (л. у~ф) яко глас вод многих, яко глас Бога саддаи: и внегда ходити им, глас слова яко глас полка: и внегда стояти им, почиваху крила их. И се глас превыше тверди сущия над\ главою их, внегда стояти им, низпускахуся крила их. И над\ твердию, яже над\ главою их, яко видение камене сапфира, подобие престола на нем, и на подобии престола подобие якоже вид человечь сверху. И видех яко видение илектра, яко видение огня внутрь его окрест от видения чресл и выше, и от видения чресл даже до долу видех видение огня, и свет его окрест. Яко видение дуги, егда есть на облацех в день дождя, тако стояние света окрест. Сие видение подобие славы господни.

*Прокимен, псалом р~л, глас д~:*
Да уповает Исраиль на Господа от ныне и до века. *Стих:*
Господи, не вознесеся сердце мое, ниже вознесостеся очи мои.

И прочее. Вкупе же поем и *ф~-й час, без\ кафисмы, и чтем евангелие. И Блаженны поем, и*
Помяни нас Господи, с поклоны. *И прочее все, якоже и в понедельник указася.*

*%[В тойже святый и великий вторник вечера%],*

*во светильничное, обычное стихословие, на*
Господи воззвах, *поставим стихов и~, и поем стихиры самогласны.*

*Глас а~:*
Во светлостех святых твоих, како вниду недостойный; аще бо дерзну совнити в чертог, одежда мя обличает, яко несть брачна, и связан  (л. у~ф об.) извержен буду от ангелов: очисти Господи скверну души моея, и спаси мя яко человеколюбец.

*Глас в~:*
Душевною леностию воздремався, не стяжах женише Христе, горяща светильника иже от добродетелей, и девам уподобихся буим, во время делания глумляся: утробы щедрот твоих не затвори мне Владыко, но оттряс мой омраченный сон, возстави милостиве, и с мудрыми введи девами в чертог твой, идеже глас чистый празднующих, и вопиющих непрестанно: Господи слава тебе.

*Глас д~:*
Скрывшаго талант осуждение слышавши, о душе, не скрывай словесе божия, возвещай чудеса его, да умножающи дарование, внидеши в радость Господа твоего.

*Глас з~:*
Приидите вернии, делаим усердно владыце: подавает бо рабом богатство, и по равенству кийждо многоусугубим благодати талант: ов убо мудрость да приносит делы благими, ов же службу светлости да совершает: да приобщается же словом верный, тайны ненаученному, и да расточает богатство убогим другий. сице бо заимованное многоусугубим, и яко строителие вернии благодати, владычния радости сподобимся: тоя нас сподоби Христе Боже, яко человеколюбец.

Егда приидеши во славе со ангельскими силами, и сядеши на престоле Иисусе разсуждения, да мя пастырю благий не разлучиши, пути бо десныя веси, развращени же суть шуии. да не убо с козлищи грубаго мя грехом погубиши: но десным мя сочетав овцам, спаси яко человеколюбец.

Женише добротою красный паче всех человек, призвавый нас к трапезе духовней чертога твоего, (л. у~и) нелепый мой зрак прегрешений совлецы, причастием страданий твоих, и одеждею славы украсив твоея красоты, сообедника светла мя покажи твоего царствия, яко милосерд.

*Слава, и ныне, глас з~:*
Се тебе талант Владыка вверяет душе моя: страхом приими дар, заимствуй давшему ти, раздавай нищым, и стяжи друга Господа, да станеши одесную его, егда приидет во славе, и услышиши блаженный глас: вниди рабе в радость Господа твоего. тоя достойна мя сотвори Cпасе заблудившаго, великия ради твоея милости.

*Вход со евангелием.*
Свете тихий:

*Прокимен, псалом рл~а, глас з~:*
Воскресни Господи в покой твой, ты и кивот святыни твоея. *Стих:*
Помяни Господи Давида, и всю кротость его.

*Исхода чтение. [Глава в~, ст. е~-и~.]*

Сниде дщерь фараонова измытися на реку, и рабыни ея прохождаху при реце: и видевши ковчежец в лучице, пославши рабыню, взя и. Отверзши же, видит отроча плачущееся в ковчежце, и пощаде е дщерь фараоня, и рече: от детей еврейских сие. И рече сестра его дщери фараонове: хощеши ли призову ти жену кормилицу от еврей, и воздоит ти отроча; И рече ей дщерь фараонова: иди. шедши же отроковица, призва матерь отрочате. Рече же к ней дщерь фараонова: соблюди ми отроча сие, и воздой ми е: аз же дам ти мзду. взя же отроча жена, и дояше е. Возмужавшу же отрочати, введе е ко дщери фараонове, и бысть ей в сына: и нарече имя ему моисей, глаголющи: от воды взях его. (л. у~и об.)

*Прокимен, псалом рл~в, глас д~:*
Се что добро, или что красно, но еже жити братии вкупе. *Стих:*
Яко миро на главе, сходящее на браду, браду аароню.

*Иова чтение. [Глава а~, ст. г~и-к~в.]*

Бысть яко день сей, сынове иовлевы и дщери его пияху вино в дому брата своего старейшаго. И се вестник прииде ко иову, и рече ему: супруги волов оряху, и ослицы пасяхуся близ их: И пришедше пленители плениша их, и отроки избиша мечем, и спасохся аз един, и приидох возвестити тебе. Еще сему глаголющу, прииде ин вестник, и рече ко иову: огнь спаде с небесе, и пожже овцы, и пастыри пояде подобне: спасохся же аз един, и приидох возвестити тебе. Еще сему глаголющу, прииде ин вестник, и рече ко иову: конницы сотвориша начальства три, и окружиша вельблюды, и плениша их, и отроки избиша мечми: спасохся же аз един, и приидох возвестити тебе. Еще сему глаголющу, ин вестник прииде, глаголя иову: сыном твоим, и дщерем твоим ядущым и пиющым у брата своего старейшаго, Внезапу ветр велик найде от пустыни, и коснеся четырем углом храмины, и паде храмина на дети твоя, и скончашася: спасохся же аз един, и приидох возвестити тебе. Тако [услышав] иов, востав растерза ризы своя, и остриже власы главы своея, [и посыпа перстию главу свою,] и пад на землю, поклонися [Господеви], И рече: сам наг изыдох от чрева матере моея, наг и отиду тамо: Господь даде, Господь отят: яко Господеви изволися, тако бысть: буди (л. уа~и) имя господне благословенно [во веки]. Во всех сих приключившихся ему ничтоже согреши иов пред\ Господем [ниже устнама своима], и не даде безумия Богу.

*И абие,*
Да исправится молитва моя: *Евангелие от матфеа, зачало р~в. И прочая преждеосвященных.*

