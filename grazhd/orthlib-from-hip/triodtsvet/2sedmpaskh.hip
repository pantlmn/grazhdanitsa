<::лат> OCR:

<::рус> Библиотека святоотеческой литературы

<::лат> http://orthlиb.rу

<::слав>

(л. м~д об.)

*В понедельник в~-я седмицы антипасхи на утрени.*

*Повнегда сотворити иерею начало,*
Слава святей: *Глаголем:*
Христос воскресе *трижды, тихим гласом.*

*Сие бо глаголем начало:*
Христос воскресе: *в часех, и вечернях, и повечериях, от сея утрени недели антипасхи, даже и до вознесения господня. [Како убо не известися о полунощнице, яве яко в келлиах мню сей быти певаемей, понеже убо и тамо сице начало бывает.]*

*И абие по*
Христос воскресе: *Слава в вышних Богу, и на земли мир: И обычное шестопсалмие. ектениа великая. Таже,*
Бог Господь: *во глас з~. Тропарь празднику:*
Запечатану гробу: *трижды.*
[зри] *Сей тропарь глаголется чрез\ всю седмицу. И стихословим кафисмы две, а третия рядовая на вечерни: И тако поем псалтирь до к~а септемвриа.*

*По а~-м стихословии седален воскресен, глас а~:*

Гроб твой Cпасе, воини стрегущии, мертви от облистания явльшагося ангела быша, проповедающа женам воскресение: тебе славим тли потребителя, тебе припадаем воскресшему из\ гроба, и единому Богу нашему.

*Стих:*
Господи, да не яростию твоею обличиши мене, ниже гневом твоим накажеши мене.

*умилительный:*
В беззакониих зачат есмь аз блудный, не смею воззрети на высоту небесную, но дерзая на человеколюбие твое зову: Боже очисти мя грешнаго, и спаси мя.

*Стих:*
Дивен Бог во святых своих, Бог Исраилев. (л. м~е)

*Мученичен:*
Страдания похвалою, и венцев достоинством, славнии страстотерпцы одеяшася тобою Господи: терпением бо ран беззаконныя победиша, и силою божественною с небесе победу прияша. тех молитвами свободи от невидимаго врага Cпасе, и спаси мя.

*Слава, и ныне: Богородичен:*

Чудо чудес благодатная, в тебе зрящи тварь радуется: зачала бо еси безсеменно, и родила еси неизреченно, егоже чиноначалия ангелов видети не могут: того яко Бога моли о душах наших.

*Таже чтение в толковании иоанна евангелиа.*

*По в~-м стихословии седален, глас а~.*

*Подобен:*
Гроб твой:

Прикоснувыйся рукою ребром нестерпимым близнец фома, не опалися прикосновением, но пребысть язвы осязая известнее, и вещая нас ради прободенному: ты мой Господь и Бог мой еси, аще и страсть претерпел еси.

*Слава, и ныне: тойже. И чтение.*

*Таже, Воскресние Христово видевше: единожды, и псалом н~.*

[зри] *Сице бо творим до вознесения господня, ниже*
Господви поем: *глаголем, но глаголем якоже написася во ирмологиах. Начало же творим от ирмосов, ихже и повторяем, поюще и тропари на з~. И святаго минеи на д~. По г~-й песни кондак, и седален святаго. Слава, и ныне: седален празднику. По з~-й песни кондак празднику, и икос. И стихословимъ*
Честнейшую. *По ф~-й песни ексапостиларий празднику, дважды. Слава: святаго, аще есть. И ныне: праздника, другий светилен.*
(л. м~е об.)

*На %[хвалитехъ%] поставим стихиры г~ осмогласника, на д~. Глас а~:*

Поем твою Христе спасительную страсть, и славим твое воскресние. *[Дважды.]*

*умилительный:*
Иный тебе мир душе ожидает, и судия хощет твоя обличити тайная и лютая. не пребуди убо в здешних, но предвари вопиющи судии: Боже, очисти мя, и спаси мя.

*Мученичен:*
Страстотерпцы Христовы, приидите людие, вси почтим песньми и пении духовными, светила мира, и проповедники веры, источник приснотекущий, из\ негоже истекают верным исцеления. тех молитвами, Христе Боже наш, мир даруй мирови, и душам нашым велию милость.

*Слава, и ныне: глас а~:*

Фома глаголемый близнец не бе с ними, егда вшел еси Христе заключенным, дверем, темже и не вероваше реченным ему, от неверия в веру извествуя: не несподобил же еси блаже, показати ему пречистое ребро твое, и руку и ногу язвы. он же осязав и видев, исповеда тя быти Бога не нага, и человека не проста, и вопияше: Господь мой и Бог мой, слава тебе!

*Таже:*
Слава тебе показавшему нам свет: *И ектениа:*
Исполним утреннюю молитву нашу:

*

На %[стиховне%] стихиры глас в~.*

*Подобен:*
Доме евфрафов:

устнами чистыми пойте, со ангелы человецы, воскресшаго тридневно из\ гроба, и мир совоздвигшаго. (л. м~з)

*Стих:*
Похвали иерусалиме Господа, хвали Бога твоего сионе.

Явился еси священным твоим Cпасе апостолом, дверем заключенным, теми обновляя нам божественный дух твой.

*Стих:*
Яко укрепи вереи врат твоих, и благослови сыны твоя в тебе.

Ныне тя всецарю, видевше не очима, но сердечною любовию Бога веровавше, в пениих величаем.

*Слава: святаго, аще есть. И ныне: глас а~:*

ученком сомнящымся, во осмый день предста Спас, идеже бяху собрани, и мир дав, фоме возопи: прииди апостоле, осяжи длани, в нихже гвоздия вонзоша. о доброе неверие фомино, верных сердца в познание приведе, и со страхом возопи: Господь мой и Бог мой, слава тебе!

*Тропарь праздника:*
Запечатану гробу: *Таже ектениа:*
Помилуй нас Боже: *Посем иерей:*
Сый благословен Христос Бог наш: *Лик:*
утверди Боже: *И абие совокупляем час первый трипсалмный, по обычаю. Тропарь и кондак праздника, и святаго. Аще же святаго на д~, кондак глаголется праздника непременно: а святаго кондак не глаголется. И бывает совершенный отпуст. И обычная литиа в притворе.*

[зри] *Начинаем же от днесь и междочасия часов, по последовавшему уставу. Подобает же ведати, якоже написася зде воследование в неделю вечера во светильничном, и в понедельник во утрени: сице да бывает во всех седмицах до вознесения господня, изменяемым стихирам осмогласника, и седальном по обычаю.*
(л. м~з об.)

*На литургии: блаженна триоди, песнь а~ праздника, на з~. И от сего дне во всю пятдесятницу. По входе тропарь праздника:*
Запечатану гробу: и храма Богородицы, и храма святаго. *Посем настоящаго святаго, аще есть. Таже кондак храма святаго. Слава: святаго: И ныне: праздника:*
Любопытною десницею: *Храма же Христова, и Богородицы кондак, во всю пятдесятницу не глаголем. Прокимен апостола, глас г~:*
Велий Господь наш, и велия крепость его, и разума его несть числа. *Стих:*
Хвалите Господа яко благ: *Апостол деяний, зачало ф~:*
Рече петр к людем: покайтеся: *Аллилуиа, глас и~:*
Приидите, возрадуемся Господеви: *Стих:*
Яко Бог велий Господь, и царь велий по всей земли. *Евангелие иоанна, зачало з~:*
Брак бысть в кане галилейстей: *Причастен:*
Похвали иерусалиме Господа:

*И во всю седмицу тако творим, и во всю пятдесятницу во вся недели. И прочее последование литургии. И отпуст.*

*В понедельник вечера,*

*на*
Господи воззвах: *поставим стихов з~, и поем стихиры подобны, глас д~. Подобен:*
Яко добля:

Воскрес из\ гроба, заключенным дверем, предстал еси другом твоим всесильне, и фоме неверовавшу, гвоздей показал еси язвы, и ребра еже от копия прободение, утверждая и уверяя того слове, яко (л. м~з) ты сам еси, за милосердие претерпевый спасительныя страсти.

За многое снизхождение, и милосердие безмерное, мое зря истощание не усумнися, но уверися близнче, Господь рече: яко сам есмь аз пострадавый, и тридневен из\ гроба воскресый, и адова сокровища истощивый, и ожививый от века умершыя.

удивився яко узре фома возопи, егда виде тя всесильне: ты еси Бог мой и Господь, верую человеколюбче, яко сам еси пострадавый, и страсти исцеляяй душ наших. кланяюся твоей державе, и мирови возвещаю страшное твое и всесильное востание.

*И минеи г~. Слава, и ныне: глас а~:*

учеником сомнящымся, во осмый день предста Спас, идеже бяху собрани, и мир дав, фоме возопи: прииди апостоле, осяжи длани, в нихже гвоздия вонзоша. о доброе неверие фомино, верных сердца в познание приведе и со страхом возопи: Господь мой и Бог мой, слава тебе.

*Свете тихий:*

*На %[стиховне%] стихиры, глас а~:*

Обыдите людие сион, и об\ъимите его, и дадите славу в нем воскресшему из\ мертвых: яко той есть Бог наш, избавлей нас от беззаконий наших.

*Стих:*
К тебе воздвигох очи мои.

Яко помышлении лукавыми, и делы осудихся Cпасе, мысль мне даруй обращения Боже, да зову: спаси мя благодетелю благий, и помилуй мя. (л. м~з об.)

*Стих:*
Помилуй нас Господи, помилуй нас:

*Мученичен:*

Еже на судищи ваше исповедание святии, демонов оплева силу, и от прелести человеки свободи. темже и главам усекаемым, взывасте: да будет, Господи, жертва душ наших благоприятна пред\ тобою, яко тебе возлюбивше нерадихом о временной жизни, человеколюбче.

*Слава, и ныне: глас в~:*

По востании твоем Господи, собранным учеником твоим, и дверем заключенным, посреде стал еси, мир подая им: веровав же и фома, зрением руку и ребр твоих, Господа и Бога тя исповеда, спасающаго уповающыя на тя, человеколюбче.

Ныне отпущаеши: *Тропарь праздника:*
Запечатану гробу: *И отпуст.*

*Во вторник вторыя седмицы, на утрени,*

*на*
Бог Господь: *тропарь праздника, трижды.*

*По а~-м стихословии, седален, глас а~.*

*Подобен:*
Камени запечатану:

Жены ко гробу приидоша ураншыя, и ангельское явление видевшыя трепетаху: гроб облиста жизнь, чудо удивляше я. сего ради шедшыя, учеником проповедаху востание: ад плени Христос, яко един крепок и силен, и истлевшыя вся совоздвиже, осуждения страх разрушив крестом. (л. м~и)

*Стих:*
Господи да не яростию твоею обличиши мене, ниже гневом твоим накажеши мене.

Аще праведник едва спасается, аз грешный где явлюся, тяготы и вара дневнаго не понесший; но с наемники единонадесятаго часа причти мя Боже, и спаси мя.

*Стих:*
Дивен Бог во святых своих, Бог Исраилев.

*Мученичен:*
Яко добрии воини единомудренно веровавше, прещения мучителей не убоявшеся святии, приидосте усердно ко Христу, вземше честный крест, и скончавше течение, с небесе победу приясте. слава укрепльшему вы: слава венчавшему вы: слава действующему вами всем исцеления.

*Слава, и ныне: Богородичен:*

Нерушимую стену имуще вернии Богородицу Марию, приидите поклонимся, и припадем ей: дерзновение бо имать к рождшемуся из\ нея, и молити, и спасати от гнева и смерти душы нашя.

*По в~-м стихословии седален, глас е~.*

*Подобен:*
Собезначальное слово:

Апостола вси и ученика Христова восхвалим песньми в память его: боголепно бо нашя помышления, той язвы гвоздей осязав, известну веру изыскав,утверди в мире, и молит Cпаса, помиловатися душам нашым.

*Слава и ныне: тойже.*
(л. м~и об.)

*Таже,*
Воскресние Христово: *псалом н~. Канон праздника со ирмосы на и~: и минеи на д~. По г~-й песни, седален минеи. Кондак и ексапостиларий праздника.*

*На %[хвалитехъ%], стихиры на д~, глас а~:*

Крест претерпевый, и смерть упразднивый, и воскресый из\ мертвых, умири нашу жизнь Господи, яко един всесилен. *[Дважды.]*

Не пренебрези мене Cпасе мой, леностию греховною содержима: воздвигни мое помышление к покаянию, и твоего винограда делателя искусна покажи мя, даруя ми единонадесятаго часа мзду, и велию милость.

*Мученичен:*
Сии воини царя великаго, сопротивишася повелением мучителей доблественно, небрегоша о муках, и прелесть всю поправше, достойно венчани бывше, просят у Cпаса мира, и велия милости.

*Слава, и ныне: глас в~:*

Дверем заключенным, представ Спас учеником, безстрашие и мир даяше. таже глаголет фоме: что мне не веруеши, яко воскресох из\ мертвых; принеси семо руку твою, и вложи в ребра моя, и виждь. тебе бо неверующу, вси навыкоша страсти и воскресение мое звати с тобою: Господь мой и Бог мой, слава тебе.

*На %[стиховне%] стихиры праздника, глас в~.*

*Подобен:*
Доме евфрафов:

Воспоим вернии, непрестанно со ангелы, Христа воскресшаго, тридневна из\ гроба, и мир совоздвигшаго. (л. м~ф)

*Стих:*
Во всю землю изыде вещание их, и в концы вселенныя глаголы их.

Фома твоя ребра, благоутробне, осязав, к вере взыде: и мы тем тя Бога прочее познахом.

*Стих:*
Небеса поведают славу божию, творение же руку его возвещает твердь.

Подаеши о избавителю, мир людем твоим воскрес из\ гроба, и мир совоздвигнувый от ада, всесильне.

*Слава, и ныне: глас з~. Иоанна монаха:*

Дверем заключенным, пришел еси Христе ко учеником, тогда фома смотрительно не обретеся с ними. глаголаше бо: не иму веры, аще не увижду и аз Владыки. увижду ребро, отонудуже изыде кровь, вода, крещение: увижду язву, от неяже исцеле великий струп человеческий: увижду, како не бе якоже дух, но плоть и кости. смерть поправый, и фому уверивый, Господи слава тебе.

*Отпустительный тропарь, и отпуст.*

*Во вторник вечера,*

*на*
Господи воззвах: *поставим стихов з~, и поем стихиры, глас а~.*

*Подобен:*
Прехвальнии мученицы:

Осяжи, глаголет фоме, из\ мертвых тридневен воскресый человеколюбец, и виждь руку моею и ногу язвы, и ребр прободение: и познай мя Бога непременна, (л. м~ф об.) земным смешением по существу воображенна и страсть в нем приемша.

Недоумевашеся близнец, язвы зря ножныя, и ручная вонзения, и бяше ужасаемь страшным чудом: и рукою пречистое ребро и осязая и видя, из\ нихже показа несумненное языком, еже из\ гроба тридневное востание.

Приемлю превеликое радование, твое Cпасе мой востание извествуемое видя: от нихже сподобися дерзостным вещем фома прикоснутися. темже тя проста проповедуем Бога и человека, действа два носяща существенна, от нихже сложился еси.

*И минеи, г~. Слава, и ныне: глас д~:*

Господи, нестерпимым твоего божества блистанием, дверем пришел еси сущым заключенным, и став посреде учеников, ребро обнажил еси, и язв твоею руку и ногу струпы являя, печаль же и скорбь разрешая, яве возгласил еси: имже образом во мне видите, о друзи, плоти приятие, не духа ношу естество. сомнящему же ся ученику повелевал еси осязати трепетно, рек: испытав вся, гряди прочее не сумнися. он же ощущая рукою твое сугубое существо, со страхом вопияше верно, верою влекомь: Господь мой и Бог мой слава тебе.

*Свете тихий:*

*На %[стиховне%] стихира крестна, глас а~:*

Крест водрузися на лобнем, и процвете нам безсмертие от источника приснотекущаго ребра спасова. (л. н~)

*Стих:*
К тебе возведох очи мои:

Приидите людие воспоим, и поклонимся Христу, славяще его еже из\ мертвых воскресение, яко той есть Бог наш, от прелести вражия мир избавлей.

*Стих:*
Помилуй нас Господи, помилуй нас:

*Мученичен: О*
добрыя купли вашея святии! яко крови дасте, и небеса наследовасте, и привременно искусившеся, вечно веселитеся. воистинну добра ваша купля: тленная бо оставльше, нетленная восприясте, и со ангелы ликующе, поете непрестанно Троицу единосущную.

*Слава, и ныне: глас и~:*

Прикоснися фомо рукою ребром, глаголет Христос, и язвы гвоздей прииди осяжи: верою испытай, и буди ми верен, и не буди неверен. фома же перстом яко прикоснуся владыце, вельми возопи: ты мой Бог и Господь, благоутробне слава тебе.

*Таже,*
Ныне отпущаеши: *Отпустительный тропарь:*
Запечатану гробу: *Ектениа и отпуст.*

[зри] *Вестно буди, яко в среды и пятки предваряют стихиры крестныя, такожде и седальны воскресны: занеже Господь наш первее распяся, посем же воскресе из\ мертвых.*

В среду вторыя седмицы на утрени.

*На*
Бог Господь: *тропарь праздника.трижды.По а~- м стихословии, седален крестный, глас а~:*

Распеншуся тебе Христе, погибе мучительство, попрана бысть сила вражия: ниже бо ангел, ни человек, но сам Господи спасл еси ны, слава тебе. (л. н~ об.)

*Стих:*
Возносите Господа Бога нашего, и покланяйтеся подножию ногу его, яко свято есть.

Исаак на холм возведен бысть, иона во глубину низведеся, и оба страсть твою Cпасе образоваста. ов убо узы и заколение: ов же погребение, и жизнь преславнаго востания твоего. Господи слава тебе.

*Стих:*
Дивен Бог во святых своих, Бог Исраилев.

Болезньми святых, имиже о тебе пострадаша, умолен буди Господи, и вся нашя болезни исцели, человеколюбче, молимся.

*Слава, и ныне:*
крестобогородичен:

Твое предстательство имуще пречистая, и твоими молитвами лютых избавляеми, крестом сына твоего везде соблюдаеми, по долгу тя вси благочестно величаем.

*По в~-м стихословии, седален, глас а~.*

*Подобен:*
Гроб твой Cпасе:

Прикоснувыйся рукою ребром нестерпимым близнец фома, не опалися прикоснутием: но пребысть язвы осязая известнее, и вещая нас ради прободенному: ты мой Господь, ты и Бог мой еси, аще и страсть претерпел еси.

*Слава, и ныне: тойже.*

Воскресние Христово видевше: *псалом н~. Канон праздника, со ирмосом, на и~: и минеи на д~. По г~- й песни, седален минеи, и ексапостиларий праздника.*

*На %[хвалитехъ%] настоящыя стихиры крестныя, на д~. глас а~:*

Тебе на древе пригвождьшагося, и живот нам подавшаго, яко Cпаса и Владыку поем непрестанно. *[Дважды.]*
(л. н~а)

Ада пленивый, и человека воскресивый, воскреснием твоим Христе, сподоби нас чистым сердцем тебе пети и славити.

*Мученичен:*
Вас всехвальнии мученицы, ни скорби, ни теснота, ни глад, ни гонение, ниже раны, ни ярость зверей, ни мечь, ниже огнь претящий, разлучити от Бога возмогоша: любовию же паче к нему, яко в чуждих подвигшеся телесех, естество забысте, смерть презревше: темже и по достоянию трудов ваших мзду приясте, небеснаго царствия наследницы бысте. имуще дерзновение к человеколюбцу Богу, мирови мир испросите, и душам нашым велию милость.

*Слава и ныне: глас и~:*

Дверем заключенным, учеником собранным, предста Спас, идеже бяху собрани, и став посреде их, глаголет фоме: прииди, осяжи, и виждь образы гвоздей. простри руку твою, и коснися ребру моему, и не буди неверен, но верою проповеждь еже из\ мертвых мое воскресение.

*На %[стиховне%] стихиры, глас в~.*

*Подобен:*
Доме евфрафов:

О чудесе новаго! * о преславнаго образа! * како трава не опалися, * рука апостолова огнем божества;

*Стих:*
Во всю землю изыде:

Потщимся и мы * руки освятити, страстей упражнением, * и тако владычним * ребром прикоснемся.

*Стих:*
Небеса поведают славу божию: (л. н~а об.)

Обнови душе, вся твоя чувства к божественному зрению: Христос бо сице хощет совершатися обновлением.

*Слава, и ныне: Богородичен, подобен:*

Виждь ми умно, пременение мира, и украси яже внутрь, добродетельми яко листвием душе, и украсишися.

*Таже,*
Благо есть: *Час а~. И отпуст.*

*В среду вторыя седмицы вечера,*

*на*
Господи воззвах *поставим стихов з~. И поем стихиры подобны, глас в~. Подобен:*
Егда от древа:

Недр не оставль отеческих, явился еси на земли плотоносец, за благоутробие Христе, страсть же и смерть приим, воскресл еси тридневен: дверем заключенным внутрь вшел еси, яко всесилен. темже ребро твое божественное радуяся фома осязав, Господа и зиждителя тя прослави.

Гвоздьми пригвоздился еси на кресте, копием в ребра прободен еси, желчи вкусил еси Христе, смерть претерпел еси, во гробе положен быв яко мертв, яко Бог же сокрушил еси узы адовы, и совоскресил еси яже от века мертвыя. темже печати не разрушив, твоим учеником явился еси, твое воскресение уверяя.

Пасха настоящий праздник: пасха тайная: пасха (л. н~в) божественная: пасха спасительная: пасха к безсмертной жизни преводящая нас: пасха всякую скорбь отемлющая от среды: пасха веселую благодать дающая учеником. темже фома вопияше: Господь Бог мой еси, пленивый адова царствия.

*И минеи, г~. Слава и ныне: глас д~:*

О преславнаго чудесе! неверие веру известную роди: рекл бо фома: аще не вижду, не иму веры. осязав же ребра, богословит воплотившагося, тогожде сына божия позна, яко пострадавша плотию: проповеда воскресшаго Бога, и возопи светлым гласом: Господь мой и Бог мой, слава тебе.

*На %[стиховне%], стихира воскресная, глас а~:*

Страстию твоею Христе, от страстей свободихомся, и воскреснием твоим из\ истления избавихомся: Господи слава тебе.

*Стих:*
К тебе возведох очи мои:

Апостольская всесличная цевница, святым духом движимая, безстудных бесов требища упразднила есть: и единаго Господа проповедавши, языки избави от прелести идольския, и поклонятися научи Троице единосущней.

*Стих:*
Помилуй нас Господи, помилуй нас:

*Мученичен:*
Всехвальнии мученицы, вас ни земля потаила есть, но небо прият: отверзошася вам райская врата, и внутрь бывше древа животнаго наслаждаетеся: Христови молитеся, даровати душам нашым мир и велию милость. (л. н~в об.)

*Слава, и ныне: глас д~:*

О преславнаго чудесе! огню трава коснувшаяся спасеся: вложив бо фома во огненная ребра руку Иисуса Христа Бога, не опалися осязанием. души бо зловерство преложи на благоверие, тепле возопи от глубины душевныя: Владыка ты мой еси и Бог, из\ мертвых воскресый, слава тебе.

*Таже,*
Ныне отпущаеши: *Трисвятое: и по*
отче наш: *тропарь праздника, и отпуст.*

*В четверток вторыя седмицы на утрени,*

*на*
Бог Господь: *тропарь праздника, трижды.*

*По а~-м стихословии, седален, глас а~.*

*Подобен:*
Камени запечатану:

На кресте пригвоздился еси животе всех, и в мертвых вменился еси, безсмертный Господи: воскресл еси тридневен Cпасе, совоздвиг адама от тления. сего ради силы небесныя вопияху тебе жизнодавче: слава божественной страсти твоей Христе: слава воскреснию твоему: слава снизхождению твоему, едине человеколюбче

*Стих:*
Во всю землю изыде вещание их:

Премудрии вселенныя ловцы, от Бога приемше милостивное, молитеся и ныне о нас вопиющих: Господи, спаси люди твоя, и град твой, и от содержащих лютых свободи апостолми душы нашя.

*Стих:*
Дивен Бог во святых своих: (л. н~г)

*Мученичен: Подобен:*
Гроб:

Мученики Христовы молим вси, тии бо о нашем спасении просят, и вси приступим к ним с верою. сии источают исцелений благодать, сии полки отгоняют демонския, яко хранителие веры.

*Слава, и ныне: Богородичен:*

Пророцы тя явственно предвозвестиша отроковице матерь божию, и апостоли божественнии в мире проповедаша, мы веровахом. темже вси благочестномудренно почитающе воспеваем тя, и Богородицу господьственно присно именуем.

*По в~-м стихословии, седален, глас а~.*

*Подобен:*
Гроб твой Cпасе:

Видев моя ребра, не неверуй ми более, слово фоме неверующему вопияше, перстом мя осяжи, и рукою испытай: и уведев моих язв знамения, мирови проповеждь живоносное мое сие еже из\ гроба воскресние.

*Слава, и ныне, тойже.*
Воскресние Христово: *псалом н~. Канон праздника, со ирмосы на и~: и минеи на д~. По г~-й песни, седален минеи. Кондак, и ексапостиларий праздника.*

*На %[хвалитехъ%] стихиры, на д~, глас а~.*

*Воскресна:*

Боголепное твое снизхождение славяще, поем тя Христе, родился еси от Девы, и неразлучен был еси от отца, пострадал еси яко человек, и волею претерпел еси крест, воскресл еси от гроба, яко от чертога произшед, да спасеши мир, Господи слава тебе. *[Дважды.]*
(л. н~г об.)

Петра и павла, согласно восхвалим, луку, матфеа, марка, иоанна, андреа, фому, варфоломеа, симона кананита, иакова, филиппа: и все собрание учеников достойно да благопохвалим.

*Мученичен:*
Радуйтеся мученицы о Господе, яко подвигом добрым подвизастеся, сопротивистеся царем, и мучители победисте, огня и меча не убоястеся, зверем дивиим снедающым телеса ваша, Христу со ангелы пение возсылающе, яже от небес венцы приясте, просите мир мирови даровати, и душам нашым велию милость.

*Слава, и ныне: глас д~:*

О преславнаго чудесе! иоанн на перси слова возлеже, фома же ребра осязати сподобися. но ов убо отонуду страшно, богословия глубокое извлече смотрение: ов же сподобися тайноучити нас, представляет показание ясно востания его, вопия: Господь мой и Бог мой, слава тебе.

*На %[стиховне%] стихиры, глас в~.*

*Подобен:*
Доме евфрафов:

Печаль страстей, и помышлений буря, далече да отженется, и тако процветет весна веры.

*Стих:*
Во всю землю изыде вещание их:

Явился еси Cпасе, священным твоим апостолом, дверем заключенным, теми обновляя нам божественный дух днесь.

*Стих:*
Небса поведают славу божию: (л. н~д)

Ныне тя всецарю, видевше не очима, но сердечною любовию, Бога веровавше песньми величаем.

*Слава, и ныне, глас з~:*

По днех осмих востания твоего, Иисусе царю, единородный слове отчий, явился еси ученком твоим, заключенным дверем, мир твой подая. и неверующему ученику знамения показал еси: прииди, и осяжи руце и нозе, и нетленная моя ребра. он же веровав, вопияше тебе: Господь мой и Бог мой, слава тебе.

*Час а~-й. И отпуст.*

*В четверток вторыя седмицы вечера,*

*на*
Господи воззвах: *поставим стихов з~. И поем стихиры подобны, глас а~.*

*Подобен:*
Небесных чинов:

Правды одеждею обложени белою паче снега, в настоящий пасхи день возвеселимся, воньже Христос яко правды солнце, от мертвых возсияв, всех нас нетлением уясни.

Царь и Господь, праздников праздник нынешний есть день, егоже воистинну сотвори Господь: вонь, якоже поет Давид, таинственно возвеселимся людие, дверем бо заключенным, учеником мир дарова.

Фомино неверие, мироспасительное богочеловека слова, еже от адовы темницы востание уверяет, язвы рук (л. н~д об.) и ног дерзостнее осязавшее, ко уверению мирскому, десницею любопытною.

*И минеи, г~. Слава, и ныне: глас в~:*

Дверем заключенным, представ Иисус учеником, безстрашие и мир даяше. таже глаголет фоме: почто ми не веруеши, яко воскресох из\ мертвых; принеси семо руку твою, и вложи в ребра моя, и виждь: тебе бо неверующу, вси навыкоша страсти и воскресение мое звати с тобою: Господь мой и Бог мой, слава тебе.

*Свете тихий: На %[стиховне%] стихиры, глас а~.*

*Крестная:*
Неразрушимая стена нам есть честный крест спасов: нань бо надеющеся, спасаемся, вси.

*Стих:*
К тебе возведох очи мои:

*Воскресна:*
Вечерния нашя молитвы приими святый Господи, и подаждь нам оставление грехов, яко един еси явлей в мире воскресние.

*Стих:*
Помилуй нас Господи, помилуй нас:

*Мученичен:*
Молитвами Господи всех святых и Богородицы, твой мир даждь нам, и помилуй нас, яко един щедр.

*Слава и ныне: глас и~:*

Прикоснися фомо ребру рукою, глаголет Христос, и образы гвоздей прииди осяжи, верою испытай, и буди ми верен, и не буди неверен. фома же перстом яко прикоснуся владыце, вельми возопи: ты мой Бог и Господь, благоутробне, слава тебе.

*Таже,*
Ныне отпущаеши: *И прочее обычно, якоже пред\ъуказася.*
(л. н~е)

*В пяток вторыя седмицы на утрени,*

*на*
Бог Господь, *тропарь праздника, трижды. По а~-м стихословии седален, глас а~. Подобен:*
Камени запечатану:

Креста твоего древу покланяемся человеколюбче, яко на нем пригвоздился еси животе всех. рай отверзл еси Cпасе, верою пришедшему к тебе разбойнику, и сладости сподобися, исповедая тя: помяни мя Господи. приими якоже онаго, и нас зовущих: согрешихом вси, благоутробием твоим не презри нас.

*Стих:*
Возносите Господа Бога нашего, и покланяйтеся подножию ногу его, яко свято есть.

*Воскресна:*
Гроб твой, Cпасе, воини стрегущии, мертви от облистания явльшагося ангела быша, проповедающаго женам воскресние. тебе славим тли потребителя, тебе припадаем воскресшему из\ гроба, и единому Богу нашему.

*Стих:*
Дивен Бог во святых своих Бог Исраилев.

*Мученичен:*
Страдания похвалою, и венечною почестию, славнии страстотерпцы одеяшася тобою Господи. терпением бо ран беззаконных победиша, силою же божиею от небес победу прияша. тех молитвами, Христе Боже, даруй нам велию твою милость.

*Слава, и ныне: крестобогородичен. Подобен:*
Гроб твой:

Нескверная агница, агнца и пастыря висима мертва на древе видящи, рыдающи вещаше, матерски кричащи: како претерплю твое еже паче слова, сыне мой, снизхождение, и вольная страдания, Боже преблагий; (л. н~е об.)

*По в~-м стихословии седален, глас а~. Подобен:*
Гроб твой:

Блажен еси ты, язвы осязавый лучшаго ребра: сие величайшее чудо адама исцелившее, и нам веровавшым негиблемое блаженство исходатаившее, самеми реченьми честных апостолов, его воскресение.

*Слава, и ныне: тойже.*

*Таже,*
Воскресение Христово *видевше: псалом н~.*

*Канон праздника, со ирмосы, на и~: и минеи, на д~. По г~-й песни, седален минеи. Кондак и ексапостиларий праздника.*

*На %[хвалитехъ%] стихиры на д~, глас а~.*

*Крестная:*
Крестом твоим Христе, едино стадо бысть ангел и человек, и едина церковь, небо и земля веселится, Господи слава тебе. *[Дважды.]*

*Воскресна:*
Поем твою, Христе, спасительную страсть, и славим твое воскресние.

*Мученичен:*
Страстотерпцы Христовы, приидите людие вси почтим песньми и пении духовными, светила мира, и проповедники веры, источник приснотекущий, из\ негоже истекают верным исцеления. тех молитвами Христе Боже наш, мир даруй мирови, и душам нашым велию милость.

*Слава, и ныне: глас и~. Анатолиа:*

Дверем заключенным, учеником собранным, предста Спас, идеже бяху собрани, и став посреде их, глаголет фоме: прииди осяжи, и виждь образы гвоздей, простри руку твою, и коснися ребру моему, и не буди неверен, но верою проповеждь, еже из\ мертвых мое воскресение. (л. н~з)

*На %[стиховне%] стихиры праздника, глас д~.*

*Подобен:*
Яко добля:

Распенся, рай человеком отверзл еси, и мертвыя совоздвигл еси животе наш, и воскресл еси, и смерть пленив силою твоею, и совокупив небесным воистинну земная, исполнил еси веселия безчисленнаго, божий слове, лик апостольский, сим мир вещавый.

*Стих:*
Во всю землю изыде вещание их, и в концы вселенныя глаголы их.

Тление испровержеся, нетление процвете, союз временный разрешися: небеса да веселятся, земля и подземная: воскресе бо Христос, пленися смерть, веселый явися день, заключенным дверем, внутрь вшел еси жизнодавче и Господи.

*Стих:*
Небса поведают славу божию, творение же руку его возвещает твердь.

В день, егоже сотвори Господь днесь, возрадуемся веселящеся, жизнодавец востал есть, ад пленен бысть, апостольский лик радость слышит: осязал есть ребра владычня неверовавый фома, и осязав, сугубое существо проповеда.

*Слава, и ныне, глас и~:*

Прикоснися фомо ребру рукою, глаголет Христос, и образы гвоздей прииди осяжи, верою испытуй, и буди ми верен, и не буди неверен. фома же перстом яко прикоснуся владыце, вельми возопи: ты мой Бог и Господь, благоутробне, слава тебе.

*Таже,*
Благо есть исповедатися Господеви: *Час а~- й. И отпуст.*
(л. н~з об.)

*В пяток вторыя седмицы по пасце вечера,*

*обычная кафисма.*

*На*
Господи воззвах: *стихиры самогласны, глас а~:*

Дверем заключенным, учеником собранным, вшел еси внезапу всесильне Иисусе Боже наш: и став посреде их, мир дав, исполнил еси святаго духа: ждати же повелел еси, и никакоже разлучатися от иерусалима, дондеже облекутся еже с высоты силою. темже вопием ти: просвещение, и воскресение и мире наш, слава тебе.

По днех осмих востания твоего Господи, явился еси учеником твоим на месте, идеже бяху собрани, и возгласив им: мир вам, неверующему ученику руце показал еси, и пречистое ребро. он же веровав вопияше тебе: Господь мой и Бог мой, слава тебе.

Фома глаголемый близнец, не бе с ними, егда вшел еси Христе заключенным дверем. темже и не вероваше реченным ему, от неверия в веру извествуя: не несподобил же еси блаже, показати ему пречистое ребро твое, и руку и ногу язвы. он же осязав и видев, исповеда тебе быти Бога не нага, и человека не проста, и вопияше: Господь мой и Бог мой, слава тебе.

*Таже минеи, г~. Слава: глас з~:*

Дверем заключенным, пришел еси Христе ко учеником, тогда фома смотрительно не обретеся с (л. н~з) ними. глаголаше бо: не иму веры, аще не увижду и аз Владыки. увижду ребро, отонудуже изыде кровь, вода, крещение: увижду язву, от неяже исцеле великий струп человеческий: увижду, како не бе якоже дух, но плоть и кости. смерть поправый, и фому уверивый, Господи слава тебе.

*И ныне: Богородичен, глас а~:*

Всемирную славу от человек прозябшую, и Владыку рождшую, небесную дверь воспоим марию Деву, безплотных песнь и верных удобрение. сия бо явися небо, и храм божества: сия преграждение вражды разрушивши, мир введе, и царствие отверзе. сию убо имуще веры утверждение, поборника имамы из\ нея рождшагося Господа. дерзайте убо, дерзайте людие божии, ибо той победит враги яко всесилен.

*Свете тихий:*
Прокимен дне.

*На %[стиховне%] стихиры воскресныя, глас а~:*

Вечерния нашя молитвы, приими святый Господи, и подаждь нам оставление грехов, яко един еси явлей в мире воскресние.

*Стих:*
Господь воцарися, в лепоту облечеся.

Обыдите людие сион, и об\ъимите его, и дадите славу в нем, воскресшему из\ мертвых: яко той есть Бог наш, избавлей нас от беззаконий наших.

*Стих:*
Ибо утверди вселенную, яже не подвижится.

Приидите людие воспоим, и поклонимся Христу, славяще его из\ мертвых воскресение, яко той есть Бог наш, от прелести вражия мир избавлей. (л. н~з об.)

*Стих:*
Дому твоему подобает святыня Господи, в долготу дний.

Страстию твоею Христе, от страстей свободихомся, и воскреснием твоим из\ истления избавихомся, Господи слава тебе.

*Слава, и ныне: глас е~:*

Человеколюбче, велие и безприкладное множество щедрот твоих, яко долготерпел еси, от иудей заушаемь, от апостола осязаемь, и от отметающихся тебе многоиспытуемь. како воплотился еси: како распялся еси безгрешне; но вразуми нас, яко фому, вопити тебе: Господь мой, и Бог мой, слава тебе.

*Таже:*
Ныне отпущаеши: *Тропарь:*
Запечатану гробу:

*Ектениа, и отпуст.*

[зри] *Известно же буди, яко каноны о усопших октоиха настоящаго гласа, по вся субботы в пятдесятнице должни суть петися, в пятках вечера, на повечериах.*

*В субботу в~-я седмицы по пасце на утрени*

*на*
Бог Господь: *тропарь праздника, трижды.*

*По а~-м стихословии седален, глас а~:*

Гроб твой Cпасе воини стрегущии, мертви от облистания явльшагося ангела быша, проповедающаго женам воскресние. тебе славим тли потребителя, тебе припадаем воскресшему из\ гроба, и единому Богу нашему.

*Глас тойже. Подобен:*
Камени запечатану:

Жены ко гробу приидоша ураншыя, и ангельское (л. н~и) явление видевшыя трепетаху: гроб облиста жизнь, чудо удивляше я. сего ради шедшыя учеником проповедаху востание: ада плени Христос, яко един крепок и силен, и истлевшыя совоздвиже вся, осуждения страх разрушив силою креста.

*Слава, и ныне: Богородичен:*

Гавриилу вещавшу тебе Дево, радуйся, со гласом воплощашеся всех Владыка в тебе святем кивоте, якоже рече праведный Давид: явилася еси ширшая небес, поносивши зиждителя твоего. слава всельшемуся в тя, слава прошедшему из\ тебе, слава свободившему нас рождеством твоим.

*По в~-м стихословии седален, глас а~.*

*Подобен:*
Камени запечатану:

Страха ради иудейска, сокровенным ученком, и в сионе собранным, вшел еси к ним блаже, и стал еси посреде их, дверем заключенным, радостотворяй: и показал еси им руце, и пречистых твоих ребр язвы, глаголя неверующему ученику: принеси руку твою и испытай, яко сам аз есмь, тебе ради пострадавый.

*И чтение. Таже:*
Воскресение Христово видевше: *псалом н~.*

*Канон праздника, со ирмосы, на з~: и святаго, егоже есть храм, на д~: и минеи, на д~. По г~-й песни кондак, и седален минеи. Слава и ныне: праздника. По з~-й песни кондак празднику, и икос. По ф~-й песни ексапостиларий празднику.*

*На %[хвалитехъ%] стихиры воскресны, на д~, глас а~:*

Поем твою Христе спасительную страсть, и славим твое воскресние. (л. н~и об.)

Крест претерпевый, и смерть упразднивый, и воскресый из\ мертвых, умири нашу жизнь Господи, яко един всесилен.

Ада пленивый, и человека воскресивый воскреснием твоим Христе, сподоби ны чистым сердцем тебе пети и славити.

Боголепное твое снисхождение славяще, поем тя Христе: родился еси от Девы, и неразлучен был еси от отца: пострадал еси яко человек, и волею претерпел еси крест. воскресл еси от гроба, яко от чертога произшед, да спасеши мир: Господи слава тебе.

*Слава, и ныне: глас з~:*

По днех осмих востания твоего, Иисусе царю, единородный слове отчий, явился еси ученком твоим, заключенным дверем, мир твой подая, и неверующему ученику знамения показал еси: прииди, осяжи руце и нозе, и нетленныя моя ребра. он же веровав, вопияше тебе: Господь мой, и Бог мой, слава тебе.

*На %[стиховне%] стихиры празднику, глас а~.*

*Подобен:*
Прехвальнии мученицы:

По еже из\ гроба твоем страшном жизнодавче востании, якоже печатей не разрушил еси Христе гробных, тако заключенным дверем, вшел еси к преславным апостолом твоим, радостотворя им, и правый твой дух подая им, за безмерную твою милость.

*Стих:*
Во всю землю изыде вещание их, и в концы вселенныя глаголы их.

Фома иже и близнец не бе пришел, егда ты (л. н~ф) ученком явился еси Господи: темже не верова твоему воскресению, и видевшым тя вопияше: аще не вложу перста в ребра его и гвоздей язвы, не верую, яко востал есть.

*Стих:*
Небса поведают славу божию, творение же руку его возвещает твердь.

Якоже хощеши осяжи, Христос фоме вопияше, вложи руку, и познай мя кости имуща, и земное тело, и не буди неверен, равно же со иными уверися. он же возопи: Бог мой и Господь ты еси, слава востанию твоему.

*Слава, и ныне: глас тойже:*

учеником сомнящымся, во осмый день предста Спас, идеже бяху собрани, и мир дав, фоме возопи: прииди апостоле, осяжи длани, в нихже гвоздия вонзоша. о доброе неверие фомино, верных сердца в познание приведе! и со страхом возопи: Господь мой и Бог мой, слава тебе.

*И прочее утрени. Тропарь:*
Запечатану гробу: *Ектениа, и час первый, и отпуст, и обычная литиа в притворе.*

*На %[литургии%] из\ъобразительная, и от канона праздника, песнь ф~, на з~. Прокимен, глас г~:*
Велий Господь наш, и велия крепость его, и разума его несть числа. *Стих:*
Хвалите Господа, яко благ: *Апостол деяний, зачало е~и:*
Слышавше апостоли: *Аллилуиа, глас и~:*
Приидите возрадуемся Господеви: *Стих:*
Похвали иерусалиме Господа: *Евангелие иоанна, зачало ф~и:*
Видевше человецы знамение: *Причастен.*
Похвали иерусалиме Господа: *По сему же воображению поем по вся субботы до вознесения Христова.*

