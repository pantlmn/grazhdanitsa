<::лат> OCR:

<::рус> Библиотека святоотеческой литературы

<::лат> http://orthlиb.rу

<::слав>

(л. с~о)

*Неделя всех святых,*

*В субботу вечера, на малей вечерни,*

*на*
Господи воззвах: *поставим стихи д~. И поем %[стихиры воскресны%], д~, глас и~:*

Вечернюю песнь: Господи, Господи, не отвержи: Радуйся сионе: Еже от Бога отца слово: *Слава: глас з~:*
Мучеников божественный лик: *[Ищи сих всех на велицей вечерни]*

*И ныне: Богородичен догматик, глас и~:*

Како тя ублажим Богородице; како же воспоем преблагословенная, непостижимое таинство рождения твоего; веков бо творец, и нашего содетель естества, свой образ ущедрив, низведе самого себе во истощание неизследимое: сый в невещественных недрех отчих, во утробе твоей чистая, вселися, и плоть непреложно бысть, от тебе неискусобрачная, пребыв убо еже бе естеством Бог. темже ему покланяемся Богу совершенну, и человеку совершенну, тому во обоем зраце: ибо оба естества в нем суть воистинну. сугуба же вся проповедуем естественная его свойства, по сугубому существу, два почитающе действа и хотения: единосущен бо сый Богу и отцу, самовластно хощет и действует яко Бог: единосущен же сый и нам, самовластно (л. с~о об.) хощет, и действует яко человек. того моли, чистая, всеблаженная, спастися душам нашым.

*На %[стиховне%] стихира воскресна. Таже Богородичны, подобны г~. Глас и~:*

О преславнаго чудесе!

*Стих:*
Помяну имя твое во всяком роде и роде.

Радуйся Богородице всепетая. радуйся источниче, жизнь верным источающий. радуйся всех владычце, и госпоже твари благословенная. радуйся всенепорочная, препрославленная. радуйся всепречистая. радуйся палато. радуйся божественное селение. радуйся чистая. радуйся Мати Дево. радуйся богоневесто.

*Стих:*
Слыши дщи и виждь, и приклони ухо твое.

Радуйся Богомати пречистая. радуйся верных надежде. радуйся мира очищение. радуйся всякия скорби избавляющи рабы твоя. радуйся человеков утешение живоносное. радуйся заступление. радуйся предстолпие призывающым тя. радуйся божие божественное пребывание, и горо святая.

*Стих:*
Лицу твоему помолятся богатии людстии.

Радуйся Богородице, Мати Христова. радуйся едина надежде, человеков заступление. радуйся прибежище. радуйся свещниче света светлый. радуйся свеще освященная. радуйся палато. радуйся раю. радуйся божественное селение. радуйся источниче, источающь воды притекающым к тебе. (л. со~а)

*Слава, и ныне: Богородичен:*

Егоже небо не вмести Дево Богородице, во чреве твоем нетесноместно вместися, и пребыла еси чистая, словом неизреченным, ничимже девству оскверншуся. ты бо едина была еси в женах, и Мати, и Дева: и ты едина пречистая воздоила еси сына живодавца, и на об\ъятиях твоих носила еси недремлющее око. но не остави недра отча, якоже прежде век предбысть: но горе весь Бог со ангелы, доле весь из\ тебе с человеки, и везде несказанно. того моли всесвятая владычце, спастися православно Богородицу чистую исповедающым тя.

*По*
Ныне отпущаеши: *И по*
отче наш: * тропарь воскресн. Слава, и ныне: Богородичен. Ектении. И отпуст.*

*На велицей вечерни,*

*по обычном псалме первую кафисму всю.*

*На*
Господи воззвах: *поставим стихов и~. И поем %[стихиры воскресны%] г~: и @восточны@ {анатолиевы} г~: и святых д~.*

*%[Стихиры воскресны%], глас и~:*

Вечернюю песнь, и словесную службу, тебе Христе приносим: яко благоволил еси помиловати нас воскреснием.

Господи, Господи, не отвержи нас от твоего лица: но благоволи помиловати нас воскреснием.

Радуйся, сионе святый, Мати церквей, божие жилище, ты бо приял еси первый, оставление грехов, воскреснием. (л. со~а об.)

*@Восточны@{анатолиевы}*

Еже от Бога отца слово, прежде век рождшееся, в последняя же времена, тоежде от неискусобрачныя воплощшееся волею, распятие смертное претерпе: и древле умерщвленнаго человека спасе своим воскреснием.

Еже из\ мертвых твое воскресние славословим Христе, имже свободил еси адамский род от адова мучительства: и даровал еси мирови яко Бог жизнь вечную, и велию милость.

Слава тебе Христе Cпасе, сыне божий единородный, пригвоздивыйся на кресте, и воскресый из\ гроба тридневен.

*Стихиры всем святым, глас з~.*

*Подобен:*
Всю отложивше:

Духовнии ветии, ученицы спасовы, духу органи бывше верою, разсеяшася в концы земли, честное проповедание православне сеюще: от нихже прозябоша божественным земледелием, и благодатию мученк воинства, страсть честную образующя, многообразными раздроблений ранами и огнем, и со дерзновением молятся о душах наших.

огнем воспаляеми господни любве, огня презреша, и яко божественное углие возжигаеми честнии мученицы во Христе, попалиша хврастное лести шатание: зверей же заградиша уста честным призыванием, и во главы усекаеми, посекоша врага вся ополчения, и кровей проливающе потоки терпеливно, церковь напоиша верою просвещаему.

Со зверьми бравшеся, биеми мечем, ноготьми растерзаеми, руками отемлеми, и мучими твердии мученицы, (л. со~в) и огнем вещественным нещадно палими, и прободаеми, и составы ссецаеми, претерпеша твердейше: упокоение предвидеша будущее, и нетленныя венцы, и славу Христа, емуже со дерзновением молятся о душах наших.

Во всех концех страдавшыя верно апостолы, мученики, священники богомудрыя, честных жен священное стекание, священными песньми по долгу восхвалим, яко соединишася небесным земнии, и страстьми безстрастие благодатию Христовою прияша: и ныне яко звезды светлыя озаряюще нас, со дерзновением молятся о душах наших.

*Слава: глас тойже:*

Мученик божественный лик, церкви основание, благовестию скончание, вы делом спасова глаголания исполнисте: вами бо врата адова на церковь отверзшаяся заключишася, крове вашея литие идольския жертвы изсуши, заклание ваше породи церковное исполнение, безплотных удивисте, Богу венценосцы предстоите: егоже непрестанно молите о душах наших.

*И ныне, Богородичен, глас и~:*

Царь небесный за человеколюбие на земли явися, и с человеки поживе: от Девы бо чистыя плоть приемый, и из\ нея прошедый с восприятием: един есть сын, сугуб естеством, но не впостасию. темже совершенна того Бога, и совершенна человека воистинну проповедающе, исповедуем Христа Бога нашего: егоже моли Мати безневестная, помиловатися душам нашым.

*Вход.*
Свете тихий: *Прокимен дне:*
Господь воцарися: *и чтения.*
(л. со~в об.)

*Пророчества исаиина чтение. [Глава м~г.]*

Тако глаголет Господь: вси языцы собрашася вкупе, и соберутся князи от них. Кто возвестит сия; или яже от начала, кто слышана сотворит вам; да приведут свидетели своя, и оправдятся, и да услышат, и да рекут истину. Будите ми свидетели, и аз свидетель, глаголет Господь Бог, и отрок егоже избрах: да познаете, и веруете ми, и разумеете, яко аз есмь: прежде мене не бысть ин Бог, и по мне не будет. Аз есмь Бог, и несть разве мене спасаяй. Аз возвестих и спасох, уничижих, и не бе в вас чуждий. Вы мне свидетели, и аз Господь Бог, и еще от начала аз есмь, и несть от рук моих избавляяй: сотворю, и кто отвратит то; Сице глаголет Господь Бог, избавляяй вас святый Исраилев.

*Премудрости соломони чтение. [Глава г~.]*

Праведных душы в руце божией, и не прикоснется их мука. Непщевани быша во очесех безумных умрети, и вменися озлобление исход их: И еже от нас шествие сокрушение, они же суть в мире. Ибо пред\ лицем человеческим, аще и муку приимут, упование их безсмертия исполнено: И в мале наказани бывше, великими благодетельствовани будут: яко Бог искуси я, и обрете их достойны себе. Яко злато в горниле искуси их: и яко всеплодие жертвенное прият я. И во время посещения их возсияют, и яко искры по стеблию потекут. Судят языком и обладают людьми, и воцарится Господь в них во (л. со~г) веки. Надеющиися нань разумеют истину, и вернии в любви пребудут ему. Яко благодать и милость в преподобных его, и посещение во избранных его.

*Премудрости соломони чтение. [Глава е~.]*

Праведницы во веки живут, и в Господе мзда их, попечение их у вышняго. Сего ради приимут царствие благолепия, и венец доброты от руки господни: зане десницею покрыет я, и мышцею защитит их. Приимет всеоружие рвение свое, и вооружит тварь в месть врагом. Облечется в броня правды, и возложит шлем, суд нелицемерен. Приимет щит непобедимый, преподобие: поострит же напрасный гнев оружие: споборет же с ним мир на безумныя. Пойдут праволучныя стрелы молниины, и яко от благокругла лука облаков, на намерение полетят: И от каменометныя ярости, исполнь падут грады. Вознегодует на них вода морская, реки же потопят я нагло. Сопротив станет им дух силы, и яко вихор развеет их: и опустошит всю землю беззаконие, и злодейство превратит престолы сильных. Слышите убо царие и разумейте, навыкните судии концев земли. Внушите держащии множества, и гордящиися о народех язык: Яко дана есть от Господа держава вам, и сила от вышняго.

*На %[литии%] стихира храма.*

*Таже самогласны святых всех. Глас а~:*

Веры согласием мирское торжество, от века Богу благоугодивших, патриархов честное и пророков (л. со~г об.) сословие, апостолов удобрение, мученков собрание, постников похвалу, всех святых память духовне празднуим: молят бо ся непрестанно, дароватися миру мирови, и душам нашым велией милости.

Приидите вси вернии, святых всех всеславную память, во псалмех, пениих и песнех духовных восхвалим: крестителя спасителева, апостолы, пророки и мученки, священноначальники, учители же и преподобныя, постники и праведныя, и святых жен боголюбное состояние, честно ублажающе, согласно возопиим: преблагий Христе Боже наш, тех молитвами подаждь мир церквам твоим, победы на враги Христолюбивым людем, и душам нашым велию милость.

Приидите вси духовне возвеселимся о памяти святых: се бо прииде богатотворная нам дарования приносящи. темже во гласе радости, и чистей совести возопиим, глаголюще: радуйтеся пророков сословие, иже пришествие Христово мирови проповедавше, и яже издалеча, яко близу предвидевше. радуйтеся апостольский личе, языков мрежницы, и ловцы человеков. радуйтеся мучеников соборе, от конец земли собравшиися во едину веру, и о той мук томления претерпевшии, и совершенне страдания венец приемшии. радуйтеся отцев наслаждение, своя телеса пощением истаявше, и умертвивше страсти плотския, ум божественным рачением вперисте, на небеса возлетесте, и со ангелы водворяющеся, восприемлете вечная благая. но о пророцы, апостоли, и мученицы с (л. со~д) постники, вас венчавшаго прилежно молите, избавитися от враг видимых и невидимых, в вере и любви совершающым присно честную память вашу.

*Слава: глас е~:*

Нынешнему торжеству стецемся вернии: предлагает ся и нам духовная трапеза, и чаша таинственная от сладких брашен, веселия исполнена мученических добродетелей. сии бо терпеливодушнии от конец земли, телесное всеразличным предавше ранам, Богу принесоша жертву словесну, всякий возраст: ови убо во главы усекаеми, овии же по хребту стружеми: друзии же рук отсечение и всех удов, вси вкупе святии Христовым страданием общницы быша. но венцы тем возмездие мук подавый Господи, во след тех жительствовати сподоби нас, яко человеколюбец.

*И ныне: Богородичен, глас тойже:*

Храм и дверь еси, палата и престол царев, Дево всечестная: еюже избавитель мой, Христос Господь, во тме спящым явися, солнце сый правды, просветити хотя, яже созда по образу своему рукою своею. темже всепетая, яко матерне дерзновение к нему стяжавшая, непрестанно моли спастися душам нашым.

*На %[стиховне%] стихиры воскресны. глас и~:*

Возшел еси на крест Иисусе, снизшедый с небесе: пришел еси на смерть животе безсмертный, к сущым во тьме свет истинный: к падшым всех воскресние, просвещение, и Cпасе наш, слава тебе. (л. со~д об.)

*Ины стихиры @восточны@{анатолиевы} по алфавиту.*

*Стих:*
Господь воцарися, в лепоту облечеся.

Христа славословим, воскресшаго от мертвых: душу бо и тело прием, страсти отобоюду отсече, пречистей убо души во ад сошедшей, егоже и плени: во гробе же истления не виде святое тело, избавителя душ наших.

*Стих:*
Ибо утверди вселенную, яже не подвижится.

Псалмы и песньми славословим Христе, от мертвых твое воскресние: имже нас свободил еси мучительства адова, и яко Бог даровал еси жизнь вечную, и велию милость.

*Стих:*
Дому твоему подобает святыня Господи, в долготу дний.

О Владыко всех непостижиме, творче небесе и земли, крестом пострадавый, мне безстрастие источил еси: погребение же прием, и воскрес во славе, совоскресил еси адама рукою всесильною. слава твоему тридневному востанию, имже даровал еси нам вечную жизнь, и очищение грехов, яко един благоутробен.

*Слава: глас з~:*

Приидите вернии, днесь лик совокупивше, благочестно торжествуим, и всех святых преславную и честную память славно почтим, глаголюще: радуйтеся апостоли славнии, пророцы, и мученицы, и священноначальницы. радуйтеся преподобных соборе и праведных. радуйтеся честных жен личе, и Христа о мире молите, победы на сопротивныя даровати, и душам нашым велию милость. (л. со~е)

*И ныне: Богородичен:*

Творец и избавитель мой, пречистая, Христос Господь из\ твоих ложесн прошед, в мя оболкийся, первыя клятвы адама свободи. темже ти, всечистая, яко божии матери же и Деве, воистинну вопием немолчно: радуйся ангельски, радуйся владычце, предстательство и покрове, и спасение душ наших.

*По трисвятом тропарь:*
Богородице Дево радуйся: *дважды. И святых единощи. И благословение хлебов. И чтение послания соборнаго иаковля.*

*Аще ли убо не творится бдение, на*
Господи воззвах: *воскресны г~: и @восточенъ@ {анатолиев} един, и святых на з~. Подобен:*
Всю отложивше:

*По трисвятом тропарь воскресен: Слава: святым: И ныне: Богородичен: писаны в начале утрени. И отпуст. На полунощнице канон троичный от октоиха, гласа.*

*В неделю всех святых на утрени,*

*на*
Бог Господь: *тропарь воскресный, глас и~.*

С высоты снизшел еси благоутробне, погребение приял еси тридневное, да нас свободиши страстей, животе и воскресение наше, Господи слава тебе.

*Слава: святым тропарь, глас д~:*

Иже во всем мире мученк твоих, яко багряницею и виссом кровьми церковь твоя украсившися, (л. со~е об.) теми вопиет ти Христе Боже: людем твоим щедроты твоя низпосли, мир жительству твоему даруй, и душам нашым велию милость.

*И ныне: Богородичен:*

Еже от века утаенное, и ангелом несведомое таинство, тобою, Богородице, сущым на земли явися Бог, в неслитном соединении воплощаемь, и крест волею нас ради восприим: имже воскресив первозданнаго, спасе от смерти душы нашя.

*По а~-м стихословии седален воскресен, глас и~:*

Воскресл еси из\ мертвых животе всех, и ангел света женам вопияше: престаните от слез, апостолом благовестите, возопийте поюще: яко воскресе Христос Господь, благоволивый спасти яко Бог, род человеческий.

*Стих:*
Воскресни Господи Боже мой:

Человецы Cпасе гроб твой запечаташа, ангел камень от дверей отвали: жены видеша воставша из\ мертвых, и тыя благовестиша учеником твоим в сионе, яко воскресл еси животе всех, и разрешишася узы смертныя: Господи слава тебе.

*Слава, и ныне: Богородичен:*

Иже нас ради рождейся от Девы, и распятие претерпев благий, испровергий смертию смерть, и воскресение явлей, яко Бог, не презри яже создал еси рукою твоею: яви человеколюбие твое милостиве, приими рождшую тя Богородицу, молящуюся за ны, и спаси Cпасе наш люди отчаянныя.

*И чтение во евангелии толковом.*
(л. со~з)

*По в~-м стихословии седален, глас и~.*

*Подобен:*
Повеленное тайно:

Белоносяй гавриил светел предста, яко в виде молнии, Христову гробу, и камень отвали от гроба, и страх велий содержаше твоя стражи, и внезапу пребыша вси аки мертви. от гроба стражей, и камене печати устыдитеся пребеззаконнии, разумейте, яко воскресе Христос.

*Другий седален. Подобен:*
Премудрости слова:

Воскрес от гроба яко воистинну, преподобным повелел еси женам проповедати востание апостолом, якоже писано есть: и скорый петр предста гробу, и свет во гробе зря ужасашеся. темже и видев плащаницы едины, кроме божественнаго тела, в нем лежащыя, со страхом возопи: слава тебе Христе Боже, яко спасаеши вся Cпасе наш, отчее бо еси сияние.

*Слава, и ныне: Богородичен [не седяще поем, но стояще и со страхом и благоговением глаголем] настоящий:*

О тебе радуется благодатная всякая тварь, ангельский собор, и человеческий род: освященный храме, и раю словесный, девственная похвало, из\ неяже Бог воплотися, и младенец бысть, прежде век сый Бог наш: ложесна бо твоя престол сотвори, и чрево твое пространнее небес содела. о тебе радуется благодатная, всякая тварь, слава тебе.

*И чтение во евангелии толковом.*

*По непорочнах тропари:*
Ангельский собор: (л. со~з об.)

*И по них впакои, глас и~:*

Мироносицы жизнодавца предстоящыя гробу, Владыку искаху в мертвых безсмертнаго, и радость благовещения от ангела приемшыя, апостолом возвещаху воскресе Христос Бог, подаяй мирови велию милость.

*Степенна, глас и~. Антифон а~:*

*От*
юности моея враг мя искушает, сластьми палит мя, аз же надеяся на тя Господи, побеждаю сего.

Ненавидящии сиона, да будут убо прежде исторжения яко трава: ссечет бо Христос выя их, усечением мук.

*Слава:*

Святым духом, еже жити всяческим: свет от света, Бог велик, со отцем поем ему, и словом.

*И ныне: тойже.*

*Антифон в~:*

Сердце мое страхом твоим да покрыется, смиреномудрствующее, да не вознесшееся отпадет от тебе всещедре.

На Господа имевый надежду, не устрашится тогда, егда огнем вся судити имать и мукою.

*Слава:*

Святым духом, всяк кто божественный видит, и предглаголет, чудодействует вышняя, в триех единаго Бога поя: аще бо и трисияет, единоначальствует божество.

*И ныне: тойже.*

*Антифон г~:*

Воззвах тебе Господи, вонми, приклони ми ухо (л. со~з) твое, вопиющу: и очисти прежде даже не возмеши мене отсюду.

К матери своей земли отходяй всяк, паки разрешается, прияти муки, или почести поживших.

*Слава:*

Святым духом, богословие единица трисвятая: отец бо безначален, от негоже родися сын безлетно, и дух сопрестолен, сообразен, от отца спросиявший.

*И ныне, тойже.*

*Антифон д~:*

Се ныне что добро, или что красно, но еже жити братии вкупе; в сем бо Господь обеща живот вечный.

О ризе своей, иже крины сельныя украшаяй повелевает, яко не подобает пещися.

*Слава:*

Святым духом, единовидною виною, вся содержатся мироподательне: Бог бо сей есть, отцу же и сынови единосущен господственне.

*И ныне, тойже.*

*Прокимен, глас и~:*
Воцарится Господь во век, Бог твой сионе в род и род. *Стих:*
Хвали душе моя Господа, восхвалю Господа в животе моем. Всякое дыхание: *Евангелие от матфеа воскресно, а~ утреннее, зачало рз~и:*
Единиинадесять ученицы: *От сего убо дне утренняя евангелиа воскресна начинаем чести по ряду.*

Воскресние Христово: *И псалом н~. Слава,*
Молитвами святых апостолов: *И ныне:*
Молитвами Богородицы: *Стихира, глас з~:*
Воскрес Иисус от гроба: (л. со~з об.)

*Каноны д~: воскресен со ирмосом на д~, крестовоскресен на два, и Богородице на два, и всем святым на з~.*

*%[Канон воскресенъ%], глас и~.*

*Песнь а~.*

*Ирмос:*
Колесницегонителя фараоня погрузи, чудотворяй иногда моисейский жезл, крестообразно поразив, и разделив море, Исраиля же беглеца, пешеходца спасе, песнь Богови воспевающа.

Всесильну Христову божеству како не дивимся; от страстей убо всем верным безстрастие и нетление точащу, от ребра же святаго источник безсмертия искапающу, и живот из\ гроба присносущный.

Яко благолепен женам ангел ныне явися, и светлыя нося естественныя образы невещественныя чистоты, зраком же возвещая свет воскресения, зовый: воскресе Господь.

*Богородичен:*

Преславная возглаголашася о тебе в родех родов, Бога слова во чреве вмещшая, чиста же пребывши Богородице Марие. темже тя вси почитаем, сущее по Бозе предстательство наше.

*%[Канон крестовоскресенъ%].*

*Ирмос:*
Воду прошед:

Взяшася врата болезненная, и ужасошася вратницы адовы, зряще в преисподнейшая сошедшаго, иже на высоте всех превыше естества.

удивишася чини ангельстии, зряще на престоле посаждено отчи падшее естество человеческое, затворенное в преисподних земли. (л. со~и)

*Ин канон %[пресвятей Богородице%].*

*Ирмос:*
Поим Господеви:

Пречистая Богородице, воплощшееся присносущное и пребожественное слово паче естества рождшая, поем тя.

Грозд тя живоносен, всемирнаго искапающь сладость спасения, Дева Христе роди.

*%[Канон всем святымъ%]. Глас и~.*

*егоже краестрочие:*
Святых всех многоименныя чины пою.

*Ирмос:*
Колесницегонителя фараоня:

Твоих святых воспевая чины, твоим светом души моей молитвами сих озаритися молюся: ты бо еси свет неприступный, неведения мрак отгоня, твоими светлостьми, слове божий светодавче Христе. *[Дважды.]*

Яко возвысился еси на древе, привлекл еси к твоему познанию языков все наследие Владыко, и светом уяснил еси святыя Троицы, апостолы святыми твоими, имиже мглу прелести отгнал еси.

Законоположением твоим Христе, увещаваеми твои апостоли, яже на земли вся благочестно отринуша, и светом благодати осветиша всю вселенную славнии, евангельски тя проповедающе.

*Слава:*

Радующеся мученицы, крест твой вземше, и честную страсть неуклонно подражающе, мучительскаго не убояшася прещения доблии, ни огня, ни меча, ни ран, но ниже глада, ниже смерти. (л. со~и об.)

*И ныне, Богородичен:*

Намерение мужеское Девы, всечистая восприемше яве: мученическая бо страдания неуклонно подражающе, и псаломски в след тебе, сыну твоему Дево, божественне срадующеся, всецарю приведошася.

*Катавасия:*
Отверзу уста моя:

*Песнь г~.*

*Ирмос:*
утверждей в начале небеса разумом, и землю на водах основавый, на камени мя Христе, заповедей твоих утверди, яко несть свят, паче тебе едине человеколюбче.

Осужденна бывша адама вкушением греха, плоти твоея спасительною страстию оправдал еси Христе: сам бо неповинен смертнаго искуса был еси безгрешне.

Воскресния свет возсия сущым во тме, и сени смертней седящым, Бог мой Иисус, и своим божеством крепкаго связав, сего сосуды расхитил есть.

*Богородичен:*

Херувим и серафим превышши явилася еси Богородице: ты бо едина прияла еси невместимаго Бога, в твоем чреве нескверная. темже тя вернии вси песньми чистая ублажаем.

*Ин.*

*Ирмос:*
Небеснаго круга верхотворче:

Отвергшагося прежде заповеди Господи, изриновенна мя суща от тебе сотворил еси, в негоже вообразився, послушанию же навык, себе паки наздал еси распятием.

Премудростию вся проуведевый Господи, и разумом твоим водрузивый преисподняя, не не сподобил еси (л. со~ф) снизхождением твоим слове божий, воскресити еже по образу твоему.

*Ин. Ирмос:*
Ты еси утверждение:

Даждь нам помощь твоими молитвами всечистая, прилоги отражающи лютых обстояний.

Еве праматери ты исправление была еси, начальника жизни мирови Христа Богородице рождши.

*Ин. Ирмос:*
утверждей в начале небеса:

Священством священным священницы и пастырие облекшеся, и то мудрственно окормивше Христу, достойно украсиша учительства слово, свыше воистинну обогатившеся. *[Дважды.]*

украсившеся удобреньми перваго добротворения, и явившеся яко непрелестная светила, онебесисте церковь, Христову святии, отинуду инаго ту различно украсивше. *[Дважды.]*

*Слава:*

Закону повинующеся твоему блаженных собори, многообразными добродетельми просветившеся: наследоваша обители небесныя Владыко, радующеся: иную бо иный, вси тыя достойно исполниша.

*Богородичен:*

*От*
чрева девственна, иже от Бога Бога слова родила еси нам Богомати, егоже Девы чистыя боголепно возлюбиша, и в след тебе вся сему яве последоваша.

*Седален, глас и~. Подобен:*
Премудрости слова:

Праотец, отец, патриарх, апостол, мученик, пророк, святителей, и преподобных твоих, постников и (л. со~ф об.) праведных же, и всякаго имене писаннаго в книзе жизни, святую память совершающе Христе Боже, всех подвизаем на молитву, молящеся: умири мир твой теми яко человеколюбец, да вси вопием ти: Боже прославляемый в совете святых твоих, ты еси воистинну прославивый достойно память их.

*Слава: тойже. И ныне: Богородичен:*

Небесную дверь и кивот, пресвятую гору, светлый облак воспоим, неопалимую купину, словесный рай, евы воззвание, вселенныя всея великое сокровище, яко спасение в ней соделася мирови, и оставление древних согрешений. сего ради вопием ей: молися сыну твоему, прегрешений оставление даровати, благочестно покланяющымся всесвятому рождеству твоему.

*Песнь д~.*

*Ирмос:*
Ты моя крепость Господи, ты моя и сила, ты мой Бог, ты мое радование, не оставль недра отча, и нашу нищету посетив. тем с пророком аввакумом зову ти: силе твоей слава человеколюбче.

Ты врага суща мя зело возлюбил еси, ты истощанием странным сошел еси на землю, благоутробне Cпасе, последняго моего досаждения не отвергся, и пребыв на высоте пречистыя твоея славы, прежде безчествованнаго прославил еси.

Кто зря Владыко, ныне не ужасается, страстию смерть разрушаему, крестом бежащее тление, и смертию ад богатства истощаваемый, божественною силою тебе распятаго; чудно дело человеколюбче. (л. с~п)

*Богородичен:*

Ты верных похвала еси безневестная, ты предстательнице, ты и прибежище христиан, стена и пристанище: к сыну бо твоему мольбы носиши всенепорочная, и спасаеши от бед, верою и любовию Богородицу чистую тебе знающыя.

*Ин.*

*Ирмос:*
услышах Господи:

На кресте тя пригвоздиша законопреступных дети, Христе Боже: имже спасл еси яко благоутробен, славящыя твоя страдания.

Воскрес от гроба, вся совоскресил еси сущыя во аде мертвыя, и просветил еси яко благоутробен, славящыя твое воскресние.

*Ирмос тойже.*

Клас возрастившая животворный, неоранная ниво, подающаго мирови жизнь, Богородице спасай поющыя тя.

Богородицу тя всечистая, просвещшиися вси проповедуем, солнце бо правды родила еси, приснодево.

*Ин. Ирмос:*
Ты моя крепость Господи:

Совокуплься собор святых твоих любовию, и тебе наслаждаяйся, истинно же и чисто в радости, лик неразрушаемый ангелом сликует, о тебе всевидче, Бозе всех и Господе. *[Дважды.]*

Юношески славнии священномученицы, мученическим венцем увязостеся, богодетельным помазанием, еже первее священства украшени пребогатии. темже сугубы венцы достойно приемше, со Христом вечно радуетеся.

Плотское мудрование все духу богоноснии воистинну (л. с~п об.) повинусте, постнически сего стремления неудержимая, постом увядивше: и ныне безстрастия светом просветившеся, мзды трудов приясте.

*Слава:*

Яко Христа мученицы первомученика, муки зело претерпесте, терпеливо же и доблественне, яко в чуждих страдальчествующе телесех славнии, и ныне царствия наследницы показавшеся, верным исцеления источаете.

*И ныне, Богородичен:*

Невеста божия была еси богородительнице, сего бо слово превечное, телесне родила еси нам: в немже и жены свято поживше, и страдальчествы всеразличными тобою украсившеся, праматернее падение исправиша.

*Песнь е~.*

*Ирмос:*
Вскую мя отринул еси от лица твоего свете незаходимый, и покрыла мя есть чуждая тма окаяннаго; но обрати мя, и к свету заповедей твоих пути моя направи, молюся.

Одеятися претерпел еси в багряницу, прежде страсти твоея Cпасе, поругаемь, первозданнаго покрывая без\ъобразное обнажение, и наг пригвоздился еси на кресте плотию, совлачая Христе ризу умерщвления.

*От*
персти смертныя, ты падшее мое паки наздал еси существо воскрес, и нестареющееся Христе устроил еси, явив паки якоже царский образ, нетления жизнь блистающ.

*Богородичен:*

Матрнее дерзновение, еже к сыну твоему имущи (л. сп~а) всечистая, сроднаго промышления еже о нас не презри, молимся, яко тебе и едину Христиане ко владыце, очищение милостивно предлагаем.

*Ин.*

*Ирмос:*
Просвети нас:

Настави нас силою креста твоего Христе: тем бо тебе припадаем, мир подаждь нам человеколюбче.

Окорми живот наш, яко преблагий, поющих твое востание, и мир подаждь нам человеколюбче.

*Ин.*

*Ирмос:*
утренююще вопием ти:

утоли нестерпимую бурю страстей моих, яже Бога рождшая, окормителя и Господа.

Служат рождеству твоему пречистая Богородице, ангельстии чинове и человеков собрание.

*Ин. Ирмос:*
Вскую мя отринул еси:

Предзрети, якоже пророцы божественнии, хотящая быти сподобистеся, и возжелесте благородию души очиститися житием чистым, о богоноснии, просвещаеми силою духовною. *[Дважды.]*

Лик святых ныне светится божественными дарованьми, иже прежде закона вси патриарси, пророцы, апостоли, и мученик собори, и постников, и учителей, и праведных, со священномученики. *[Дважды.]*

*Слава:*

Светящееся зряще твоих святых днесь собрание, твоею Cпасе светлостию, и свещами неугасаемыми благодати, твое божественное богатство благих и из\ъобилие воспеваем непрестанно человеколюбче. (л. сп~а об.)

*Богородичен:*

Предивное твое рождество возлюбивше жены пречестныя, красная жития нивочтоже вмениша всечистая, его едини рачительно желающе светлости и божественнаго осияния.

*Песнь з~.*

*Ирмос:*
Очисти мя Cпасе, многа бо беззакония моя, и из\ глубины зол возведи, молюся: к тебе бо возопих, и услыши мя Боже спасения моего.

Древом крепко низложи мя началозлобный: ты же Христе, вознесся на кресте, крепчае низложил еси, посрамив сего, падшаго же воскресил еси.

Ты ущедрил еси сиона, возсиявый от гроба, новаго вместо ветхаго совершив, яко благоутробен, божественною твоею кровию: и ныне царствуеши в нем во веки Христе.

*Богородичен:*

Да избавимся от лютых прегрешений мольбами твоими богородительнице чистая, и да улучим пречистая, божественное сияние, из\ тебе неизреченно воплощеннаго сына божия.

*Ин. Ирмос:*
Молитву пролию ко Господу:

Длани на кресте распростерл еси, исцеляяй неудержанно простертую во едеме руку первозданнаго, и твоею волею желчи вкусил, и спасл еси Христе, яко силен, славящыя твоя страдания.

Смерти избавитель вкуси древняго осуждения, яко да и тления царство разрушит: и во адская сшед воскреси, и спасе яко силен поющыя его воскресение. (л. сп~в)

*Ин. Ирмос:*
Ризу мне подаждь светлу:

Храм тя божий и кивот, и чертог одушевленный, и дверь небесную, Богородице, вернии возвещаем.

Требищем разрушитель, яко Бог, бывшее рождество твое Марие богоневесто, покланяемо есть со отцем и духом.

*Ин. Ирмос:*
Очисти мя Cпасе:

Яко честный избранный, положенный камень краеугольный, святии в сионе обретше тя Владыко, основание непоколебимое, избранное камение себе наздаша. *[Дважды.]*

Пронзенным твоим ребром, капли крове искапаша, с водою богодетельно, мир обновиша, и божественный собор святых всех благодетелю приздаша. *[Дважды.]*

*Слава:*

Поем всеблагочестно мученик облак божественный, благодатию просвещенный, и возсиявший светлее багряницею крове, и червленицею их твердаго страдания.

*Богородичен:*

Матрь всеистинную божию тя вси знаем, еюже естество женское избавльшееся, всенепорочная, о Христе предпострада, добродетели же всякия благочестно бысть исполнено.

*Кондак, глас и~:*

Яко начатки естества, насадителю твари, вселенная приносит ти Господи богоносныя мученики. тех молитвами в мире глубоце церковь твою, жительство твое, Богородицею соблюди многомилостиве.

*Икос:*

Иже по всей земли мучившиися, и на небеса (л. сп~в об.) преселившиися, иже страсти Христовы подражавшии, и страсти нашя отемлющии, зде днесь собираются, перворожденных показующе церковь, яко горния образ содержащу, и Христу вопиющу: Бог мой еси ты, Богородицею соблюди мя, многомилостиве.

*И чтем пролог.*

*Синаксарь в неделю всех святых.*

*Стихи:*
Господа моего вся пою други:

Аще же кто хотя ко всем да идет.

В тойже день в неделю по пятдесятнице, иже повсюду вселенныя, во асии, ливии и европии, севере же и юзе, святых всех праздник празднуем: егоже убо по всесвятаго духа сошествии божественнии отцы наши узакониша совершати, аки бы образ некий показующе, яко всесвятаго духа пришествие, сицевая апостолы действова, освятившее и упремудрившее иже от нашего смешения, в наполнение отпадшаго онаго чина ангельскаго, сих уставившее, и Богу Христом приведшее. овех убо мучением и кровию, овех же добродетельным житием и пребыванием, и яже паче естества соделовает. Сходит убо дух святый в виде огня, естеством горнейшее имеяй преложение: восходит же к горним персть, естеством долу преложна сущи, и наше смешение, прежде вмале убо приятая, и обоженная богом словом плоть, вознесенная, и одесную отчи славы седшая. Ныне же и всех влечет хотящих, яко обетование, якоже Богу слову показующу примирения дела, и некий намеренный конец, еже к нам плотию пришествия его и смотрения, якоже древле отриновенныя в соединение и дружество приводит божие, незнающыя от язык люди, человеческаго естества аки некия начатки приносящаго Богу, иже в нем различно благоискусившихся. По единому убо образу, сице всех святых празднуем праздник: по второму же, понеже мнози убо Богу (л. сп~г) благоугодиша добродетели ради крайния, и инообразно без\ъименитии от человек быша: или и за некая негли человеческая, многу же обаче славу от Бога имуще. Или яко мнози убо по Христе жительствоваша во индии, и египте, и аравии, междоречии же и фригии, и иже выше евксина моря: еще же и во всем западе, даже и до самех вретанийских островов, и просто рещи, в востоце и западе. Не бяше же подобно сих всех якоже подобает почести, ради безчисльства, якоже церковный прият обычай: да убо еже от онех всех помощь приимем, идеже кто на земли Богу благоугоди. Инако же: и будущих ради, негли святых всех праздник божественнии отцы праздновати узакониша: всех же, иже прежде и послежде, явленных же и неявленных, во елицех дух святый вселивыйся освяти, почитающе и свосприемлюще. Или и третие, подобаше по части на кийждо день празднуемыя святыя, и во един собрати день да явится, яко о едином Христе подвизашася, и вси тожде добродетели текоша поприще. И тако вси яко единаго Бога раби достойно венчани быша, церковь сии составиша, горний мир вознаполняюще, поощряюще же и нас равный подвиг сим творити, различен сущ и многовиден, к по елику же кождо имать силы, всем усердием тщатися. Сим убо, иже от века святым всем, лев приснопамятный и премудрый царь храм превелий и предобрый созда, близу же есть сей святых апостол храма внутрь константиня града: прежде убо, якоже глаголют, феофане жене его первее сего созидаяй, угодившей Богу в конец. И еже преславное посреде молв и царствий внутрь: и понеже приобщи намерение свое церкви, не обрете ея покоренныя воли своей, ниже восхоте мудрования его, глаголющи: яко не лепо есть ону, яже вчера недавно растлевашеся царским мечтанием, и пищею, внезапу почитати толико, якоже созидати ей сицевый храм великолепный, и изрядный, и ниже время даяше е, аще и благоугоди Богу. Тогда премудрейший царь соборным хотением всея церкве, великий (л. сп~г об.) храм, иже созда, посвяти всем святым вселенныя, глаголя: аще и феофана есть свята, да сопричтется со всеми святыми. И сего ради аз мню, яко отселе прият начало праздноватися сей праздник, внегда бяше и прежде. Сего ради положиша и последи всех праздников, окрест вся праздники лета состягаяй, и заключаяй аки ограждением. Зане церковное уставление и благочиние, аще и прежде многаго начася, и помале прихождаше в доброе уставление, якоже подобаше: но во дни сего царя уставиша в совершенное, и из\ъобразиша чином, иже днесь есть. Триодь убо, вкратце рещи, обдержит внутрь с великим прилежанием, елика Бог сотвори нас ради неизреченными словесы. Падение диаволе с небесе, первою притчею изгнание адамово, и преступление: еже нас ради Бога слова смотрение все, и како на небеса святым духом паки взыдохом, и испадший оный чин исполнихом, еже святыми всеми познавается. Ведомо же буди, яко вся ныне празднуем, елика благодатно освяти дух святый: глаголю убо высочайшыя и освящательныя умы, девяти яве чинов: Праотцы и патриархи, пророки и священныя апостолы, мученики и священноначальники, священномученики и преподобномученики, преподобныя и праведныя, и вся святых жен ликования, и иныя вся без\ъименитыя святыя, с нимиже да будут и хотящии быти. Прежде же всех, и во всех, и со всеми, святых святую, пресвятую, и тех пребезсравнительно лучшую ангельских чинов, госпожу нашу и владычцу, Богородицу Марию приснодеву: еяже молитвами Христе Боже, и всех от века святых твоих, помилуй и спаси нас, яко един благ и человеколюбец.

*Песнь з~.*

*Ирмос:*
Божия снизхождения огнь устыдеся в вавилоне иногда. сего ради отроцы в пещи, радованною ногою яко во цветнице ликующе, пояху: благословен еси Боже отец наших. (л. сп~д)

Славное истощание, божественное богатство твоея нищеты Христе, удивляет ангелы, на кресте зрящыя тя пригвождаема, за еже спасти верою зовущыя: благословен Бог отец наших.

Божественным твоим сошествием света исполнил еси преисподняя, и тма прогнана бысть прежде гонящая: отонудуже воскресоша иже от века юзницы, зовуще: благословен Бог отец наших.

*Троичен.*

Всех убо Господа, единаго же единому единородному сыну православно отца богословяще, тя возвещаем, и единаго ведяще от тебе исходяща духа праваго, соестественна и соприсносущна.

*Ин. Ирмос: От*
иудеи:

Спасение соделал еси посреде вселенныя, пророчески Боже: на древо бо вознесен быв, вся призвал еси верою зовущыя: отец наших Боже благословен еси.

Воскрес от гроба якоже от сна щедре, всех избавил еси от тли, тварь же уверяется апостолы проповедающими востание: отцев Боже благословен еси.

*Ирмос тойже.*

*От*
девственнаго ложесна воплощся, явился еси на спасение наше. темже твою матерь ведяще Богородицу, благодарственно зовем: отцев Боже благословен еси.

Жезл прорастила еси Дево от корене иессеова, всеблаженная, плод цветоносящий спасительный, верою сыну твоему зовущым: отцев Боже благословен еси. (л. сп~д об.)

*Ин. Ирмос:*
Божия снисхождения:

Святых чинове, во святых почивающаго немолчно поюще, сладости божественныя ныне наслаждаются, и радующеся ликуют поюще: благословен Бог отец наших.

Божественными сияньми трисолнечнаго светопролития, честне святых собори осиявшеся, единицу тричисленную богословят, отца безначальна, и сына благочестно, и духа святаго.

Неизреченною славою твоею, егда явишися Боже посреде богов, достойная подая, и дары раздая, и венцы дая, тогда Cпасе сподоби пети тебе: благословен Бог отец наших.

*Слава:*

Радующеся поим святых всех собор, отвсюду собравшихся, и роды вкупе и достоинства, и жительства и с ними поем: благословен Бог отец наших.

*И ныне: Богородичен:*

Марию пречистую, и пресвятую богородительницу, отроковицы вся, лик божественный купно составивше, велегласно радующеся возопийте: радуйся, радости источник нам источающая.

*Песнь и~.*

*Ирмос:*
Седмерицею пещь халдейский мучитель богочестивым неистовно разжже: силою же лучшею спасены сия видев, творцу и избавителю вопияше: отроцы благословите, священницы воспойте, людие превозносите во вся веки.

Ии~сова божества пребожественная сила в нас боголепно (л. сп~е) возсияла есть: плотию бо вкушь за всех смерть крестную, разруши адову крепость. егоже непрестанно отроцы благословите, священницы воспойте, людие превозносите во вся веки.

Распныйся воста, великовыйный паде, падый и сокрушенный исправися, тля отвержена бысть и нетление процвете: жизнию бо мертвенное пожерто бысть. отроцы благословите, священницы воспойте, людие превозносите во вся веки.

*Троичен:*

Трисветлое божество, во единой сияющее зари, от единаго триипостаснаго естества, родителя безначальна, единоестественно же слово отцу, и сцарствующаго единосущнаго духа, отроцы благословите, священницы воспойте, людие превозносите во вся веки.

*Ин. Ирмос:*
Победители мучителя:

На древе руце мне простерша, обнаженнаго мя призывающа, своею благообразною согреяти наготою, благословите вся дела Господа, и превозносите его во веки.

Из\ преисподняго ада вознесша мя падшаго, и высокопрестольною славою родителя почетшаго, благословите вся дела Господа, и превозносите его во веки.

*Ин.*

*Ирмос:*
Царя небеснаго:

Сопротивных разжженныя и пламеновидныя на нас угаси стрелы, яко да поем тя чистая, во вся веки.

Преестественне содетеля и Cпаса, Бога слова родила еси Дево: темже тя поем во вся веки. (л. сп~е об.)

*Ин.*

*Ирмос:*
Седмерицею пещь:

Радуйтеся мученицы, пророцы, апостоли, священномученик честный соборе: праведных, преподобных же и учителей божественный личе, с мироносицами женами сладкопоюще: отроцы благословите, священницы воспойте, людие превозносите во вся веки.

Яже паче ума светлостию, насыщаеми святии божественнаго веселия, и радости исполняеми, бози бываете, к Богу приближением, богодетельным светлостем общающеся, и славы неизреченныя просветившеся лучами, Христа превозносите во вся веки.

Благословим отца, и сына, и святаго духа, Господа.

Явившеся святии яко звезды многосветлыя, церковное небо уясняете различными дарованьми и различными добротами, в правде, целомудрии, мужестве, разуме: Владыку священницы воспойте, людие превозносите во вся веки.

*И ныне:*

С веселием вся жены богомудрыя, скончавшыяся, поют духом Деву пречистую, истинную матерь божию, от клятвы праматере евы нас избавившую, благоговейно предстояще, тоя воспойте плод во веки.

Хвалим, благословим, покланяемся Господеви, поюще и превозносяще во вся веки.

*Катавасиа:*
отроки благочестивыя:

*Таже поем:*
Честнейшую херувим:

*Песнь ф~.*

*Ирмос:*
ужасеся о сем небо, и земли удивишася концы, яко Бог явися человеком плотски, и чрево (л. сп~з) твое бысть пространнейшее небес. тем тя Богородицу, ангелов и человек чиноначалия величают.

Божественным и безначальным естеством прост сый, сложился еси приятием плоти, в тебе самом сию составив слове божий, и пострадав яко человек, пребыл еси кроме страстей, яко Бог. темже тя во двою существу нераздельно и неслиянно величаем.

отца по существу божественному, якоже естеством быв человек, рекл еси Бога, вышний рабом снизходя: воскрес от гроба, благодатию отца земнородных положь, иже по естеству Бога же и Владыку: с нимже тя вси величаем.

*Богородичен:*

Явилася еси, о Дево Мати божия, паче естества рождши плотию Бога слова, егоже отец отрыгну от сердца своего, прежде всех век яко благ, егоже ныне и телес превышша разумеем, аще и в тело облечеся.

*Ин. Ирмос:*
устрашися:

Божия тя естеством убо сына, зачатаго во утробе свемы Богоматре, и бывшаго нас ради человека, и зряще тя на кресте, естеством убо страждуща человеческим, безстрастна же яко Бога пребывающа величаем.

Разрушися тма дряхлая, от ада бо возсия солнце правды Христос, земли просвещая вся концы, сияя божества светом небесный человек, Бог земный, егоже во двою естеству величаем.

*Ин. Ирмос:*
Воистинну Богородицу:

Радости и веселия исполнь есть память твоя, (л. сп~з об.) приступающым исцеления точащи, и благочестно Богородицу тя возвещающым.

псалмы тя воспеваем благодатная, и немолчно, еже радуйся, приносим: ты бо источила еси всем радость.

*Ин. Ирмос:*
ужасеся о сем небо:

Надеждею и любовию вооруженно, и верно огражденно счинение избранных, вся мучителей прещения, муки, и раны радующеся претерпеша, благославно от Христа обогатившеся, победотворящаго в страданиих истины первомученики.

Пристанище спасения, крестителя, апостолы, пророки и мученики с постники, божественныя учители и священники, патриархов же собрание, и священномученики благославныя, жены боголюбивыя, преподобныя и праведныя ныне достойно восхвалим.

*Слава:*

огнем искусившеся искушений, и сластьми не прельстившеся радуетеся чисте, престолу владычню световидному предстояще, славнии собори святых на небесех, разрешившымся зерцалом, сени же мимошедшей истинными явленьми.

*И ныне: Богородичен:*

Явилася еси разстоящымся совокупительная: тобою бо ангелом единосельницы на небесех человецы быша воистинну, и свидетельствуют чинове всех святых, ныне с ними поюще твое рождество Дево Богородице, в вечных песнех.

*Катавасиа:*
Всяк земнородный:

Свят Господь Бог наш: *поем по гласу.*
(л. сп~з)

*Таже ексапостиларий воскресен:*

Со ученики взыдем на гору галилейскую, верою Христа видети, глаголюща власть прияти вышних и дольних: научимся, како учит крестити, во имя отца, и сына, и святаго духа, языки вся, и спребывати учеником, якоже обещася до скончания.

*Слава:*

*Светилен всем святым. Подобен:*

Крестителя и предтечу, апостолы, пророки, мученики, священноначальники же, постники и преподобныя, священномученики, купно боголюбивыя жены и праведныя вся, и ангелов чины, должно песньми увязем молящеся, славу сих получити от Христа Cпаса.

*И ныне, Богородичен:*

Иже горе прославляемый божественне от ангелов, от недр отчих, пречистая, не отступль неизреченно, с дольними поживе: ты же сего была еси спасения ходатаица, от чистых твоих кровей сему чистая, паче слова плоть заимодавши. егоже моли рабом твоим избавление дати прегрешений.

*На %[хвалитехъ%],*
Всякое дыхание: *поставим стихов и~, и поем %[стихиры воскресны%], глас и~:*

Господи, аще и судилищу предстал еси от пилата судимый, но не отступил еси от престола со отцем седя: и воскрес из\ мертвых, мир свободил еси от работы чуждаго, яко щедр и человеколюбец.

Господи, аще и яко мертва во гробе иудеи положиша: но яко царя спяща воини тя стрежаху, и яко (л. сп~з об.) живота сокровище, печатию печаташа: но воскресл еси, и подал еси нетление душам нашым.

Господи, оружие на диавола крест твой дал еси нам: трепещет бо и трясется, не терпя взирати на силу его: яко мертвыя возставляет, и смерть упраздни. сего ради покланяемся погребению твоему и востанию.

Ангел твой Господи, воскресние проповедавый, стражи убо устраши, женам же возгласи глаголя: что ищете живаго с мертвыми; воскресе Бог сый, и вселенней жизнь дарова.

*Ина стихира @восточная@{анатолиева} тогожде гласа:*

Пострадал еси крестом, безстрастный божеством, погребение приял еси тридневное, да нас свободиши от работы вражия, и обезсмертив оживотвориши нас Христе Боже, воскреснием твоим человеколюбче.

*Ины стихиры всем святым, глас д~.*

*Подобен:*
Яко добля:

Святыя Господь иже на земли удиви: того бо раны и страдания в плоти восприяша, в сих красящеся, и божественными удобреньми явленно удобряеми: яже воспоим яко неувядающыя цветы, яко звезды непрелестныя церкве, яко вольная заколения.

*Стих:*
Воззваша праведнии, и Господь услыша их.

С пророки апостоли, с преподобными учителие, со священномученики вси праведнии, и жен пострадавшее, и любовию постившееся святых множество, и праведных чинове, да восхвалятся священными песньми, яко горняго царствия наследницы, яко рая жителие.

*Стих:*
Дивен Бог во святых своих:

Иже землю онебесившии добродетелей светлостию, (л. сп~и) иже Христову смерть подражавшии, безсмертия ходатайственный путь шествовавшии, иже страсти человеком рукодействием благодати очистившии, иже во всем мире единодушно страдальчествовавшии, доблественне да восхвалятся мученицы.

*Слава: стихира утренняя евангельская, а~-я. Глас а~:*

На гору учеником идущым за земное вознесение, предста Господь: и поклонившеся ему, и данныя власти везде научившеся, в поднебесную посылахуся проповедати еже из\ мертвых воскресение, и еже на небеса вознесение: имже и во веки спребывати неложный обещася Христос Бог и Спас душ наших.

*И ныне:*
Преблагословенна еси Богородице Дево: *Славословие великое. По трисвятом тропарь воскресен точию, ектении: и отпуст. И час а~-й в притворе: и поучение студитово: и совершенный отпуст.*

*На %[литургии%] блаженна воскресна гласа, на д~. Глас и~:*

Помяни нас Христе Cпасе мира, якоже помянул еси разбойника на древе, и сподоби всех едине щедре, небеснаго царствия твоего.

На древе пригвождся Cпасе наш волею, древом адама от клятвы избавил еси, воздавая, яко щедр еже по образу, и рая вселение.

Слыши адаме, и радуйся со евою, яко обнаживый древле обоих, и прелестию вземый плененны нас, крестом Христовым упразднися.

Днесь Христос воскресе от гроба, всем верным подая нетление, и радость обновляет мироносицам по страсти и востании. (л. сп~и об.)

*И от канона всех святых песнь з~, на д~.*

*Прокимен апостола, глас и~:*
Помолитеся, и воздадите Господеви Богу нашему. *Стих:*
Ведом во иудеи Бог, во Исраили велие имя его. *И святым, глас д~:*
Дивен Бог во святых своих, Бог Исраилев. *Апостол ко евреом, зачало т~а:*
Святии вси верою: *Аллилуиа, глас д~:*
Воззваша праведнии, и Господь услыша их. *Стих:*
Многи скорби праведным, и от всех их избавит я Господь. *Евангелие матфеа, зачало л~и:*
Всяк иже исповесть мя пред\ человеки: *Причастный:*
Хвалите Господа с небес: *Другий:*
Радуйтеся праведнии о Господе:

*На трапезе утешение братии, готовящымся к постному подвигу.*

[зри] *%[Подобает ведати: аще храм всех святыхъ%]: На малей и велицей вечерни, и на утрени, и на литургии, подобне поем, якоже случится в неделю великаго святаго. емуже бывает бдение. Точию на утрени поем полиелей.*

*По полиелеи:*

Величаем вас апостоли, мученицы, пророцы, и вси святии, и чтим святую память вашу: вы бо молите о нас Христа Бога нашего.

*псалом избранный:*
Блажен муж бояйся Господа: *И седален святым, писан в каноне по г~-й песни. Степенна гласа. Прокимен:*
Всякое дыхание: *И евангелие святым.*
Воскресение Христово: *и псалом н~. Слава:*
Молитвами всех святых: *И ныне:*
Молитвами Богородицы: *Вместо*
Воскрес Иисус: *стихира всем святым, кую волиши. Канон воскресен со ирмосом на д~, и Богородицы на в~, и святым на и~. И прочее, якоже предписася.*

*Конец, и Богу слава.*

