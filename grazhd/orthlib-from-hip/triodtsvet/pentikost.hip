<::лат> OCR:

<::рус> Библиотека святоотеческой литературы

<::лат> http://orthlиb.rу

<::слав>

(л. сл~з)

*Неделя святыя пентикостии.*

*В субботу вечера,*

*на малей вечерни,*

*на*
Господи воззвах: *поставим стихи д~. И поем стихиры, глас а~:*

Пятдесятницу празднуим, и духа пришествие, и предложение обещания, и надежди исполнение, и таинство елико, яко велико же и честно. темже вопием ти: содетелю всех Господи, слава тебе.*[Дважды.]*

Языками инородных обновил еси Христе, твоя ученики, да теми тя проповедят безсмертнаго слова и Бога, подающаго душам нашым велию милость.

Вся подает дух святый, точит пророчествия, священники совершает, некнижныя мудрости научи, рыбари богословцы показа, весь собирает собор церковный: единосущне, и сопрестольне отцу и сыну, утешителю, слава тебе.

*Слава, и ныне: глас и~:*

Егда духа твоего послал еси Господи, седящым апостолом, тогда еврейския дети зряще ужасахуся ужасом: слышаху бо я вещающя иными странными языки, (л. сл~з об.) якоже дух подаваше им: невежди бо суще умудришася, и языки в веру уловивше, божественная ветийствоваху. темже и мы вопием ти: иже на земли явлейся, и от прелести спасый нас, Господи слава тебе.

*На %[стиховне%] самогласны, глас в~:*

Видехом свет истинный, прияхом духа небеснаго, обретохом веру истинную, нераздельней Троице покланяемся: та бо нас спасла есть.

*Стих:*
Сердце чисто созижди во мне Боже:

Во пророцех возвестил еси нам путь спасения, и во апостолех возсия Cпасе наш, благодать духа твоего. ты еси Бог первый, ты и по сих, и во веки ты еси Бог наш.

*Стих:*
Не отвержи мене от лица твоего:

Во дворех твоих воспою тя Cпаса мира, и преклонь колена, поклонюся твоей непобедимей силе, вечер, и утро, и полудне, и на всякое время благословлю тя Господи.

*Слава, и ныне: глас тойже:*

Троицу единосущную песнословим, отца и сына, со святым духом: тако бо проповедаша вси пророцы, и апостоли с мученики.

Ныне отпущаеши: Трисвятое. Пресвятая Троице. отче наш: Яко твое есть царство: *Отпустительный тропарь, глас и~:*
Благословен еси Христе Боже наш: *И прочее обычно.*

*И отпуст.*
(л. сл~и)

*На велицей вечерни,*

*обычное стихословие. На*
Господи воззвах: *поставим стихов и~. И поем стихиры самогласны г~ первыя, повторяюще первую. Таже е~, втораго гласа, повторяюще первую.*

*Глас а~:*

Пятдесятницу празднуим, и духа пришествие, и предложение обещания, и надежди исполнение, и таинство елико, яко велико же и честно. темже вопием ти: содетелю всех Господи, слава тебе. *[Дважды.]*

Языками инородных обновил еси Христе, твоя ученики, да теми тя проповедят безсмертнаго слова Бога, подающаго душам нашым велию милость.

Вся подает дух святый, точит пророчествия, священники совершает, некнижныя мудрости научи, рыбари богословцы показа, весь собирает собор церковный. единосущне и сопрестольне отцу и сыну, утешителю, слава тебе.

*Глас в~:*

Видехом свет истинный, прияхом духа небеснаго, обретохом веру истинную, нераздельней Троице покланяемся: та бо нас спасла есть. *[Дважды.]*

Во пророцех возвестил еси нам путь спасения, и во апостолех возсия Cпасе наш, благодать духа твоего: ты еси Бог первый, ты и по сих, и во веки ты еси Бог наш.

Во дворех твоих воспою тя Cпаса мира, и преклонь колена, поклонюся твоей непобедимей силе, вечер, и утро, и полудне, и на всякое время благословлю тя Господи. (л. сл~и об.)

Во дворех твоих Господи, вернии колена душ и телес преклонше, воспеваем тя безначальнаго отца, и собезначальнаго сына, и соприсносущнаго и пресвятаго духа, просвещающаго и освящающаго душы нашя.

Троицу единосущную песнословим, отца и сына, со святым духом: тако бо проповедаша вси пророцы, и апостоли с мученики.

*Слава, и ныне: глас и~. Творение льва владыки:*

Приидите людие, триипостасному божеству поклонимся, сыну во отце, со святым духом: отец бо безлетно роди сына соприсносущна и сопрестольна, и дух святый бе во отце, с сыном прославляемь: едина сила, едино существо, едино божество. емуже покланяющеся вси глаголем: святый Боже, вся содеявый сыном, содейством святаго духа: святый крепкий, имже отца познахом, и дух святый прииде в мир: святый безсмертный, утешительный душе, от отца исходяй, и в сыне почиваяй: Троице святая, слава тебе.

*Вход.*
Свете тихий: *Прокимен дне, и чтения.*

*Числ чтение. [Глава а~и.]*

Рече Господь к моисею: собери ми седмьдесят мужей от старец Исраилевых, ихже ты сам веси, яко сии суть старцы людей, и книжники их: и приведеши их в сень свидения, и станут ту с тобою. И сниду и возглаголю тамо с тобою, и отиму от духа сущаго в тебе, и возложу на них, и пособствуют с тобою стремления людей, и не поводиши их ты един. И собра моисей седмьдесят мужей от старец людей, и (л. сл~ф)постави их окрест сени. И сниде Господь во облаце, и глагола моисею, и взят от духа иже в нем, и положи на седмидесяти мужей старец: а якоже почи дух на них, и прорекоша в стану, и ктому не приложиша. И осташа два мужа в стану, имя единому елдад, и имя второму модад, и почи на них дух: и сии беша от написанных, и не приидоша в сень, и пророчествоваста в стану. И притек юноша возвести моисею, и рече ему, глаголя: елдад и модад пророчествуета в стану. И отвещав иисус сын навин, предстояй моисею, избранный его, рече: господи моисее, возбрани има. И рече ему моисей: не ревнуеши ли ты мне; и кто даст всем людем господним быти пророки, егда даст Господь духа своего на них;

*Пророчества иоилева чтение. [Глава в~.]*

Тако глаголет Господь: чада сионова радуйтеся, и веселитеся о Господе Бозе вашем: яко даде вам брашна в правду, и одождит вам дождь ранный и поздный, якоже прежде. И наполнятся гумна пшеницы, и излиются точилия вина и елеа. И вдам вам вместо лет ихже поядоша прузи и гусеницы, и ржа и хрустове, сила моя великая, юже послах на вы. И снесте ядуще и насытитеся, и похвалите имя Господа Бога вашего, иже сотвори свыше чудеса: и не постыдятся людие мои в век. И разумеете, яко посреде Исраиля аз есмь, и аз Господь Бог ваш, и несть иного разве мене: и не постыдятся ктому людие мои в век. И будет по сих, излию от духа моего на всякую плоть, (л. сл~ф об.) и прорекут сынове ваши и дщери вашя, и старцы ваши сония видят, и юноши ваши видения узрят. Ибо на рабы моя, и на рабыни моя во дни оны излию от духа моего, и прорекут. И дам чудеса на небеси горе, и знамения на земли низу, кровь и огнь, и курение дыма. Солнце преложится во тму, и луна в кровь, прежде пришествия дне господня великаго и страшнаго. и будет всяк, иже аще призовет имя господне, спасется.

*Пророчества иезекиилева чтение. [Глава л~з.]*

Тако глаголет Господь: прииму вас от язык, и соберу вы от всех язык странных, и введу вы в землю вашу, и окроплю на вы чистую воду, и очиститеся от всех нечистот ваших, и от всех идол ваших, и очищу вы. И дам вам сердце новое, и дух новый дам вам, и отиму сердце каменное от плоти вашея, и дам вам сердце плотяное, и дух мой дам в вас: И сотворю, да во оправданиих моих ходите, и судьбы моя сохраните, и сотворите. И вселитеся в землю, юже дах отцем вашым, и будете ми в люди, и аз буду вам в Бога.

*На литии стихиры самогласны г~, втораго гласа:*

Во пророцех возвестил еси нам путь спасения, и во апостолех возсия Cпасе наш, благодать духа твоего. ты еси Бог первый, ты и по сих, и во веки ты еси Бог наш.

Во дворех твоих воспою тя Cпаса мира, и преклонь колена, поклонюся твоей непобедимей силе, вечер, (л. с~м) и утро, и полудне, и на всякое время благословлю тя Господи.

Во дворех твоих Господи, вернии, колена душ и телес преклонше, воспеваем тя безначальнаго отца, и собезначальнаго сына, и соприсносущнаго и пресвятаго духа, просвещающаго и освящающаго душы нашя.

*Слава, и ныне: глас и~:*

Егда духа твоего послал еси Господи, седящым апостолом, тогда еврейския дети зряще ужасахуся ужасом: слышаху бо я вещающя иными странными языки, якоже дух подаваше им. невежди бо суще умудришася, и языки в веру уловивше, божественная витийствоваху. темже и мы вопием ти: иже на земли явлейся, и от прелести спасый нас, Господи слава тебе.

*На %[стиховне%] стихиры самогласны, глас з~:*

Не разумеюще языцы Господи, пресвятаго духа на апостолы твоя бывшия силы, изменение язык пиянство быти мняху. мы же утвердившеся о них, непрестанно сице глаголем: духа твоего святаго не отими от нас, молим ти ся человеколюбче.

*Стих:*
Сердце чисто созижди во мне Боже:

Господи, святаго духа нашествие, апостолы твоя исполнившее, иными языки глаголати устрои. темже преславное, неверным убо пиянство мняшеся, верным же ходатайственно спасения: егоже сияния и нас сподоби, молим ти ся человеколюбче. (л. с~м об.)

*Стих:*
Не отвержи мене от лица твоего:

Царю небесный, утешителю, душе истины, иже везде сый, и вся исполняяй, сокровище благих, и жизни подателю, прииди и вселися в ны, и очисти ны от всякия скверны, и спаси блаже душы нашя.

*Слава, и ныне: глас и~:*

Языцы иногда размесишася, дерзости ради столпотворения: языцы же ныне умудришася, славы ради боговедения. тамо осуди нечестивыя погрешением: зде просветил есть Христос рыбари духом. тогда упразднися безгласие к мучению: ныне обновляется согласие ко спасению душ наших.

*Отпустительный тропарь, глас и~:*

Благословен еси Христе Боже наш, иже премудры ловцы явлей, низпослав им духа святаго, и теми уловлей вселенную, человеколюбче слава тебе. *[Трижды.]*

*Таже благословение хлебов. И чтение деяний святых апостол.*
[зри] *Аще ли не будет бдения: По*
Ныне отпущаеши: *тропарь праздника единожды. На повечерии, по*
Достойно: *и по трисвятом, кондак праздника. Полунощницу поем по обычаю.*

*Канон глаголем троичен во октоихе, гласа.*

*На утрени,*

*на*
Бог Господь: *тропарь праздника, трижды.*

*По а~-м стихословии седален, глас д~.*

*Подобен:*
удивися иосиф:

Попразднственный вернии, и конечный праздник празднуим светло, сей есть пятдесятница, обещания (л. см~а) исполнение и предложения: в сей бо огнь утешителев сниде на землю, яко в виде язык, и ученики просвети, и сия неботаинники показа. свет прииде утешителя, и мир просвети. *[Дважды.]*

*И бывает чтение в толковании иоанна, Слово и~:*
В последний день: *надвое.*

*По в~-й кафисме седален, глас и~ подобен тойже:*

Духа источник пришед на землю, во огненныя реки разделяяся мысленно, апостолы орошаше просвещая: и бысть им облак орошаяй огнь, просвещаяй тех, и одождяяй пламень, имиже мы прияхом благодать, огнем же и водою. свет прииде утешителя, и мир просвети. *[Дважды.]*

*И чтение. По полиелеи седален, глас и~. Подобен:*
Повеленное тайно:

По востании Христе, еже от гроба, и еже к высоте небесной божественном вознесении, боговидцем славу твою низпослал еси щедре, духа праваго обновивый учеником. темже яко гусль мусикийская, всем уяснися божественным бряцалом тайно Cпасе глашения, и смотрение твое. *[Дважды.]*

*И чтение в богослове. Степенна, а~-й антифон д~-го гласа. Прокимен, глас д~:*
Дух твой благий наставит мя на землю праву. *Стих:*
Господи услыши молитву мою, внуши моление мое. Всякое дыхание: *Евангелие иоанна, зачало кс~е:*
Сущу позде: *Конец:*
Имже держите, держатся.

Воскресние Христово: *не глаголем, но абие псалом н~. Таже, Слава:*
Молитвами апостол: *И ныне:*
Молитвами Богородицы: *Таже стих:*
(л. см~а об.) Помилуй мя Боже: *Стихира, глас з~:*
Царю небесный:

*Канона праздника два. Ирмосы обою канонов по дважды, а тропари на в~и. Последи же един лик, а~-й ирмос: и другий лик, другий ирмос.*

*Канон,*

*егоже краестрочие:*
Пятдесятницу празднуим.

*Творение космы монаха. Глас з~.*

*Песнь а~.*

*Ирмос:*
Понтом покры фараона с колесницами сокрушаяй брани мышцею высокою, поим ему, яко прославися.

Делом, якоже древле учеником обещал еси, утешителя духа пославый Христе, возсиял еси миру свет человеколюбче.

Законом древле проповеданное и пророки, исполнися: божественнаго бо духа днесь всем верным благодать излияся.

*Иный канонъ*

*иамвический, творение кир иоанна арклийскаго. Глас д~.*

*Песнь а~.*

*Ирмос:*
Божественным покровен медленоязычный мраком, извитийствова богописанный закон: тину бо оттряс очесе умнаго, видит сущаго, и научается духа разуму, хваля божественными песньми.

Рекоша чистая и честная уста: разлучения вам не будет, о друзи! аз бо на отчем вышнем престоле (л. см~в) соседя, излию духа, возсияти желающым благодать независтную.

Предел прешедшее истиннейшее слово, тихообразно совершает сердце: дело бо скончав, возвесели други, дыханием нужным и огненными языки, подав духа Христос, якоже обещася.

*Катавасиа:*
Понтом покры: Божественным покровен:

*Песнь г~.*

*Ирмос:*
С высоты силою, учеником Христе, дондеже облецетеся, рекл еси, седите во иерусалиме: аз же яко мене, утешителя иного, духа моего же и отча послю, в немже утвердитеся.

Божественнаго духа нашедшая сила, раздельшийся древле глас, зле согласившихся, во едино приличие божественне совокупи, ведением Троицы вразумляющи верныя, в нейже утвердихомся.

*Ин.*

*Ирмос:*
Разверзе утробы нечадствовавшия узы, досаду же неудоботерпиму благочадствующия, едина молитва пророчицы древле анны, носящия дух сокрушен, к сильному и Богу разумов.

Непостижима есть богоначальнейшая: ветия бо из\ъяви безкнижныя, рыбари премудрыя, заущающыя словом, и от глубокия нощи изимающыя люди безчисленны, блистанием духа.

Бяше исходен от нерожденна света, всесильный сияющий свет, егоже сыном отеческия власти, ныне (л. см~в об.) являет срасленное озарение, огненный глас в сионе языком.

*Таже седален, глас и~. Подобен:*
Повеленное тайно:

Спасовы рачителие радости исполнишася, и дерзновение прияша, прежде боящиися: яко дух святый днесь свыше сниде на дом ученический, и ин иная глаголаше к людем. языцы бо разсеяшася, видими яко огнь: и сих не опали, но паче ороси.

*Слава, и ныне: тойже.*

*Песнь д~.*

*Ирмос:*
Смотряяй пророк в последняя твое Христе пришествие, вопияше: твою услышах Господи силу, яко вся спасти помазанныя твоя пришел еси.

Во пророцех глаголавый, и законом проповеданный первее несовершенным, Бог истинный утешитель, слова служителем и свидетелем познавается днесь.

Знамение божества носяй, апостолом во огни, дух разделися, и странными языки являшеся, яко отеческая божественная сила грядущая есть, самоповелительная.

*Ин.*

*Ирмос:*
Царю царей, яковый от яковаго един слове произшедый от отца безвиновнаго, равномощнаго твоего духа апостолом истинно послал еси, яко благодетеля поющым: слава державе твоей Господи.

Баню божественную пакибытия словом растворив, ссложенное естество, дождоточиши ми струю от (л. см~г) нетленнопрободеннаго твоего ребра, о божий слове, запечатлея теплотою духа.

Преклоняют вся утешителю колена, сыну же отчу, отцу срасленному, в лицех бо видеша трегубых существо истинное, неприкосновенное, безлетное, единое: возсия бо свет благодать духа.

Да исполнятся вси богоначальнейшим, елицы служителие трисветлаго существа: паче естества бо совершает яко благодетель, и огнесветит Христос во спасение, всю дая благодать духа.

*Песнь е~.*

*Ирмос:*
Страха ради твоего зачатый Господи во чреве пророков, и рожденный на земли дух спасения, апостольская сердца созидает чиста, и в верных правый обновляется: свет бо и мир зане твоя повеления.

Нашедшая сила днесь сия, дух благий, дух премудрости божия, дух от отца исходяй, и сыном верным нам явлейся подавателен, в нихже вселяется естеством святыни, в нейже зрится.

*Иный.*

*Ирмос:*
Решительное очищение грехов, огнедухновенную приимите духа росу, о чада светообразная церковная: ныне от сиона бо изыде закон, языкоогнеобразная духа благодать

Якоже благоволи самовластно, необладанный исходит дух от отца, умудряя в языцех апостолы, печатлея живоносное слово, отечесильное, сообразное, егоже Спас рече. (л. см~г об.)

Да исцелит убо смыслы от греха, и се устрояше апостолов, Бог слово всеначальное, пречистый дом, в немже единомощнаго же и ссущественнаго ныне вселяется духа свет.

*Песнь з~.*

*Ирмос:*
Плавающаго в молве житейских попечений, с кораблем потопляема грехи, и душетленному зверю приметаема, яко иона Христе, вопию ти: из\ смертоносныя глубины возведи мя.

*От*
духа твоего на плоть всякую, якоже рекл еси, богатно излиял еси, и исполнишася всяческая твоего ведения Господи, яко из\ отца сын нетленно родился еси, и дух нераздельный изыде.

*Иный.*

*Ирмос:*
Очищение нам Христе и спасение Владыко, возсиял еси от Девы, да яко пророка от зверя морскаго персей иону, от тли исхитиши, всего адама всеродна падшаго.

Истинный нам правый во утробах вечно приимшым дух, да обновиши отчеисходный, и всесовокупленно, вещества ненавистнаго палительный скверн, кала же смыслов чистительный, вседержителю.

Желательное достояние апостолом, сионяном чающым твоего пришествия, познание дух отчерожденна слова, речь жестокую языческих ласкательств скоро показав, огнедохновенно утверждаеши.

*Кондак, глас и~:*

Егда снизшед языки слия, разделяше языки вышний: егда же огненныя языки раздаяше, в соединение вся призва, и согласно славим всесвятаго духа. (л. см~д)

*Икос:*

Скорое и известное даждь утешение рабом твоим Иисусе, внегда унывати духом нашым, не разлучайся от душ наших в скорбех, не удаляйся от мыслей наших во обстояниих: но присно нас предвари. приближися нам, приближися везде сый, якоже со апостолы твоими всегда еси, сице и тебе желающым соедини себе щедре: да совокуплени тебе поем, и славословим всесвятаго духа твоего.

*Синаксарий, в неделю святыя пентикостии.*

*Стихи:*
Дыханием нужным, языкоогненно подает

Христос божественнаго духа апостолом.

Излияся в великом дни дух рыбарем.

В сий день, в неделю осмую по пасце, святую пятдесятницу празднуим, и сию же прияхом от еврейских книг. Якоже бо они, яже у них пятдесятницу празднуют, почитающе седмое число, и зане по пасце пятдесят дний прешедше, закон прияша: тако и мы по пасце, пятдесят дний празднующе, всесвятаго духа приемлем, законополагающаго и наставляющаго на всякую истину, и угодная Богу повелевающаго. Ведомо же да есть, яко у еврей три беша праздницы: пасха, пятдесятница и скинопигиа, сиесть, сениц потчение. Пасху убо в воспоминание творяху преведения чермнаго моря: пасха бо преведение толкуется. Являше же таковый праздник, наше еже от темнаго греха к раю паки преведение и возвращение. Пятдесятницу же праздноваху, в воспоминание еже в пустыни злострадания их, и како многими скорбьми в землю обетования введени быша: тогда бо и плода пшеницы и вина насладишася. И являше праздник сей наше озлобление от неверия, и в церковь внитие: тогда бо и мы владычняго причащаемся тела и крове. ови убо тоя ради вины глаголют, яже у еврей пятдесятнице (л. см~д об.) праздноватися: ови же в честь якоже глаголют, пятидесятим днем, в няже постився моисей, богописанный закон прият, вкупе поминающым и тельца жрения, и иных, яже егда моисей восходя на гору, и низходя содея. Другим же непщевася пятдесятнице у еврей умыслитися, чести ради седмичнаго числа, якоже речеся: то бо о себе слагаемо, творит пятдесятное, единому оскудевающу дневи. Честь же седмочислия у еврей, не точию во днех есть, но и в лета достизающая, от нихже лет и еже у них творят иовилеон, сказуемо оставление. уседморичаемым бо летом, сие бывает, егда и землю несеянную оставляют, и животным подают ослабу, и купленым рабом отходити повелевают. Третий же праздник, скинопигиа, сиесть, сениц потчение, празднуемый по собрании плодов, еже есть по пятих месяцех праздника пасхи. Совершаше же ся сей в память дне, воньже моисей прежде потче сеницу на горе синайстей виденную облаком, и уготованную от перводреводеля веселиила: сени бо и сии творяще, сей праздник праздноваху и на селех пребывающе, и благодаряще Бога, плоды своих трудов собираху. В сий мнится и давид яже о точилех надписовати псалмы. Образ же бе той из\ мертвых нашего воскресения, егда разрушившымся телесным сенем нашым, и паки слепленным, своих трудов плоды восприимем, торжествующе в вечных сенех. Подобает же ведати, яко в сий день пятдесятницы совершаемыя, дух святый на ученики прииде. Елма же святии отцы изволиша разделяти праздники, ради величия пресвятаго и животворящаго духа, яко един есть святыя и живоначальныя Троицы. Се и мы речем воутрие, како дух святый прииде. Святых апостол молитвами Христе помилуй нас. аминь.

*Песнь з~.*

*Ирмос:*
В пещь огненную ввержени преподобнии отроцы, огнь в росу преложиша, воспеванием сице вопиюще: благословен еси Господи Боже отец наших. (л. см~е)

Ветующым божественная величия апостолом, духа действо непщевашеся пиянство неверствующым, имже Троица познавается, един Бог отец наших.

Нераздельное естество православно богословим Бога отца безначальнаго, тояжде власти слова и духа, благословен еси, зовуще, Боже отец наших.

*Ин.*

*Ирмос:*
Согласная возшуме органская песнь, почитати златосотворенный бездушный истукан: утешителева же светоносная благодать почествует, еже вопити: Троице единая, равносильная, безначальная, благословена еси.

Гласа пророковещательнаго не разумевше, глаголаху безумнии виносотворенное пиянство, речи яко странны слышаша апостолов: благочестивии же тебе вопием божественно: богодетелю всех благословен еси.

Божественное учение возгреме видяй видения божественный иоиль, богоначальнейшаго, имже излию, рек, якоже слова, духа моего свозопиющым: естество тривещанное светлое, благословен еси.

Троичную убо раздели зря благодать, яко да явит три впостаси, почитати в простоте власти, но во едином ныне дни господском, сын, отец и дух благословен.

*Песнь и~.*

*Ирмос:*
Неопальная огню в синаи причащшаяся купина, Бога яви медленоязычному и гугнивому моисеови, и отроки ревность божия три непреборимыя во огни певцы показа: вся дела господня Господа пойте, и превозносите во вся веки. (л. см~е об.)

Животну свыше бурну носиму гласовне, духа всесвятаго дыханию рыбарем, огненных видом язык величия божия ветийствоваху: вся дела Господа пойте, и превозносите во вся веки.

Яко на некасаемую превосходяще гору, не боящеся огня страшаща, приидите и станем на горе сионской, во граде живаго Бога, духоносным учеником ныне сликующе: вся дела Господа пойте, и превозносите во вся веки.

*Ин.*

*Ирмос:*
Разрешает узы, и орошает пламень трисветлый богоначалия образ, поют отроцы, благословит же единаго Cпаса и вседетеля, яко благодетеля, сотворенная всяческая тварь.

Память Христос человекоспасительных словес, яже от отца слышав апостолом рече, дух устрояет языкоогненным видением, посаждая благословенно усвоенную, учуженная же поет тя тварь.

Спасительно самовладычный един, свет самосиятельный, и подательный света сый, пришел еси исполняя апостолы, честный яко верх твоим рабом, насытительный же дух подаваеши.

Пояху пророк духонасыщенная уста, твое телесное, о царю, пришествие, и дух от недр отчих произшедший, несозданный, зданнодетелен, сопрестолен тебе, единаго вочеловечения верным честь.

Честнейшую: *не поем.*
(л. см~з)

*Песнь ф~.*

*Ирмос:*
Не тления искушением рождшая, и всехитрецу слову плоть взаимодавшая, Мати неискусомужная Дево Богородице, приятелище нестерпимаго, село невместимаго зиждителя твоего, тя величаем.

На палящей древле огненной колеснице, ревнитель и огнедохновенный радуяся носимь, еже ныне возсиявшее дохновение свыше апостолом являше: от негоже освятившеся, Троицу всем сказаша.

Закона естеств кроме, странное слышашеся учеников: единому бо гласу гласящу духа благодатию, различне оглашахуся людие, племена и языки божественная величия, Троицы ведению научающе.

*Ин.*

*Ирмос:*
Радуйся царице, матеродевственная славо: всяка бо удобообращательная благоглаголивая уста витийствовати не могут, тебе пети достойно: низумевает же ум всяк твое рождество разумети. темже тя согласно славим.

Пети подобаше естественножизненную отроковицу: едина бо во чреве скры слово, таящееся недугующаго человеческаго естества. иже в десных странах ныне седяй отчих, посла благодать духа.

Елицем дхну боготочная благодать, светящеся, блистающе, изменяеми странным изменением благолепнейшим, равносильствующую несекомую уведевше премудрость, трисветлое существо славим.

*Таже: Катавасиа, оба ирмоса вкупе.*
(л. см~з об.)

*Ексапостиларий. Подобен:*
Небо звездами:

Всесвятый душе, исходяй из\ отца и сыном пришедый к безкнижным учеником, тебе Бога познавших спаси и помилуй всех. *[Дважды.]*

*Слава, и ныне: другий подобен:*

Свет отец, свет слово, свет и святый дух, иже во языцех огненных апостолом послася. и тем весь мир просвещается Троицу почитати святую.

*На %[хвалитехъ%],*
Всякое дыхание: *поставим стихов з~, и поем настоящыя самогласны, глас д~, повторяюще я:*

Преславная днесь видеша вси языцы во граде Давидове, егда дух сниде святый во огненных языцех, якоже богоглаголивый лука повествует, глаголет бо: собранным учеником Христовым, бысть шум, якоже носиму дыханию бурну, и исполни дом, идеже бяху седяще: и вси начаша глаголати странными глаголы, странными учении, странными повелении святыя Троицы. *[Дважды.]*

Дух святый бе убо присно, и есть, и будет: ниже начинаемь, ниже престаяй, но присно отцу и сыну счинен и счисляемь: живот, и животворяй: свет, и света податель, самоблагий, и источник благостыни: имже отец познавается, и сын прославляется, и от всех познавается, едина сила, едино счетание, едино поклонение святыя Троицы. *[Дважды.]*

Дух святый свет и живот, и живый источник умный: дух премудрости, дух разума, благий, правый, умный: обладаяй, очищаяй прегрешения: Бог и боготворяй, огнь от огня происходяй: глаголяй, (л. см~з) деяй, разделяяй дарования, имже пророцы вси, и божественнии апостоли с мученики венчашася, странное слышание, странное видение, огнь разделяяйся в подаяние дарований. *[Дважды.]*

*Слава, и ныне: глас з~:*

Царю небесный, утешителю, душе истины, иже везде сый, и вся исполняяй, сокровище благих, и жизни подателю, прииди и вселися в ны, и очисти ны от всякия скверны, и спаси блаже душы нашя.

*Славословие великое. Отпустительный тропарь праздника.*

*Таже, ектении. И творит священник отпуст сице:*

Иже в виде огненных язык, с небесе низпославый пресвятаго духа на святыя своя ученики и апостолы, Христос истинный Бог наш, молитвами пречистыя своея матере, святых славных и всехвальных апостол, и всех святых, помилует и спасет нас, яко благий и человеколюбец.

*И час а~. На а~-м часе тропарь праздника. По трисвятом кондак праздника. И конечный отпуст.*

*На %[литургии%] глаголем антифоны сия.*

*%[Антифонъ%] а~, псалом и~и, глас в~:*

*Стих а~:*
Небса поведают славу божию. Молитвами Богородицы, Cпасе спаси нас.

*И другий лик, тойже стих:*

Небса поведают славу божию, творение же руку его возвещает твердь. Молитвами Богородицы, Cпасе спаси нас.

*Стих в~:*
День дни отрыгает глагол, и нощь нощи возвещает разум. Молитвами Богородицы, Cпасе спаси нас. (л. см~з об.)

*Стих г~:*
Во всю землю изыде вещание их, и в концы вселенныя глаголы их. Молитвами Богородицы, Cпасе спаси нас.

*Слава, и ныне:*
Молитвами Богородицы, Cпасе спаси нас.

*%[Антифонъ%] в~, псалом ф~и, глас тойже.*

*Стих а~:*
услышит тя Господь в день печали. Спаси ны утешителю благий поющыя ти: аллилуиа.

*Другая страна тойже стих:*

услышит тя Господь в день печали, защитит тя имя Бога иаковля. Спаси ны утешителю благий:

*Стих в~:*
Послет ти помощь от святаго, и от сиона заступит тя. Спаси ны утешителю благий:

*Стих г~:*
Даст ти Господь по сердцу твоему, и весь совет твой исполнит. Спаси ны утешителю благий:

*Слава, и ныне:*
Единородный сыне:

*%[Антифонъ%] г~, псалом к~, глас и~:*

*Стих а~:*
Господи, силою твоею возвеселится царь. *Тропарь, глас тойже:*
Благословен еси Христе Боже наш, иже премудры ловцы явлей, низпослав им духа святаго, и теми уловлей вселенную, человеколюбче слава тебе.

*Другий лик, тойже стих:*

Господи, силою твоею возвеселится царь, и о спасении твоем возрадуется зело. *Тропарь:*
Благословен еси Христе Боже наш:

*Стих в~:*
Желание сердца его дал еси ему, и хотения устну его неси лишил его. *Тропарь:*
Благословен еси Христе Боже наш:

*Стих г~:*
Яко предварил еси его благословением (л. см~и) благостынным, положил еси на главе его венец от камене честна. *Тропарь:*
Благословен еси Христе Боже наш:

*Входное:*
Вознесися Господи силою твоею, воспоем и поем силы твоя. *Таже, тропарь:*
Благословен еси Христе Боже наш:

*Слава, и ныне: Кондак, глас и~:*

Егда снизшед языки слия, разделяше языки вышний: егда же огненныя языки раздаяше, в соединение вся призва, и согласно славим всесвятаго духа.

*Вместо же трисвятаго:*
Елицы во Христа крестистеся, во Христа облекостеся, аллилуиа.

*Прокимен, глас и~:*
Во всю землю изыде вещание их, и концы вселенныя глаголы их. *[И до отдания.] Стих:*
Небса поведают славу божию, творение же руку его возвещает твердь.

*Апостол в деяниих, зачало г~:*
Егда скончавашася дние пятдесятницы: *Аллилуиа, глас а~:*
Словом господним небеса утвердишася, и духом уст его вся сила их. *Стих:*
С небесе призре Господь, виде вся сыны человеческия. *Евангелие от иоанна, зачало к~з:*
В последний день великий праздника: *За*
Достойно: *поем и до отдания ирмос:*
Радуйся царице: *Причастный:*
Дух твой благий наставит мя на землю праву. Аллилуиа.

*И по отпусте на %[литургии%] глаголется ф~-й час по обычаю.*

