<::лат> OCR:

<::рус> Библиотека святоотеческой литературы

<::лат> http://orthlиb.rу

<::слав>

(л. ч~в)

*Неделя четвертая по пасце, разслабленнаго.*

*В субботу вечера, на малей вечерни.*

*На*
Господи воззвах: *стихиры воскресны д~, глас г~:*
Твоим крестом Христе Cпасе: Просветишася всяческая: Славлю отца и сына силу: Кресту твоему честному: *Слава: глас е~:*
Взыде Иисус во иерусалим: *[Вся сия стихиры ищи на велицей вечерни.]*

*И ныне: Богородичен, догматик, глас г~:*

Превелие чудо: Дева рождшая, и рожденное Бог, прежде век пред\ъявленное рождение, и совершенное паче естества. о таинства страшнаго, еже и мыслимое неизреченно пребывает, и зримое не поемлется! блаженна ты еси пречистая отроковице, адама земнороднаго дщи, и Бога вышняго явльшаяся Мати: того моли спастися душам нашым.

*На %[стиховне%] стихира воскресна:*
Страстию твоею: *[лист ч~д].*

*Таже стихиры Богородицы, глас г~. Подобен:*
Велия креста:

*Стих:*
Слыши дщи и виждь:

Великое тобою благодеяние пречистая получивше, со ангелы рождение твое славим, сподобльшееся из\ утробы (л. ч~в об.) твоея родитися, крайняго ради благоутробия, и возсоздавшаго человеческий род.

*Стих:*
Помяну имя твое во всяком роде и роде.

Тя вси прибежище и божественный покров чистая, грешнии в житии стяжахом, Дево: молим убо вси твое благоутробие, не отступи от нас, молимся, но помилуй и спаси.

*Стих:*
Лицу твоему помолятся:

Еже радуйся Богородице Мати приснодево, перстнии твои раби приносим достойно, с гавриилом божественным чиноначальником: ибо радости ходатаица, и радование ты была еси мирови.

*Слава, и ныне: глас и~:*
В притворе соломонове: *[ищи на велицей вечерни, на стиховне, Слава:]*

*Тропарь гласа. И отпуст.*

*На велицей вечерни.*

*На*
Господи воззвах: *поставим стихов и~. И поем стихиры воскресны г~, и @восточны@{анатолиевы} д~: и о разслабленном самогласны, в~, повторяюще первую.*

*Стихиры воскресны, глас г~:*

Твоим крестом Христе Cпасе, смерти держава разрушися, и диаволя прелесть упразднися: род же человеческий верою спасаемый, песнь тебе всегда приносит.

Просветишася всяческая, воскресением твоим Господи, и рай паки отверзеся: вся же тварь восхваляющи тя, песнь тебе всегда приносит.

Славлю отца и сына силу, и святаго духа пою власть, (л. ч~г) нераздельное, несозданное божество, Троицу единосущную, царствующую в век века.

*Ины стихиры, анатолиевы:*

Кресту твоему честному покланяемся Христе, и воскресние твое поем и славим: раною бо твоею мы вси исцелехом.

Поем Cпаса от Девы воплощшагося: нас бо ради распятся, и в третий день воскресе, даруя нам велию милость.

Сущым во аде сошед Христос благовести: дерзайте, глаголя, ныне победих, аз есмь воскресние, аз вы возведу, разрушив смертная врата.

Недостойно стояще в пречистом дому твоем, вечернюю песнь возсылаем, из\ глубины взывающе Христе Боже: просветивый мир тридневным воскреснием твоим, изми люди твоя от руки врагов твоих человеколюбче.

*Ины стихиры самогласны, о %[разслабленномъ%]. Глас а~:*

Дланию пречистою создавый человека, пришел еси благоутробне недугующыя исцелити Христе, разслабленнаго во овчей купели, словом твоим возставил еси: кровоточивой же болезнь исцелил еси: хананеи отроковицу стужаемую помиловал еси, и прошения сотника не презрел еси. сего ради зовем: всесильне Господи, слава тебе. *[Дважды.]*

Непогребен мертвец сый, разслабленный видев тя, возопи: помилуй мя Господи, яко одр мой гроб мне бысть. что ми приобретение живота; не требую овчия (л. ч~г об.) купели, не имам бо никогоже влагающа мя, возмущающымся водам: но к тебе источнику прихожду исцелений, да и аз со всеми зову: всесильне Господи, слава тебе.

*Слава: глас е~:*

Взыде Иисус во иерусалим на овчую купель, глаголемую иудейски вифесда, пять притворов имущую: в тех бо слежаше множество немощствующих. ангел бо божий по вся лета сходя, возмущаше ю, и здравие подаваше приступающым верою. и видев Господь многовременна человека, глаголет к нему: хощеши ли здрав быти; немощствуяй отвещаваше: Господи, человека не имам, да егда возмутится вода, ввержет мя в купель: врачем издах все имение мое, и милости улучити не сподобихся. но врачь душ и телес глаголет к нему: возми твой одр и ходи, проповедуя мою силу, и велию милость в концех.

*И ныне, Богородичен, глас г~:*

Како не дивимся богомужному рождеству твоему, пречистная; искушения бо мужескаго не приемши всенепорочная, родила еси без\ отца сына плотию прежде век от отца рожденнаго без\ матере, никакоже претерпевшаго изменения, или смешения, или разделения, но обою существу свойство цело сохраншаго. темже Мати Дево владычце, того моли спастися душам, православно Богородицу исповедающих тя.

*Вход:*
Свете тихий: *Прокимен:*
Господь воцарися: *со стихи его.*
(л. ч~д)

*На литии стихира храма.*

*Слава, глас е~:*

При овчей купели, человек лежаше в немощи, и видев тя Господи, вопияше: человека не имам, да егда возмутится вода, ввержет мя в ню. егда же прихожду, ин предваряет мя, и приемлет исцеление: аз же немощствуяй лежу. и абие умилосердився Спас, глаголет к нему: тебе ради человек быв, тебе ради в плоть облекохся, и глаголеши: человека не имам: возми одр твой и ходи. вся тебе возможна, вся послушают, вся повинуются: всех нас помяни, и помилуй святый, яко человеколюбец.

*И ныне: Богородичен, глас тойже:*

Храм и дверь еси, палата и престол царев, Дево всечестная: еюже избавитель мой, Христос Господь, во тме спящым явися, солнце сый правды, просветити хотя, яже созда по образу своему рукою своею. темже всепетая, яко матерне дерзновение к нему стяжавшая, непрестанно моли спастися душам нашым.

*На %[стиховне%] стихира воскресна, глас г~:*

Страстию твоею Христе, омрачивый солнце и светом твоего воскресния, просветивый всяческая, приими нашу вечернюю песнь человеколюбче.

*И стихиры пасце, с припевы их: ищи в неделю пасхи на утрени, лист з~ на обороте.*

*Слава: глас и~:*

В притворе соломонове, тамо слежаше множество немощствующих, и преполовившуся празднику, обрете (л. ч~д об.) Христос тридесять осмь лет разслаблена лежаща, владычним гласом глаголет к нему: хощеши ли здрав быти; немощствуяй отвещаваше: Господи, человека не имам, да егда возмутится вода, ввержет мя в купель. он же глаголет к нему: возми одр твой, и ходи: се здрав был еси, ктому не согрешай. Богородицы молитвами низпосли нам велию милость.

*И ныне:*
Воскресения день: Христос воскресе: *единожды. И прочее, яко предписася в мимошедшую неделю.*

*Отпустительный тропарь, глас г~:*

Да веселятся небесная, да радуются земная, яко сотвори державу мышцею своею Господь: попра смертию смерть, первенец мертвых бысть, из\ чрева адова избави нас, и подаде мирови велию милость.

*Слава, и ныне: Богородичен.*

Тя ходатайствовавшую спасение рода нашего воспеваем, Богородице Дево: плотию бо от тебе восприятою сын твой, и Бог наш, крестом восприим страсть, избави нас от тли, яко человеколюбец.

*Аще же не будет бдения, на полунощнице поем канон троичен во октоихе, гласа г~-го. И*
Достойно есть: *и прочее яко обычно. И отпуст.*
(л. ч~е)

*В неделю четвертую по пасце, на утрени.*

*На*
Бог Господь: *тропарь воскресен дважды. Слава и ныне: Богородичен.*

*По а~-м стихословии седален, глас г~:*

Христос от мертвых воста, начаток усопших, перворожден твари, и содетель всех бывших, истлевшее естество рода нашего в себе самом обнови. не ктому смерте, обладаеши: ибо всех Владыка державу твою разруши.

*Стих:*
Воскресни Господи Боже мой:

Плотию смерти вкусивый Господи, горесть смерти пресекл еси востанием твоим, и человека на ню укрепивый, первыя клятвы одоление призывая: защитниче жизни нашея, Господи слава тебе.

*Слава, и ныне:*

Красоте девства твоего, и пресветлой чистоте твоей, гавриил удивився, вопияше ти Богородице: кую ти похвалу принесу достойную; что же воз\ъименую тя; недоумеваю, и ужасаюся. темже, якоже повелен бых, вопию ти: радуйся благодатная.

*По в~ стихословии седален, глас г~.*

*Подобен:*
Красоте девства:

Вся человеческая восприим, вся наша присвоив, на кресте пригвоздитися благоволил еси творче мой, смерть приим претерпети яко человек, да человеческое от смерти избавиши яко Бог. темже яко жизнодавцу вопием ти: слава Христе благоутробию твоему. (л. ч~е об.)

*Стих:*
Исповемся тебе Господи, всем сердцем моим:

Непостижимое распятия, и несказанное востания, богословствуем вернии таинство неизреченное: днесь бо смерть и ад пленися, род же человеческий в нетление облечеся. тем благодаряще вопием ти: слава Христе востанию твоему.

*Слава, и ныне: Богородичен:*

Небесная любовию веселяхуся, и земная трепетом ужасахуся, егда пречистый глас найде на тя Богородице: едино бо торжество обоим возсия, егда первозданнаго от смерти избави. тем со ангелом вопием ти: радуйся чистая Дево Мати.

*По непорочнах,*
Благословен еси Господи:

*Таже впакои, глас г~:*

удивляя видением, орошая глаголании, блистаяйся ангел мироносицам глаголаше: что живаго ищете во гробе; воста истощивый гробы: тли пременителя разумейте непременнаго. рцыте Богу: коль страшна дела твоя, яко род спасл еси человеческий.

*Степенна, глас г~. %[Антифонъ%] а~:*

Плен сионь ты из\ъял еси от вавилона: и мене от страстей к животу привлецы слове.

В юг сеющии слезами божественными, жнут класы радостию присноживотия.

*Слава:*

Святому духу всякое благодарие, якоже отцу и сыну сооблистает, в немже вся живут и движутся.

*И ныне: тойже.*
(л. ч~з)

*%[Антифонъ%] в~:*

Аще не Господь созиждет дом добродетелей, всуе труждаемся: душу же покрывающу, никтоже наш разорит град.

Плода чревна духом, сынотвореное тебе Христу, якоже и отцу, святии всегда суть.

*Слава:*

Святым духом прозрится всякая святыня, премудрость, осуществует бо всякую тварь: тому послужим, Бог бо, яко отцу же и слову.

*И ныне: тойже.*

*%[Антифонъ%] г~:*

Боящиися Господа блажени, в пути ходяще заповедей, снедят бо животное всеплодие.

окрест трапезы твоея возвеселися, зря твоя пастыреначальниче исчадия носящя ветви благоделания.

*Слава:*

Святым духом всякое богатство славы, от негоже благодать, и живот всякой твари: со отцем бо воспеваемь есть и с словом.

*И ныне: тойже.*

*Таже прокимен, глас г~:*
Рцыте во языцех, яко Господь воцарися: ибо исправи вселенную, яже не подвижится. *Стих:*
Воспойте Господеви песнь нову, воспойте Господеви вся земля. Всякое дыхание: *Евангелие от луки, д~, воскресное зачало рв~и. Таже,*
Воскресение Христово: *По н~-м псалме, по обычаю.*
(л. ч~з об.)

*Таже канон пасхи, писан в неделю пасхи, со ирмосы и с Богородичнами его, на и~: писаны в неделю святых мироносиц. И о разслабленном на з~.*

*Катавасиа:*
Воскресения день: *оба лика вкупе.*

*КАНОНЪ, глас г~.*

*Песнь а~.*

*Ирмос:*
Дивно, славно творяй чудеса. ты еси Боже, бездну оземленивый, и колесницы потопивый, и люди спасый поющыя тебе, яко царю нашему и Богу.

Действуяй знамения, творяй чудеса едине царю, распятие волею претерпел еси, яко щедр, и смерть смертию умертвив, оживотворил еси нас.

Во Христове востании людие днесь ликуим верно, пленен бысть ад, юзники яже содержаше, отдаде со тщанием, поющыя величия божия.

Силою божественною, иногда разслабленнаго словом твоим Христе стягнувый, и повелевый ему одр взяти, многим временем немощствующую люте душу мою исцели.

В купель иногда овчую ангел схождаше, и единаго исцелеваше на всякое лето: крещением же божественным ныне очищает безчисленная множества Христос.

*Архангелу михаилу:*

Начальниче ангелов, архистратиже вышних служителей, собравшыяся в честнем храме твоем, и Бога воспевающыя, покрывай и сохраняй от всяких искушений.

*Слава: троичен:*

В триех лицех, едином же естестве безначальнаго (л. ч~з) Бога поим непрестанно со безплотными, отца, слова и духа, царство и державу имуща нераздельную.

*И ныне, Богородичен:*

Чтущий сей чистая град твой всегда верно, спасай от бед, пленения варварскаго, междоусобныя брани, и меча, и всякаго иного прещения.

*Песнь г~.*

*Ирмос:*
Неплодная душе и безчадная, стяжи плод благославный, веселящися возопий: утвердихся тобою Богородице, несть свят, несть праведен, паче тебе Господи.

Зря тебе иногда солнце, на древе висяща слове, свет скры, и трясашеся земля вся, мертвии восташа, мертву бывшу тебе всесильне.

С душею пришедшу тебе во утробу земли, душы яже стяжа ад, издаваше со тщанием, вопиющыя державе твоей песнь благодарную, едине Господи.

В летех многих немощствующую люте душу мою преблагий исцели, якоже разслабленнаго прежде, яко да последую твоим стезям, яже показал еси любящым тя.

*Архангелу михаилу:*

С вышними чинми божии архангеле, мольбу сотвори о верою поющих тя, соблюдая и храня нас, житейскими страстьми нападаемых.

*Слава, троичен:*

Слава отцу возопиим, сыну, и духу, един бо есть естеством Бог, егоже силы вся небесныя со страхом славят, свят, свят, свят еси зовуще. (л. ч~з об.)

*И ныне: Богородичен:*

Безсеменное имела еси зачатие, и паче ума рождество, Дево Мати чистая: дело страшное, чудо превелие, ангелы почитаемое и человеки славимое, отроковице владычце.

*Кондак пасце и икос.*

*И седален, глас г~:*

Глагол разслабленнаго токмо стягну, яко всемирное слово едино, нас ради на земли явльшагося за благоутробие. темже и одр нося мимохождаше, аще и книжницы зрети содеянное не терпяху, злобы содержими завистию, душы разслабляющею.

*Слава, и ныне: Богородичен:*

Красоте девства твоего, и пресветлой чистоте твоей, гавриил удивився, вопияше ти Богородице: кую ти похвалу принесу достойную; что же воз\ъименую тя; недоумеваю и ужасаюся. темже, яко повелен бых, вопию ти: радуйся благодатная.

*Песнь д~.*

*Ирмос:*
Приосененную гору, аввакум прозряше пречистую твою утробу чистая. тем взываше: от юга приидет Бог, и святый от горы приосененныя чащи.

Еврейский собор завистию растаяваемь, на древе распят тя Господи: и разорив осуждение смерти, яко силен востал еси, мир с собою совоздвигнув.

С миры жены, что неистощимое миро ищете; востал есть, мироносицам рече, седяй в белых ризах, поднебесную исполнив мысленнаго благоухания.

Рабий нося образ, за многое благоутробие ходяй (л. ч~и) пришел еси, и здрава показал еси, во многих летех лежащаго, слове, повелев и одр взяти.

Ангел убо господень, на всякое лето схождая, воду в купели возмущаше, совершая здрава единаго точию: Христос же множество безчисленное божественным крещением спасает.

*Архангелу михаилу:*

Начальниче ангелов и наставниче заблуждающих, господень начальный воеводо, в час сей посреде нас прииди, и молитвы всех принеси единому творцу и владыце.

*Слава, троичен:*

Соединяемая естеством, и разделяемая лицы, есть святая Троица, отец пресущный, соприсносущный же сын, и святый и единый всесильный дух.

*И ныне: Богородичен:*

Чистая, како доиши; како же родила еси младенца, адама древнейшаго; како на руку носиши сына, сущаго на раму херувимску, яко знает, якоже весть, вся осуществовавый.

*Песнь е~.*

*Ирмос:*
Светом твоим невечерним Христе, озари Боже смиренную мою душу, и настави на страх твой, зане свет повеления твоя.

Вознесыйся на древе крестнем, и совознесый мир весь, и быв в мертвых Боже, от века мертвыя воздвизаеши.

Воскресе якоже рече Христос, истощивый вся адова царствия, и является апостолом, радость подавая вечнующую. (л. ч~и об.)

Белообразен виден бысть женам блистаяйся ангел: не ктому плачите, жизнь ваша воста, сущыя во гробех мертвыя оживившая.

Разслабленнаго яко воздвигл еси Христе, разслабленную мою душу преступленьми оздрави, и шествовати мне твоя правыя стези споспешествуй.

*Архангелу михаилу:*

Ангелов наставниче михаиле, собирающыяся в храме твоем люди днесь, и проповедающыя божия величия спасай.

*Слава: троичен:*

Равночестная тричисленная единице, разделяемая убо верно впостасьми, соединяемая же естеством есть, отец, сын и божественный дух.

*И ныне: Богородичен:*

Безсеменное рождество твое чистая, непостижимое поем рождение, блажаще тя яко матерь творца всех и Владыки.

*Песнь з~.*

*Ирмос:*
Глубина страстей воста на мя, и буря противных ветров: но предварив мя ты спаси Cпасе, и избави от тли, яко спасл еси от зверя пророка.

Вознесыйся волею на древо, положился еси яко мертв во гробе, и сущыя во аде мертвыя вся вкупе оживив Христе, воскресил еси божественною силою.

Ад срет тя щедре доле огорчися, связанныя отдавая со тщанием, твое страшное поющыя Cпасе воскресение, во гласех немолчных. (л. ч~ф)

Божественнии ученицы, видевше жизнь всех из\ гроба воставша Христа, любовию многою, и нравом правым, и веселием душевным покланяхуся.

Древле на одре болезненном, в летех мнозех слежай, твоим Христе повелением исцелев, славит воспевая благоутробие твое, жизнодателю.

*Архангелу михаилу:*

Ангелов наставниче михаиле, предстояй престолу владычню, прииди посреде нас, наставляя к стезям жизни, тебе предстателя тепла стяжавших.

*Слава: троичен:*

Троицу лицы тя чту, единицу же существом проповедаю, безначальне отче, сыне, душе правый: Боже всех, с вышними страшными воинствы.

*И ныне: Богородичен:*

Вся божественным мановением носяй, держимь есть Богородице Дево во об\ъятиях твоих, всех нас восхищая, от руки работы лукаваго, яко щедр.

*Кондак, глас г~: Подобен:*

Душу мою Господи, во гресех всяческих, и безместными деяньми люте разслаблену, воздвигни божественным твоим предстательством, якоже и разслабленнаго воздвигл еси древле, да зову ти спасаемь: щедрый, слава Христе державе твоей.

*Икос:*

Руки твоея горстию содержай концы Иисусе Боже, отцу собезначальный, и духу святому совладычествуяй всеми, плотию явился еси, недуги исцеляя, и страсти отгнал (л. ч~ф об.) еси: слепцы просветил еси, и разслабленнаго словом божественным ты возставил еси, сему напрасно ходити повелев, и сего носивший одр на раму взяти. темже вси с ним воспеваем, и возопиим: щедрый, слава Христе державе твоей.

*Синаксарий в неделю четвертую по пасце, о разслабленном.*

*Стихи:*
Глагол Христов, стягнение разслабленному:

Сице исцеление сей глагол и токмо.

В тойже день, в неделю четвертую по пасце, разслабленнаго память творим, и якоже подобает сицевое Господа Бога и Cпаса нашего Иисуса Христа празднуем чудо. Положися убо и сие зде, яко во время у еврей пятдесятницы Христос содея сие: вшед бо во иерусалим на праздник, и в пятопритворней купели быв, юже соломон созда, яже и овчая наречена бысть, яко во святилищи на жертву закалаемых овец, тамо внутренняя измываху. Или за еже первее тамо входящу, внегда от ангела единицею в лето вода возмущаема бе, здраву являтися. Обретает убо тамо человека, тридесять и осмь лет имуща, и в недоумении суща, кто бы ввергл в воду его лежащаго: от негоже и наказуемся, колико благое ждание и терпение. и яко понеже крещение датися имяше чистительное греха всякаго, усмотри Бог в ветхом водою содеватися чудесем, да егда оное будет, удобно приимется. Над\ сего убо разслабленнаго, иара сице некако именуема, приходит Иисус, и вопрошает его. он же неимение споспешествующаго ему предлагает. И Христос, еже о толице истаятися сему немощию ведый, глаголет: возми одр твой, и ходи. И абие здрав является: и одр на рамо взем, да не привидение дело мнится, несяше в дом свой. Субботе же сущей, возбраняемь бяше от иудей ходити. он же исцелившаго и предлагаше, яко рекша в субботу ходити, не ведый каков есть: Иисус бо, глаголет, народу тамо (л. р~) собравшуся, уклонися укрывся. По сих же обрете его Иисус во святилищи, и глаголет ему: се здрав был еси, ктому не согрешай, да не горшее что тебе будет. Сие же рекоша нецыи рещи Христу неправо глаголюще: понеже той имяше дати Иисусу ударение послежде, егда архиерею каиафе предстояше, и горшее разслабления искушение оттуду наследити, вечным огнем, не тридесять и осмь лет токмо, но присно мучитися. Паче же показа Христос, от грех ему разслабления приключитися немощи. Не убо же всякая болезнь от грех, но и от естественна недуга, и от об\ъядения, и неполезнства, и иных многих находит. Разумев убо разслабленный, яко Иисус есть сотворивый его здрава, сего иудеем устрояет ведома. они же на гнев поострившеся, искаху убити Христа, яко убо субботу разрушаше. он же тем многая глаголаше, составляя, яко праведно и в субботу благодействовати: и яко той сам есть, иже субботу рекий блюсти, яко равен есть отцу, и якоже он еще делает, тако и сей. Ведомо же, яко ин сей разслабленный, онаго иже в матфеи разслабленнаго: оно убо в храмине содеяся, и служащым оному человеком, и оставляются тебе греси, слышавшу. Сие же в притворе содеяся, и человека не имеяше, якоже глаголет священное евангелие, и яко одр взят якоже и оный. Празднуется же ныне, за еже в пятдесятнице и сему содеятися, якоже и еже о самаряныне и о слепом. Фому бо и мироносицы, во уверение еже из\ мертвых воскресения Христова празднуем: прочая же до вознесения: зане сия во время пятдесятницы иже от еврей различно действова, и яко о сих иоанн вкратце тако помяну. Неизреченною милостию твоею Христе Боже наш, помилуй нас. аминь.

*Песнь з~.*

*Ирмос:*
Пламень оросивый пещный, и отроки неопалимы спасый, благословен еси во веки, Господи Боже отец наших. (л. р~ об.)

Простерта тя на древе яко зряше, свет скры солнце, не могущее мирови светити, тебе волею зашедшу всецарю, на просвещение всех языков.

Воскресл еси истощивый гробы, и пленивый ад силою всесильною: темже поем честное твое Христе, и божественное востание.

Яко мертва что живаго ищете; воста, несть во гробе, мироносицам вопияше древле, блистаяйся зраком божественный ангел.

Слежаща в летех мнозех разслабленнаго словом исцеливый, вопиял еси: возми одр твой, и ходи, поя величия божия.

*Архангелу михаилу:*

Михаиле начальный воеводо господень, верно в божественнем твоем храме собирающихся, во хваление божие наставляй, покрывай о всяческих зол ходатайством твоим.

*Слава:*

О Троице, верою поющыя тя, яко Бога всех и Владыку, от всяких бед спасай, и твоих благ причастники сотвори.

*И ныне, Богородичен:*

Девствуеши рождши паче слова, прежде всех век родившагося от безначальна отца нетленно: сего ради чистая тебе ублажаем.

*Песнь и~.*

*Ирмос:*
Ангельми немолчно в вышних славимаго Бога, небеса небес, земля и горы, и холми, и глубина, и весь (л. р~а) род человеческий, песньми того, яко создателя и избавителя благословите и превозносите во вся веки.

Завеса раздрася распеншуся тебе Cпасе наш, и отдаваше мертвыя, яже пожре смерть: и ад обнажися, тебе зря в преисподних земли бывша.

Где твое жало есть смерте; где твоя аде, ныне победа; воскресшу царю, умертвился еси и погибл, не ктому царствуеши: крепкий бо взят яже имел еси связанныя.

Тецыте скоро, возвестите апостолом воскресение, мироносицам явлейся юноша вещаше: воскресе Владыка, и с ним иже от века мертвии преславно.

Леты многими слежай разслабленный взываше: помилуй мя избавителю, недоумением содержима. сей же повелевает ему взяти тщательно одр, и право ступати.

*Архангелу:*

Яко невещественных предводитель архистратиже сил, с нами проси нам прегрешений избавление, исправление же жития, и тамошних наслаждение благ вечных.

Благословим отца, и сына, и святаго духа, Господа.

Несозданное, непресекомое существо, триипостасное божество, отца безначальна Бога, и сына, и духа святаго воспоим согласно, серафимскую зовуще страшную песнь.

*И ныне, Богородичен:*

Свиток тя древле зряше исаиа приснодево, в немже перстом отчим, слово безлетное написася, от всякаго безсловесия спасающее нас, словесы тя священными воспевающих.

Хвалим, благословим: *И катавасиа.*
Честнейшую *не поем.*
(л. р~а об.)

*Песнь ф~.*

*Ирмос:*
На синайстей горе виде тя в купине моисей, неопально огнь божества заченшую во чреве: даниил же тя виде, гору несекомую: жезл прозябший, исаиа взываше, от корене Давидова.

Ии~се на древе возвышаемь, совознесл еси нас, и положився волею во гробе, из\ гробов мертвыя воскресил еси вся, поющыя державу твою непостижимую, и силу твою непобедимую.

Краснейший от гроба возсиял еси, яко жених от чертога, краснейший слове, и разрушил еси ада мрачное, и юзники извел еси, согласно зовущыя: слава славе твоей, слава Иисусе Боже востанию твоему.

Воздыхания же и слезы носящя, с миры во тщании всесвятый гроб достигоша жены, и Христову учими бяху верою славному востанию, еже празднуем в радости душевной веселящеся.

Последоваше здравие тела, повелению твоему Христе и видимь бяше прежде разслабленный, текий со тщанием, и одр носяй, на немже возлежаше леты многими, песнословя многую силу твою.

*Архангелу михаилу:*

Просвещение нам испроси, великий архистратиже, присно свету великому предстояй, и умири нашу жизнь, напастьми всегда змиевыми и обстояньми жития зыблемую присно, достохвальне.

*Слава:*

Свет и светове, жизнь же и жизни, славлю тя (л. р~в) всеблагочестно, отче, слове и душе святый, триипостасная единице, неразделимая державо, божество неслитное, свят, свят, свят, вопия с вышними силами.

*И ныне:*

*От*
светоносных пройде ложесн твоих великое солнце Христос, и мир просвети пречистая, осияньми светлыми, и тму отят преступления: темже поем тя яко вину всех добрых, богоневесто.

*Таже,*
Свят Господь Бог наш. *трижды, на глас г~.*

*Ексапостиларий,*
Плотию уснув: *единожды.*

*Слава: Другий. Подобен:*
Жены услышите:

Предста человеколюбец и всещедрый Господь овчей купели, еже исцелити недуги: обрете же человека слежаща многими леты, и к нему возопи: возми одр, и иди на пути правыя.

*И ныне: тойже.*

*На %[хвалитехъ%] поставим стихов, и~. И поем стихиры воскресны, глас г~:*

Приидите вси языцы, уразумейте страшныя тайны силу: Христос бо Спас наш, еже в начале слово, распятся нас ради, и волею погребеся, и воскресе из\ мертвых, еже спасти всяческая: тому поклонимся.

Поведаша вся чудеса стражие твои Господи: но собор суеты исполни мздою десницу их, скрыти мняше воскресние твое, еже мир славит: помилуй нас.

Радости вся исполнишася воскресния искус приимша: мариа бо магдалина ко гробу прииде, обрете ангела на камени седяща, ризами блистающася и глаголюща: (л. р~в об.) что ищете живаго с мертвыми: несть зде, но воста, якоже рече, предваряя вы в галилеи.

Во свете твоем Владыко, узрим свет человеколюбче: воскресл бо еси из\ мертвых, спасение роду человеческому даруя: да тя вся тварь славословит единаго безгрешнаго, помилуй нас.

*И @восточны@{анатолиевы}, глас тойже:*

Песнь утреннюю мироносицы жены со слезами приношаху тебе Господи, благоухания бо ароматы имущя, гроба твоего достигоша, пречистое тело твое помазати тщащяся. ангел седяй на камени тем благовести: что ищете живаго с мертвыми; смерть бо поправ воскресе яко Бог, подая всем велию милость.

Блистаяся ангел на гробе твоем животворнем, мироносицам глаголаше: истощив гробы избавитель плени ада, и воскресе тридневен, яко един Бог и всесилен.

Во гробе тя искаше, пришедши во едину от суббот, мариа магдалина, не обретши же рыдаше с плачем вопиющи: увы мне Cпасе мой, украден был еси всех царю! супруг же живоносных ангел внутрь гроба вопияше: что плачеши, о жено; плачу, глаголет, яко взяша Господа моего от гроба, и не вем где положиша его. Сия же обратившися вспять, яко виде тя, абие возопи: Господь мой и Бог мой, слава тебе.

Евреи затвориша во гробе живот, разбойник же отверзе языком наслаждение, зовый и глаголя: со мною мене ради распныйся, сообесися ми на древе, и явися (л. р~г) мне, на престоле со отцем седя: той бо есть Христос Бог наш, имеяй велию милость.

*Слава: глас и~:*

Господи, разслабленнаго не купель исцели, но твое слово обнови, и ниже многолетный запят ему недуг: яко гласа твоего скорейшее действо показася, и неудобоносимую тяжесть отверже, и бремя одра понесе, во свидетельство множества щедрот твоих, слава тебе.

*И ныне:*
Преблагословенна еси:

*Славословие великое. Тропарь воскресн, ектении, и отпуст, и исхождение в притвор.*

*Слава, и ныне: Стихира евангельская, глас г~:*

Магдалине марии, спасово благовествующей из\ мертвых воскресение и явление, не верующе же ученицы, поносими быша о жестосердии: но знаменьми вооружившеся и чудесы, ко проповеданию посылахуся. и ты убо Господи, к начальному свету вознеслся еси отцу: они же проповедаша всюду слово, чудесы уверяюще. темже просветившеся теми, славим твое еже из\ мертвых воскресение, человеколюбче Господи.

*И поучение студитово. И конечный отпуст. Час а~. На часех тропарь воскресен. По трисвятом кондак триоди:*
Душу мою Господи:

*На %[литургии%] блаженна гласа, глас г~, на д~:*

Отвергшаго Христе заповедь твою, праотца адама из\ рая изгнал еси: разбойника же щедре, исповедавша тя на кресте, вонь вселил еси, зовуща: помяни мя Cпасе, во царствии твоем. (л. р~г об.)

Воскрес из\ мертвых, совоскресил еси нас от страстей воскресением твоим Господи: смертную же всю силу погубил еси Cпасе. сего ради верою ти зовем: помяни и нас во царствии твоем.

Тридневным твоим погребением, яже во аде умерщвленныя, яко Бог оживотворивый совоздвигл еси, и нетление всем яко благ источил еси нам, верою зовущым всегда: помяни и нас во царствии твоем.

Согрешших нас смертною осудил еси клятвою, жизнодавче и Господи: телом же твоим безгрешне Владыко пострадав, смертныя оживил еси, зовущыя: помяни и нас во царствии твоем.

*И от канона песнь з~-я, на д~. По входе тропарь воскресен: Слава, кондак триоди. И ныне: пасхи:*
Аще и во гроб: *Храма же Христова, и Богородицы, и святых, тропаря и кондака не глаголем. Прокимен, глас а~:*
Буди Господи милость твоя на нас, якоже уповахом на тя. *Стих:*
Радуйтеся праведнии о Господе: правым подобает похвала. *Апостол деяний, зачало к~г:*
Бысть петру посещающу всех: *Аллилуиа, глас е~:*
Милости твоя Господи во век воспою. *Стих:*
Зане рекл еси: в век милость созиждется. *Евангелие иоанна, зачало д~и:*
Взыде Иисус во иерусалим: *Причастный:*
Тело Христово: *Другий:*
Хвалите Господа с небес:

[зри] *Подобает ведати, яко воследование разслабленнаго поется в неделю, в понедельник: во вторник же отдается.*

