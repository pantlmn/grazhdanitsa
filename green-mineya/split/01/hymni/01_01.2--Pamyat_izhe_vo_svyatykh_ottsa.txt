<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Память и́же во святых отца́ на́шего Васи́лия Вели́каго, архиепи́скопа Кесарии Каппадоки́йския</p>
</title><p>
<red><red>Аще</red> храм святаго Василия, творим бдение.</red>
</p>
<p>
<red>На малой вечерни</red>
</p>
<p>
<red>На </red>Го́споди, воззва́х:<red> стихи́ры на 4, глас 3, самогла́сны;</red>
</p>
<p>Христа́ всели́в в ду́шу твою́ чи́стым твои́м житие́м,/ Исто́чника жи́зни, священноявле́нне Васи́лие,/ ре́ки источи́л еси́ уче́ний благочести́вых вселе́нней,/ от ни́хже напая́еми ве́рнии церко́внии лю́дие/ плоды́ усте́н, испове́дающих благода́ть, прино́сят/ Просла́вльшему́ па́мять твою́ во век ве́ка.</p>
<p>Ми́ро, излия́нное на тебе́ благода́ти,/ пома́за тя священноде́йствовати Ева́нгелие Ца́рствия Небе́снаго,/ Васи́лие Богоявле́ние,/ Христо́во благоуха́ние быв,/ воне́ю зна́ния Его́ вселе́нную испо́лнил еси́./ Те́мже, гла́сы раб твои́х благоприя́тне прие́мляй,/ испроси́ нам, чту́щим тя, ве́лия ми́лости.</p>
<p>
<red>Византи́ево:</red> Святи́тельскою оде́ждею оде́ян,/ Тро́ицы побо́рниче Васи́лие,/ престо́лу предста́л еси́ суди́щному,/ беду́ прие́мляй о ве́ре?/ и, стра́дальческое противостоя́ние показа́в,/ я́рость епа́рхову посрами́л еси́,/ яря́щася держа́вою нече́стия/ и неми́лостивным разсече́нием претя́ща,/ усе́рдно, о́тче, проразсуди́в/ и му́ченик быв произволе́нием,/ вене́ц приял еси́ побе́ды от Христа́,/ иму́щего ве́лию милость.</p>
<p>
<red>Сла́ва, глас 2:</red>
</p>
<p>Су́щих извы́к естество́/ и всех усмотри́в нестоя́тельное,/ Еди́наго обрел еси́ непоколе́блема,/ Пресу́щнаго су́ща Соде́теля всех,/ Ему́же и па́че приложи́вся,/ не су́щих жела́ние отве́ргл еси́,/ моли́ и нам Боже́ственнаго жела́ния получи́ти,/ священноявле́нне Васи́лие.</p>
<p>
<red>И ны́не, праздника.</red>
</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>Храм всесве́тел/ трисо́лнечныя зари́ сый,/ озаря́еши ду́ши/ пита́ющихся/ словесы́твои́ми, Васи́лие.</p>
<p>
<red>Стих:</red> Уста́ моя́ возглаго́лют прему́дрость,/ и поуче́ние се́рдца моего́ ра́зум.</p>
<p>Труба́ с Небесе́/ шум гла́са твоего́ есть/ и огнь, и́мже попаля́ются/ ерети́ческая вся,/ Васи́лие, уче́ния.</p>
<p>
<red>Стих:</red> Уста́ пра́веднаго поуча́тся прему́дрости,/ и язы́к его́ возглаго́лет суд.</p>
<p>Свет Еди́н Трисия́нный,/ разделя́яй Ли́цы,/ единя́яй же существо́м,/ Ария низложи́л еси́/ и Саве́ллия, Васи́лие.</p>
<p>
<red>Сла́ва, и ны́не:</red>
</p>
<p>Плотско́е обре́зание/ Боговочелове́чнаго Сло́ва/ и па́мять Васи́лия/ почита́юще Вели́каго,/ Богоро́дицу почита́ем.</p>
<p>
<red>По</red> О́тче наш: <red>тропарь свята́го.</red> Сла́ва, и ны́не, <red>Обре́зания. Ектения́ и отпу́ст. На вели́цей же вече́рни, и на у́трени, и на Литурги́и пое́м все последование, я́коже изъяви́ся на ряду́.</red>
</p>
<p>
<red>На вели́цей вече́рни</red>
</p>
<p>
<red>Пое́м</red> Блаже́н муж: <red>1-й антифо́н.</red>
<red>На</red> Го́споди, воззва́х: <red>стихи́ры на 8. Пра́здника 4, глас 8. Самогла́сны:</red>
</p>
<p>Сходя́й Спас к ро́ду челове́ческому/ прия́т пелена́ми пови́тие,/ не возгнуша́ся плотска́го обре́зания,/ осмодне́вен по Ма́тери, Безнача́льный по Отцу́,/ Тому́, ве́рнии, возопии́м:/ Ты еси́ Бог наш, поми́луй нас.</p>
<p>Не устыде́ся Всеблаги́й Бог/ плотски́м обре́занием обре́затися"/ но даде́ Самаго́ Себе́ о́браз и начерта́ние всем ко спасе́нию,/ и́бо зако́на Творе́ц зако́нная исполня́ет/ и проро́ков прорече́ния, я́же о Нем./ И́же вся содержа́й го́рстию и пелена́ми пови́выйся,/ Го́споди, Сла́ва Тебе́.</p>
<p>
<red>И́ны стихи́ры свята́го Васи́лия на 4, глас 4,</red>
</p>
<p>
<red>Подо́бен: </red>Зва́нный свы́ше:</p>
<p>И́же тезоимени́тне нарече́н быв ца́рствия,/ Егда́ ца́рское ты свяще́ние, Христо́в язы́к свят,/ любому́дрием и ху́дожеством, о́тче, упа́сл еси́,/ тогда́ венце́м тя украси́ ца́рствия, Васи́лие,/ ца́рствующими Ца́рствуяй и всех Госпо́дь,/ И́же Ро́ждшему́ соедине́ний,/ Присносу́щный Сын и Собезнача́лный./ Его́же моли́ спасти́ и просвети́ти ду́ши на́ша.</p>
<p>Святи́тельства оде́ждами укра́шен,/ ра́дуяся, пропове́дал еси́ Ева́нгелие Ца́рствия, Васи́лие,/ правосла́вия Це́ркви источи́в уче́ние./ И́ми́же ны́не просвеща́еми,/ Еди́но Божество́ е́же во Отце́ Вседержи́тели,/ и во Единоро́днем Бо́жий Сло́ве,/ и Боже́ственнем Ду́се,/ богосло́вии и сла́вим,/ в Трие́х Ли́цех неразде́льно./ Его́же моли́ спасти́ и просвети́ти ду́ши на́ша.</p>
<p>Небе́сным спребыва́я ликостоя́нием/ и соводворя́яся, о́тче Васи́лие,/ и́хже и житию́ поревнова́л еси́/ све́тлостию чи́стою жития́ твоего,/ еще́ с пло́тию живы́й с су́щими на земли́ я́ко безпло́тен./ Наслажда́ющияся Богодохнове́нным уче́нием твои́м/ от бед и тьмы неве́дения/ Христа́, Бо́га на́шего, моли́/ спасти́ и просвети́ти ду́ши на́ша.</p>
<p>
<red>Сла́ва, глас 8. Анато́лия:</red>
</p>
<p>Прему́дрости рачи́тель быв, преподо́бне,/ и всех су́щих, е́же к Бо́гу, предсуди́в сожи́тельницу поуче́ние сме́ртное,/ ле́потно житие́ препроводи́л еси́,/ и́бо, плотски́я стра́сти/ воздержа́ния кре́постьми себе́ обложи́в/ и Боже́ственного поуче́ния зако́ном,/ нерабо́тен душе́вный соблю́л еси́ сан,/ доброде́тели бо́гатством/ все плотско́е мудрова́ние повину́л еси́ ду́ху./ Те́мже плоть и мир возненави́дев и мироде́ржца,/ предстоя́ Христу́,/ проси́ душа́м на́шим ве́лия ми́лости.</p>
<p>
<red>И ны́не, глас то́йже, пе́рвую стихи́ру:</red> Сходяи́ Спас:</p>
<p>
<red>Вход. Проки́мен дне.</red>
</p>
<p>Бытия́ чте́ние (<red>глава́ 17</red>):</p>
<p>Яви́ся Госпо́дь Авра́му и рече́ ему́:/ Аз есмь Бог твой, благоугоди́ предо Мно́ю и бу́ди непоро́чен./ И положу́ заве́т Мой между́ Мно́ю и между́ тобо́ю, и умножу тя зело./ И будеши отец многих язы́ков,/ И не нарече́тся ктому́ и́мя твое́ Авра́м, но бу́дет и́мя твое Авраа́м,/ я́ко отца́ мно́гих язы́ков положи́х тя./ И возращу́ тя зело́ зело́,/ и положу́ тя в язы́ки, и ца́рие из тебе́ изы́дут./ И положу́ заве́т Мой между́ Мно́ю и тобо́ю/ и между́ се́менем твои́м по тебе́ в ро́ды их,/ в заве́т ве́чный, и бу́ду им Бог./ И паде́ Авраа́м на лице́ свое́м и поклони́ся Го́сподеви./ И рече́ Бог ко Авраа́му:/ ты же заве́т Мой да соблюде́ши,/ ты и семя твое́ по тебе́ в ро́ды их./ И сей заве́т, и́же соблюде́ши между́ Мно́ю и ва́ми/ и между́ се́менем твои́м по тебе́ в ро́ды их:/ обре́жите плоть ва́шу краи́нюю, и бу́дет в зна́мение заве́та между́ Мно́ю и ва́ми/ и между́ се́менем твои́м по тебе́ в роды их./ И отроча́ осмодне́вно обре́жется вам, всяк му́жеск пол в ро́дех ва́ших./ И му́жеский пол, и́же не обре́жет плоть кра́йнюю свою́ во осмы́й день,/ потреби́тся душа́ о́на от ро́да своего́, я́ко заве́т Мой разори́ла есть.</p>
<p>При́тчей чте́ние (<red>глава́ 8</red>):</p>
<p>Госпо́дь созда́ мя нача́ло путе́й Свои́х в дела́ Своя́./ Пре́жде век основа́ мя в нача́ле,/ пре́жде, не́же зе́млю сотвори́ти,/ и пре́жде, не́же бе́здны соде́лати,/ пре́жде, не́же произы́ти исто́чником во́дным,/ пре́жде, не́же гора́м водрузи́тися,/ пре́жде же всех холмо́в ражда́ет мя./ Госпо́дь сотвори́ страны́ и пусты́ни и концы́, населе́ны под небесе́м./ Егда́ гото́вяше не́бо, с ним <red>бех</red>,/ и Егда́ отлуча́ше Себе́ Престо́л на ве́трех./ Егда́ кре́пки творя́ше вы́шния о́блаки/ и я́ко тве́рды полага́ше исто́чники поднебе́сныя,/ внегда́ полага́ти мо́рю преде́л его́, и во́ды не мимоидут уст Его́,/ и кре́пки творя́ше основа́ния земли́, бех к Нему́ подо́бна./ Аз <red>бех</red>, о не́йже ра́довашеса,/ по вся же дни веселя́хся пред лице́м Его́ на вся́ко вре́мя.</p>
<p>При́тчей чте́ние (<red>главы́ 10 и 11</red>):</p>
<p>Уста́ пра́веднаго ка́плют прему́дрость,/ язы́к же непра́веднаго поги́бнет./ Устне́ муже́й пра́ведных ка́плют благода́ти,/ уста́ же нечести́вых развраща́ются./ Ме́рила льсти́вая ме́рзость пред Го́сподем,/ вес же пра́ведный прия́тен Ему́./ Иде́же а́ще вни́дет досажде́ние, та́мо и безче́стие,/ уста́ же смире́нных поуча́ются прему́дрости./ Соверше́ние пра́вых наста́вит их/ и поползнове́ние отрица́ющихся упасе́т их./ Не по́льзуют име́ния в день я́рости,/ пра́вда же изба́вит от сме́рти./ Умер пра́ведный, оста́ви раска́яние,/ нару́чна же быва́ет и посмея́тельна нечести́вых па́губа./ Пра́вда непоро́чнаго исправля́ет пути́,/ в нече́стие же па́дает непра́вда./ Пра́вда муже́й пра́вых изба́вит их,/ безсове́тием же пленя́ются беззако́ннии./ Сконча́вшуся му́жу пра́ведну, не поги́бнет наде́жда,/ похвала́ же нечести́вых поги́бнет./ Пра́ведник от ло́ва убе́гнет,/ вме́сто же его́ предае́тся нечести́вый./ Во усте́х нечести́вых сеть гра́жданом,/ чу́вство же пра́ведных благоспе́шное./ Во благи́х пра́ведных испра́вится град,/ и в поги́бели нечести́вых ра́дование./ Во благослове́нии пра́вых возвы́сится град,/ усты́ же нечести́вых раскопа́ется./ Руга́ется гра́жданом лише́нный ра́зума,/ муж же му́дрый безмо́лвие во́дит.</p>
<p>
<red>На литии́ стихи́ра хра́ма, та́же свята́го Васи́лия, глас 3. Ге́рманово:</red>
</p>
<p>Христа́ всели́в в ду́шу твою́ чи́стым твои́м житие́м,/ Исто́чника жи́зни, священноявле́нне Васи́лие,/ ре́ки источи́л еси́ уче́ний благочести́вых вселе́нней,/ от ни́хже напая́еми, ве́рнии церко́внии лю́дие/ плоды́ усте́н, испове́дающих благода́ть, прино́сят/ Просла́вльшему па́мять твою́ во век ве́ка.</p>
<p>Ми́ро, излия́нное на тебе́ благодати,/ пома́за тя священноде́йствовати Ева́нгелие Ца́рствия Небе́снаго,/ Васи́лие Богоявле́ние./ Христо́во благоуха́ние быв,/ воне́ю ра́зума Его́ вселе́нную испо́лнил еси́./ Те́мже, гла́сы раб твои́х благоприя́тне прие́мляй,/ испроси́ нам, чту́щим тя, ве́лия ми́лости.</p>
<p>
<red>Византи́ево:</red> Святи́тельскою оде́ждею оде́ян,/ Тро́ицы побо́рниче Васи́лие,/ престо́лу предста́л еси́ суди́щному,/ беду́ прие́мляй о ве́ре,/ и, страда́льческое противостоя́ние показа́,/ я́рость епа́рхову посрами́л еси́,/ яря́щася держа́вою нече́стия/ и неми́лостивным разсече́нием претя́ща,/ усе́рдно, о́тче, проразсуди́в,/ и, му́ченик быв произволе́нием,/ вене́ц прия́л еси́ побе́ды от Христа́,/ иму́щаго ве́лию ми́лость.</p>
<p>
<red>Сла́ва, глас 6:</red>
</p>
<p>Излия́ся благода́ть во устна́х твои́х, преподо́бне о́тче,/ и был еси́ па́стырь Христо́вы Це́ркве,/ уча́ слове́сныя о́вцы/ ве́ровати в Тро́ицу Единосу́щную/ во Еди́ном Божестве́.</p>
<p>
<red>И ны́не, глас 8:</red> Сходя́й Спас: (<red>зри страницу 7</red>).</p>
<p>
<red>На стихо́вне стихи́ры свята́го, самогла́сны, глас 1.</red>
</p>
<p>
<red>Византи́ево:</red> О, Боже́ственная и свяще́нная Христо́вы Це́ркве пчело́,/ Васи́лие всеблаже́нне!/ Ты бо Боже́ственнаго жела́ния жа́лом тебе́ вооружи́в,/ богоме́рзких ересе́й хулы́ уязви́л еси́/ и душа́м ве́рных благоче́стия сла́дость сокро́виществовал еси́./ И ны́не Боже́ственнаго рая́ нетле́нныя проходя́ па́жити,/ помина́й и нас, предстоя́ Тро́ице Единосу́щней.</p>
<p>
<red>Стих: </red>Уста́ моя́ возглаго́лют прему́дрость,/ и поуче́ние се́рдца моего́ ра́зум.</p>
<p>
<red>Васи́лия мона́ха: </red>Всех святы́х собра́л еси́ доброде́тели,/ о́тче наш Васи́лие:/ Моисе́еву кро́тость и Илиину́ ре́вность,/ Петро́во испове́дание, Иоа́нново Богосло́вие./ Я́ко Па́вел, вопия́, не преста́л еси́:/ кто изнемога́ет, и аз не изнемога́ю?/ Кто соблажня́ется, и аз не разжиза́юся?/ Те́мже, с ни́ми водворяя́ся,/ моли́ спасти́ся душа́м на́шим.</p>
<p>
<red>Стих, глас 2:</red> Уста́ пра́веднаго поуча́тся прему́дрости,/ и язы́к его́ возглаго́лет суд.</p>
<p>
<red>Иоа́нна мона́ха: </red>Су́щих извы́к естество́/ и всех усмотри́в настоя́тельное,/ Еди́наго обре́л непоколе́блема,/ Пресу́щнаго су́ща Соде́теля всех,/ Ему́же и па́че приложи́вся,/ не су́щих жела́ние отве́ргл еси́,/ моли́ и нам Боже́ственнаго жела́ния получи́ти,/ священноявле́нне Васи́лие.</p>
<p>
<red>Сла́ва, глас 6:</red>
</p>
<p>Благода́ть чуде́с с Небесе́ прие́м/ и лесть и́дольскую обличи́в уче́ньми,/ святи́телей еси́ сла́ва и утвержде́ние,/ всеблаже́нне Васи́лие,/ и всех преподо́бных уче́ния о́браз./ Дерзнове́ние име́я к Бо́гу,/ Того́ моли́ спасти́ся ду́ша́м на́шим.</p>
<p>
<red>И ны́не, глас 8:</red>
</p>
<p>Не устыде́ся Всеблаги́й Бог/ плотски́м обре́занием обре́затися,/ но даде́ Самаго́ Себе́ о́браз и начерта́ние всем ко спасе́нию,/ и́бо зако́на Творе́ц зако́нная исполня́ет/ и проро́ков прорече́ния, я́же о Нем./ И́же вся содержай го́рстию и пелена́ми пови́выйся,/ Го́споди, сла́ва Тебе́.</p>
<p>
<red>Тропарь свята́го, глас 1:</red>
</p>
<p>Во всю зе́млю изы́де веща́ние твое́,/ я́ко прие́мшую сло́во твое́,/ и́мже боголе́пно научи́л еси́,/ естество́ су́щих уясни́л еси́,/ челове́ческия обы́чаи украси́л еси́,/ ца́рское свяще́ние, о́тче преподо́бне,/ моли́ Христа́ Бо́га/ спасти́ся душа́м на́шим.</p>
<p>
<red>Сла́ва, и ны́не, пра́здника, глас тойже:</red>
</p>
<p>На Престо́ле огнезра́чнем/ в Вы́шних седя́й со Отце́м Безнача́льным и Боже́ственным Твои́м Ду́хом,/ благоволи́л еси́ роди́тися на земли́/ от Отрокови́цы Неискусому́жныя, Твоея́ Ма́тере, Иису́се,/ сего́ ра́ди и обре́зан был еси́, я́ко Челове́к осмодне́вный./ Сла́ва всеблаго́му Твоему́ сове́ту,/ сла́ва смотре́нию Твоему́,/ сла́ва снисхожде́нию Твоему́, Еди́не Человеколю́бче.</p>
<p>
<red>И опу́ст.</red>
</p>
<p>
<red>На повече́рии конда́к свята́го. </red>Сла́ва, и ны́не: <red>пра здника</red>. <red>Полу́нощницу же пое́м, по обы́чаю, с кафи́змою. По 1-м трнсвято́м тропа́рь пра́здника. По 2-м трисвято́м конда́к пра́здника же. Моли́твы же</red> Помяни́, Го́споди, в наде́жди Воскресе́ния: <red>не глаго́лем, то́чию:</red> Го́споди, поми́луй, <red>12. И отпу́ст.</red>
</p>
<p>
<red>На у́трени</red>
</p>
<p>
<red>На </red>Бог Госпо́дь: <red>тропа́рь пра́здника, два́жды. Сла́ва свята́го, и ны́не, пра́здника.</red>
</p>
<p>
<red>По 1-й кафи́зме седа́лев, глас 5.</red>
</p>
<p>
<red>Подо́бен: </red>Собезнача́льное:</p>
<p>Я́ко ца́рское украше́ние Це́ркве, Васи́лия вси да восхва́лим,/ уче́ний сокро́вище неоску́дное,/ си́ми бо той наказа́ нас Тро́ицу почита́ти Святу́ю,/ соедине́ну у́бо Существо́м, разделе́ну же Ипоста́сьми.</p>
<p>
<red>Сла́ва, глас 1.</red>
</p>
<p>
<red>Подо́бен: </red>Гроб Твой:</p>
<p>Васи́лие прему́дре, предстоя́й Тро́ице,/ моли́ся получи́ти в День суда́ нам, пою́щим тя и чту́щим па́мять твою́,/ благода́ть, ми́лость и очище́ние прегреше́ний,/ я́ко да усты́ прославля́ем и се́рдцем Еди́наго Человеколю́бца.</p>
<p>
<red>И ны́не:</red>
</p>
<p>Всех Творе́ц и Влады́ка ми́ра,/ Сый со Отце́м и Ду́хом горе́,/ я́ко Младе́нец обре́зуется на земли́ остодне́вен./ И́стинно Боже́ственна же и чу́дна дела́ Твоя́:/ Ты бо, Влады́ко, нас ра́ди обре́зался еси́,/ я́ко Сый зако́на исполне́ние.</p>
<p>
<red>И чтем во Ева́нгелии толково́м поуче́ние Вели́каго Васи́лия мона́хом.</red>
</p>
<p>
<red>По 2-и́ кафизме седален, глас 8.</red>
</p>
<p>
<red>Подо́бен:</red> Прему́дрости:</p>
<p>Неизрече́нныя прему́дрости Богови́дне поче́рпл еси́ бога́тство та́йное,/ всем источи́л еси́ правосла́вия во́ды,/ ве́рных у́бо сердца́ Боже́ственне веселящия,/ неве́рных же веле́ния досто́йне потопля́ющия./ Отню́дуже обою́ду благоче́стия по́ты/ показа́лся еси́ непобеди́м Тро́ицы побо́рник, святи́телю Васи́лие./ Моли́ся Христу́ Бо́гу прегреше́ний оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>Сла́ва, глас 3.</red>
</p>
<p>
<red>Подо́бен: </red>Боже́ственныя ве́ры:</p>
<p>Всю напои́л еси́ вселе́нную, я́коже вода́ми,/ уче́нии твои́ми, благоче́стия собра́нными догма́ты,/ жи́зни бо Исто́чник в тебе́ препочива́ше вои́стинну, Васи́лие./ Его́же моли́, я́ко дерзнове́ние стяжа́вый, Богодохнове́нне,/ дарова́ти нам ве́лию ми́лость.</p>
<p>
<red>И ны́не, глас 4:</red>
</p>
<p>И́же естество́м Неви́димый, ны́не ви́дим есть пло́тию:/ Сло́во Несозда́нное, ны́не из Девы Чи́стыя ражда́емо, зи́ждется,/ Те́мже и по зако́ну нас ра́ди, челове́ков,/ я́коже осмодне́вен, обре́зуется Младенец./ Тому́ у́бо поклони́мся, я́ко Спа́су на́шему.</p>
<p>
<red>Велича́ние Обре́занию:</red>
</p>
<p>Велича́ем Тя, Живода́вче Христе́,/ и почита́ем пречи́стыя пло́ти Твоея́/ зако́нное обре́зание.</p>
<p>
<red>Велича́ние святи́телю о́бщее или сие́:</red>
</p>
<p>Велича́ем тя,/ святи́телю Христо́в Васи́лие,/ благоче́стно Це́рковь Христо́ву сохра́ншаго.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Си́лою слове́с Боже́ственных е́реси низложи́л еси́ мра́чный,/ вся шата́ния Евно́миева погрузи́л еси́,/ челове́ком бо Ду́ха Бо́га бы́ти пропове́дал еси́/ и рук возде́нием враги́ умертви́л еси́./ Все прогна́л еси́ Саве́ллиево служе́ние,/ вся же мудрова́ния Несто́риева упраздни́л еси́,/ святи́телю Васи́лие./ Моли́ся Христу́ Бо́гу/ прегреше́ний оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>Сла́ва:</red>
</p>
<p>Благода́ть слове́с твои́х Боже́ственных и догма́т высота́ та́инственная/ Боже́ственнаго нам бысть восхожде́ния ле́ствица:/ Ду́ха бо, о́тче стяжа́вый трубу́,/ то́ю пропове́дал еси́ Боже́ственная учения./ Те́мже и на ме́сте всели́лся еси́ зла́чне,/ мзды по́двигов твои́х прие́м, преподо́бне иера́рше Васи́лие./ Моли́ся Христу Бо́гу/ прегреше́ний оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>И ны́не:</red>
</p>
<p>Вся́ческих Влады́ка и Творе́ц, из пречи́стыя утро́бы Твоея́ плоть прие́мый,/ Предста́тельницу Тя показа́ челове́ком, Всенепоро́чная./ Сего́ ра́ди вси к Тебе́ прибега́ем,/ очище́ния прегреше́ний прося́ще, Влады́чице,/ и ве́чнующия изба́витися му́ки,/ и вся́каго озлобле́ния лю́таго мироде́ржца./</p>
<p>Сего ради вопием Ти:/ Моли́ся Твоему́ Сыну и Бо́гу/ прегрешений оставление даровати/ покла-нятощимся верою всесвятому Рождеству Твоему́.</p>
<p>
<red>И чтем надгро́бное сло́во Григо́рия Богосло́ва, е́же о Вели́цем Васи́лии, на четы́ре ча́сти.</red>
</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Уста́ моя́ возглаго́лют прему́дрость,/ и поуче́ние се́рдца моего́ ра́зум. <red>Стих:</red> Услы́шите сия́, вси язы́цы,/ внуши́те, вси, живу́щии по вселе́нней. Вся́кое дыха́ние: <red>Ева́нгелие от Иоа́нна, зача́ло 36.</red>
</p>
<p>
<red>По 50-м псалме́, стихи́ра самогла́сна, глас 6:</red>
</p>
<p>Излия́ся благода́ть во устна́х твои́х, преподо́бне о́тче,/ и был еси́ па́стырь Христо́вы Це́ркве,/ уча́ слове́сныя о́вцы/ ве́ровати в Тро́ицу Единосу́щную/ во Еди́ном Божестве́.</p>
<p>
<red>Кано́н пра́здника. Творе́ние Стефа́ново, Ирмо́с по два́жды, тропари́ же на 4, глас 2.</red>
</p>
<p>
<red>Песнь 1</red>
</p>
<p>
<red>Ирмо́с:</red> Гряди́те, лю́дие,/ пои́м песнь Христу́ Бо́гу,/ разде́льшему мо́ре и наста́вльшему лю́ди,/ я́же изведе́ из рабо́ты еги́петския,/ я́ко просла́вися.</p>
<p>Осмери́ца дней, нося́щая о́браз бу́дущаго,/ Твое́ю, Христе́, просвеща́ется и освяща́ется во́льною нището́ю,/ в сей бо зако́нно обре́зался еси́ пло́тию.</p>
<p>Обре́зание прие́млет осмодне́вное Христо́с Своего́ рождества́,/ и сего́ <red>Днесь</red> сень спря́тает,/ свет возсиява́я но́выя благода́ти.</p>
<p>
<red>Ин кано́н святи́теля Васи́лия, на 8. Творе́ние Иоа́нна Дамаскина́, глас и ирмо́с то́йже.</red>
</p>
<p>Твоему́ гла́су подоба́ше приити́, Васи́лие, нача́ти хотя́щим хвалы́ твоя́,/ но, о́тче, мольбу́ прие́м, благода́ть подавай незави́стно нам.</p>
<p>Доброде́телей ты жесто́кий ше́ствовал еси́ путь,/ в гла́дкий дости́гл еси́ и несопроти́вный Небе́сный восхо́д/ и всем яви́лся еси́ о́браз, Васи́лие.</p>
<p>Страстно́е взыгра́ние, томя́щее плоть, любому́дрия жела́нием наказа́л еси́,/ те́мже в нетле́нных водворя́ешися Ца́рствиих,/ о́тче Васи́лие.</p>
<p>Душе́вныя стра́сти благопотре́бно, Васи́лие,/ вку́пе же и теле́сныя, духо́вным посе́кл еси́ мече́м,/ себе́ же Влады́це же́ртву прине́сл еси́.</p>
<p>Ты, быв неизрече́нных таи́нник, Васи́лие,/ Христо́ву Ца́рствию тайнонаучи́л еси́, свяще́нне о́тче,/ я́ве Тро́йческий свет облиста́л еси́ нам.</p>
<p>
<red>Богоро́дичен: </red>Кто изрещи́ Твое́ по досто́инству возмо́жет, е́же па́че сло́ва зача́тие? Бо́га бо родила́ еси́ пло́тию, Всечи́стая,/ нам я́вльшася Спа́са и Го́спода.</p>
<p>
<red>Катава́сия: первый лик пое́т ирмо́с:</red> Глубины́ откры́л есть дно/ и су́шею Своя́ влече́т,/ в ней покры́в проти́вныя,/ кре́пкий во бране́х Госпо́дь/ я́ко просла́вися.</p>
<p>
<red>Други́й лик, ирмо́с:</red> Ше́ствует морску́ю волня́щуюся бу́рю,/ су́шу а́бие Изра́иль я́вльшуюся./ Чермны́й же понт триста́ты еги́петския покры́ ку́пно,/ водостла́нен гроб,/ си́лою кре́пкою десни́цы Влады́чни.</p>
<p>
<red>Песнь 3</red>
</p>
<p>
<red>Ирмо́с:</red> Утверди́ нас в Тебе́, Го́споди,/ Дре́вом умерщвле́й грех,/ и страх Твой всади́/ в сердца́ нас, пою́щих Тя.</p>
<p>Сло́во вопло́щшееся Пресу́щественное в преста́тие зако́на обре́зася,/ нача́ток же Боже́ственныя благода́ти и жи́зни нетле́нныя нам подаде́.</p>
<p>Зако́на исполни́тель, не я́ко сопроти́вен Бо́гу сый, Христо́с воплоти́выйся показа́ся/ и сподо́бися во́лею обре́затися осмодне́вен.</p>
<p>
<red>Преподо́бнаго</red>
</p>
<p>Спритече́ Христо́ву и спросия́ па́мять твоя́, о́тче, Рождеству́,/ Его́же несказа́нное та́инство твои́ми уче́ньми я́ве сотвори́л еси́.</p>
<p>Стра́хом Госпо́дним утвержда́ем, нача́ло бо му́дрости сей есть,/ любо́вию лу́чшею впери́лся еси́ прему́дрости, о Васи́лие.</p>
<p>Наказа́ния быв вся́каго испо́лнен,/ не то́кмо до́льнаго и попира́емаго, мно́го же па́че лу́чшаго,/ показа́лся еси́ ми́ру свет, Васи́лие.</p>
<p>Васи́лие прему́дре, вшел еси́ дея́нием,/ и дея́ние вше́ствие виде́ния Боже́ственнейшаго показа́л еси́,/ и су́щих ра́зуму научи́лся еси́ я́ве.</p>
<p>
<red>Богоро́дичен:</red> Безсе́менно во чре́ве Бо́га зачала́ еси́/ и ражда́еши несказа́нно воплоще́нна,/ на Него́же зре́ти не сме́ют, Чи́стая, Небе́сных си́лы, Присноде́во.</p>
<p>
<red>Катава́сия, лик пе́рвый: </red>Кре́пость дая́й царе́м на́шим Госпо́дь/ и рог пома́занных Свои́х вознося́й/ от Де́вы ражда́ется, гряде́т же ко Креще́нию./ Тому́, ве́рнии, возопие́м;/ несть свят, я́ко Бог наш.</p>
<p>
<red>Други́й:</red> Ели́цы дре́вних изреши́хомся се́тей/ бра́шен львов, сотре́нных члено́вными,/ ра́дуимся и разшири́м уста́, сло́во плету́ще от слове́с сладко-пе́ния,/ и́мже к нам наслажда́ется дарова́ний.</p>
<p>
<red>Конда́к пра́здника, глас 3.</red>
</p>
<p>
<red>Подо́бен:</red> Де́ва <red>Днесь</red>:</p>
<p>Всех Госпо́дь обре́зание терпи́т/ и челове́ческая прегреше́ния, я́ко Благ, обре́зует,/ дае́т спасе́ние <red>Днесь</red> ми́ру./ Ра́дуется же в Вы́шних и Созда́телев иера́рх,/ и светоно́сный, Боже́ственный таи́нник Христо́в Васи́лий.</p>
<p>
<red>Та́же седа́лен свята́го, глас 8.</red>
</p>
<p>
<red>Подо́бен: </red>Прему́дрости:</p>
<p>Прему́дрости сло́ва навы́к и писа́ние зако́на отложи́в,/ всем пропове́дал еси́ благода́ти сло́во/ и душ скрижа́ли угла́дил еси́ словесы́ твои́ми,/ в ни́хже начерта́л еси́ Боже́ственная уче́ния./ Те́мже и мрак проше́д о́блаком покро́ва телесе́,/ и просия́л еси́ ду́хом, святи́телю Васи́лие./ Моли́ Христа́ Бо́га/ грехо́в оставле́ние пода́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, пра́здника, глас 4.</red>
</p>
<p>
<red>Подо́бен:</red> Яви́лся еси́ <red>Днесь</red>:</p>
<p>Я́ко Сын бе́здна человеколю́бия,/ оде́ялся еси́, Влады́ко, в зрак ра́бий/ и пло́тию обре́зался еси́,/ да́руя всем челове́ком вели́кую Твою́ ми́лость.</p>
<p>
<red>Песнь 4</red>
</p>
<p>
<red>Ирмос: </red>Услы́шах, Го́споди,/ слух Твоего́ смотре́ния,/ и просла́вих Тя,/ Еди́не Человеколю́бче.</p>
<p>Обре́зание преста́, отне́леже Христо́с во́лею обре́зася,/ язы́к мно́жество спаса́я благода́тию.</p>
<p>Бу́дущего непреста́нную осма́го ве́ка жизнь изобража́ет,/ в ню́же Влады́ка обре́зася пло́тию.</p>
<p>
<red>Преподо́бного:</red>
</p>
<p>Украша́ется я́коже Рождество́м Христо́ва неве́ста Це́рковь,/ та́ко и па́мятию твое́ю, всеблаже́нне.</p>
<p>Непребори́м яви́лся еси́, по Бо́зе боря́, Васи́лие,/ во всех Того́ повеле́нию покаря́яся.</p>
<p>Це́ркви подаде́ся от Бо́га огражде́ние и стена́ тверда́,/ Васи́лии вееблаже́нне.</p>
<p>Сопротивобо́жным се́чиво ты сека́тельное/ и огнь, пояда́яй пре́лесть, яви́лся еси́, о́тче Васи́лие.</p>
<p>
<red>Богоро́дичен:</red> Мо́лим Тя, Чи́стая,/ я́же Бо́га безсе́менно заче́нши,/ при́сно моли́ти за рабы́ Твоя́.</p>
<p>
<red>Катава́сия:</red> Услы́шах, Го́споди, глас Твой, его́же рекл еси́,/глас вопию́щаго в пусты́ни,/ я́ко возгреме́л еси́ над вода́ми мно́гими,/ Твоему́ свиде́тельствуяй Сы́ну,/весь бьш соше́дшаго Ду́ха, возопи́:/ Ты еси́ Христо́с, Бо́жия му́дрость и си́ла.</p>
<p>
<red>Други́й:</red> Огне́м очи́щся та́йнаго зре́ния,/ поя́ проро́к челове́ков новоде́йство,/ возглаша́ет глас, Ду́хом пле́щущ,/ воплоще́ние явля́ющ Неизрече́нна Сло́ва,/ И́мже си́льных держа́вы сотро́шася.</p>
<p>
<red>Песнь 5</red>
</p>
<p>
<red>Ирмо́с:</red> Све́та Пода́телю/ и веко́в Тво́рче, Го́споди,/ во све́те Твои́х повеле́ний наста́ви нас,/ ра́зве бо Тебе́, ино́го бо́га не зна́ем.</p>
<p>Ты, от Де́вы Ма́тере несказа́нно проше́д, Го́споди,/ и в челове́ческий не не сподо́бился еси́ оде́ятися о́браз,/ я́ко Младе́нец зако́нно зако́н испо́лнил еси́.</p>
<p>Но́щи уподо́бися, я́ко сень зако́нную лю́бящи Изра́иля, Ро́ждшая,/ из Нея́же облиста́вший Свет ми́ра, Христо́с, яви́ся.</p>
<p>
<red>Преподо́бнаго:</red>
</p>
<p>Во́дит вои́стинну сугу́б Це́рковь пра́здник <red>Днесь</red> обре́зания,/ я́ко младе́нца Влады́ки, я́вльшагося на земли́,/ и па́мять раба́, му́дра и треблаже́нна.</p>
<p>Непостижи́мый свет почи́в в тебе́, преподо́бне,/ пресве́тлу свещу ми́ру тя показа́ Христо́с,/ те́мже па́мять твою́ пое́м, Васи́лие.</p>
<p>Всете́мно напи́санное в Сина́и бытие́ Моисе́ем,/ тал, сказу́я от Боже́ственных сокро́вищ,/ начерта́л еси́ всем, преблаже́нне Васи́лие.</p>
<p>Ни законополо́жник Моисе́й, ни пе́рвее зако́на Ио́сиф бысть,/ и́же по тебе́ пи́щи пшеницоме́рителы:/ Боже́ственный бо пло́ти сам раздроби́тель яви́лся еси́, Васи́лие.</p>
<p>
<red>Богородичен:</red> Тебе́, ро́ждшей Христа́, всех Соде́теля, зове́м:/ ра́дуйся, Чи́стая, ра́дуйся, Свет возсия́вшая нам,/ ра́дуйся, вмести́вшая Бо́га Невмести́маго.</p>
<p>
<red>Катава́сия:</red> Иису́с, живота́ Нача́льник,/ разреши́ти осужде́ние гряде́т Ада́ма первозда́ннаго,/ очище́ний же, я́ко Бог, не тре́буя,/ па́дшаго очища́ет во Иорда́не,/ в не́мже вражду́ уби́в,/ преиму́щ всяк ум мир да́рует.</p>
<p>
<red>Други́й:</red> Врага́ те́мнаго и оскверне́ннаго я́да очище́нием Ду́ха измове́ни,/ к но́вом приста́хом небла́зненной стези́,/ водя́щей в непристу́пную ра́дость, еди́нем присту́пну,/ и́мже Бог примири́ся.</p>
<p>
<red>Песнь 6</red>
</p>
<p>
<red>Ирмо́с:</red> Бе́здна мя мно́га грехо́вная окружа́ет,/ и вопию́ Ти, проро́ка подража́яй:/ от тли мя, Го́споди, возведи́.</p>
<p>Прия́т коне́ц зако́н, отне́леже Христо́с, младе́нствовав,/ исполни́тель зако́на Сый, обре́зание восприя́т/ и разреши́ зако́нную кля́тву.</p>
<p>Суббо́тство, обре́зание же шата́ния евре́йскаго/ я́вльшагося Христа́ манове́нием преста́,/ и возсия́ благода́ти весна́.</p>
<p>
<red>Преподо́бнаго:</red>
</p>
<p>Напита́л еси́ ду́ши, та́ющия гла́дом, ни́щих оби́льно/ и а́лчущих сердца́ вся́каго испо́лнил еси́, Васи́лие, Боже́ственнаго весе́лия.</p>
<p>Напита́л еси́ бога́тно а́лчущия пи́щею Небе́сною:/ хлеб бо А́нгельский есть сло́во твое́, Васи́лие,/ и́мже изря́ден пшеиицода́вец был еси́.</p>
<p>Собра́л еси́ пче́льный, Васи́лие, люботру́дно доброде́тели вся́кия цвет/ и, худо́г<a type="note" xlink:href="#note1">1</a> быв, в ни́хже ублажа́ ешися.</p>
<p>Потща́лчя еси́ ми́ра отлучи́тися и с Бо́гом пожи́ти,/ те́мже нестоя́тельная и тле́нная, всеблаже́нне Васи́лие, оста́вль,/ пребыва́ющая, я́ко мудр, стяжа́л еси́.</p>
<p>
<red>Богоро́дичен: </red>Спаси́ от бед рабы́ Твоя́, Богоро́дице,/ я́ко вси по Бо́зе к Тебе́ прибега́ем,/ я́ко к Неруши́мей Стене́ и Предста́тельству.</p>
<p>
<red>Катава́сия:</red> Глас Словесе́, свети́льник Све́та,/ денни́ца Со́лнца, Предте́ча в пусты́ни, -/ пока́йтеся! - всем вопие́т лю́дем, - и предочи́ститеся:/ се бо предстои́т Христо́с,/ от тли мир избавля́яй.</p>
<p>
<red>Други́й:</red> Вожделе́ннаго я́вствова со всеблаже́нным гла́сом Оте́ц,/ Его́же из чре́ва отры́гну./ Ей, - глаго́лет, - Сей соесте́ствен Сын,/ Сый светоза́рен, произни́че из челове́ча ро́да,/ Сло́во же мое́ жи́во, и Челове́к промышле́нием.</p>
<p>
<red>Конда́к, глас 4.</red>
</p>
<p>
<red>Подо́бен: </red>Яви́лся еси́ <red>Днесь</red>:</p>
<p>Явился еси́ основа́ние непоколеби́мое Це́ркве,/ подая́ всем некрадо́мое госпо́дьство челове́ком,/ запечатле́я твои́ми веленьми,/ небоявле́нне Васи́лие преподо́бне.</p>
<p>
<red>И́кос:</red>
</p>
<p>Целому́дрия ча́ша, уста́ прему́дрости/ и степе́нь уче́ний, Васи́лий Вели́кий всем облиста́ет мы́сленно./ Прииди́те у́бо, и ста́нем в дому́ Бо́жии, те́пле взира́юще,/ чудесы́ сего́ крася́щеся, я́коже луче́ю, облиста́вшеся жития́,/ чи́стым духом прохла́ждшеся,/ подо́бящеся того́ ве́ре, и теплоте́, и смире́нию,/ и́миже дом яви́ся естества́ Бо́жия./ К нему́же вопию́ще, пое́м:/ небоявле́нне Васи́лие преподо́бне.</p>
<p>
<red>Песнь 7</red>
</p>
<p>
<red>Ирмо́с:</red> О́бразу злато́му, на по́ле Деи́ре служи́му,/ три́е Твои́ о́троцы небрего́ша. Безбо́жнаго веле́ния,/ посреде́ же огня́ вве́ржени, ороша́еми, поя́ху:/ благослове́н еси́, Бо́же оте́ц на́ших.</p>
<p>Све́тло и пресве́тло Рождество́ Христо́во,/ и бу́дущего обновле́ния подписа́вшее та́инство <red>Днесь</red>,/ я́ко зако́нным чи́ном Спас обре́зуется,/ не я́ко Бог, но я́ко Челове́к и зако́на исполне́ние.</p>
<p>Зако́н исполня́я, зако́на Творе́ц, пло́тию <red>Днесь</red> во́лею обре́зуется,/ обре́зание содева́я грехо́еныя зимы́ и зва́ти да́руя:/ благослове́н еси́, Бо́же оте́ц на́ших.</p>
<p>
<red>Преподо́бнаго</red>
</p>
<p>О́браз Отца́ Сын, и Сы́на Дух есть./ Ты же Ду́ха, о Васи́лие, нескве́рнено зерца́ло, дом же всея́ Тро́ицы./ Блаже́нна па́мять твоя́, и сла́вящии <red>ю</red> воспрославлю́ются.</p>
<p>Углуби́в ум во глубины́ Бо́жия непостижи́мыя/ и собра́в многоце́нный ты би́сер ра́зума,/ напо́лнил еси́ мир прему́дростию и зва́ти научи́л еси́:/ благослове́н еси́, Бо́же оте́ц на́ших.</p>
<p>О, еди́но дохнове́ние ума́ свяще́нных сопру́г,/ я́коже еди́на душа́ во двою́ телесе́х неразде́льно:/ в Григо́рии Васи́лий, жела́нием Боже́ственным совоку́плени, в Васи́лии же Григо́рий,/ ны́не моли́те Христа́ о ста́де ва́шем.</p>
<p>Оте́ц сиро́т, и вдов защи́тник, и бо́гатство ни́щих,/ боля́щих утеше́ние и су́щих в бо́гатстве окормле́ние,/ ста́рости жезл яви́лся еси́, и наказа́ние ю́ности,/ и мона́шествующих доброде́тели пра́вило, Васи́лие.</p>
<p>Очи́стив от вся́каго ти́ннаго скверне́ния ум, Васи́лие,/ сразсмотри́л еси́ духо́вная жела́нным твои́м ду́хом./ Те́мже, воспева́я Тро́ицу, со дерзнове́нием взыва́л еси́:/ благослове́н еси́, Бо́же оте́ц на́ших.</p>
<p>
<red>Богоро́дичен:</red> Тя купину́ Моисе́й в горе́ Синаи́стей огнепали́му, Чи́стая, прови́дяше,/ прие́мшую неопа́льно нестерпи́мую зарю́ Неизглаго́ланнаго Существа́,/ соедини́вшагося дебельству́ пло́ти еди́ныя в Нем святы́х Ипоста́сей.</p>
<p>
<red>Катава́сия:</red> Ю́ноши благочести́выя, пе́щи о́гненней приобщи́вшийся,/ шумя́щ дух ро́сный невреди́мы сохрани́/ и Бо́жия А́нгела снизхожде́ние./ Те́мже, в пла́мени ороша́еми, благода́рственно воспева́ху:/ препе́тый оте́ц Го́споди и Бо́же, благослове́н еси́.</p>
<p>
<red>Други́й: </red>Опали́ струе́ю зми́евы главы́ пе́щный высо́кий пла́мень,/ ю́ноши нося́щ благочести́вый,/ Ути́шивый, неудободержи́мую мглу из греха́/ всю же омыва́ет росо́ю Ду́ха.</p>
<p>
<red>Песнь 8</red>
</p>
<p>
<red>Ирмо́с:</red> Неизрече́нною му́дростью соста́вльшаго вся́ческая Бо́га Сло́ва/ и от не су́щих во е́же бы́ти приве́дшаго,/ благослови́те, дела́, я́ко Го́спода,/ и превозноси́те во вся ве́ки.</p>
<p>Во осмы́й день обре́зуется я́ко Младе́нец Влады́ка,/ Иису́са же прие́млет именова́ние,/ я́ко ми́ра есть Спас и Госпо́дь,</p>
<p>Ко Христо́ву Рождеству́ досто́йно осмы́й спряже́ся,/ святи́теля всесла́вная па́мять,/ ю́же почита́юще ве́рою, пое́м Го́спода и превозно́сим во веки.</p>
<p>
<red>Преподо́бнаго</red>
</p>
<p>Несказа́нным Про́мыслом дарова́вшаго Васи́лия ми́ру,/ свет благоче́стия, трубу́ же Богосло́вия,/ благослови́те, дела́ Госпо́дня, Го́спода.</p>
<p>Бо́га́тным де́йством все́льшася в му́драго Васи́лия/ и тем благоче́стно Богосло́вившаго,/ благослови́те, дела́ Госпо́дня, Го́спода.</p>
<p>Боже́ственных тво́их слове́с наслади́вшийся, Васи́лие,/ непреста́нно в твое́й па́мяти торжеству́юще, вопие́м:/ благослови́те, дела́ Госпо́дня, Го́спода.</p>
<p>Лучи́ слове́с испусти́л еси́, Веси́лие, ми́ру,/ све́том наставля́ющия Еди́но чествова́ти Трои́ческое Естество́:/ благослови́те, дела́ Госпо́дня, Го́спода.</p>
<p>
<red>Богоро́дичен:</red> Из Отца́, проше́дшаго пре́жде век, и безле́тнаго Бо́га Сло́ва/ и в после́дняя возсия́вша из Де́вы,/ благослови́те, дела́ Госпо́дня, Го́спода.</p>
<p>
<red>Катава́сия: </red>Та́йну пресла́вную вавило́нская показа́ пещь, источи́вшая ро́су,/ я́ко струя́ми имя́ше Невеще́ственный Огнь восприя́ти Иорда́н/ и объя́ти пло́тию креща́ема Зижди́теля,/ Его́же благословя́т лю́дие и превозно́сят во вся ве́ки.</p>
<p>
<red>Други́й:</red> Свобо́дна у́бо тварь познава́ется/ и сы́нове Све́та, пре́жде омраче́ннии,/ еди́н стене́т тьмы предста́тель./ Ны́не да благослови́т усе́рдно Вино́внаго/ пре́жде окая́нное язы́ков всенасле́дие.</p>
<p>
<red>На 9-й пе́сни Честне́йшую: не поем, но поем припе́вы Обре́зания: </red>Велича́й, душе́ моя́,/ по зако́ну пло́тию обре́завшегося Го́спода.</p>
<p>
<red>Песнь 9</red>
</p>
<p>
<red>Ирмо́с:</red> Я́же пре́жде со́лнца свети́льника Бо́га возсия́вшаго,/ пло́тски к нам прише́дшаго из боку́ Деви́чу,/ неизрече́нно воплоти́вшая, Благослове́нная, Всечи́стая,/ Тя, Богоро́дице, велича́ем.</p>
<p>
<red>Та́же вторы́й лик пое́т то́йже припе́в и ирмо́с. Про́чия же три припева́ем к тропаре́м.</red>
</p>
<p>Велича́й, душе́ моя́,/ во осмы́й день обре́зание Прие́млюща<red> (два́жды).</red>
</p>
<p><red>Днесь</red> Влады́ка обре́зуется пло́тию я́ко Младе́нец,/ исполня́я зако́н <red>(еди́ножды)</red>.</p>
<p><red>Днесь</red> Влады́ка пло́тию обре́зася,/ Иису́с нарече́ся <red>(еди́ножды)</red>.</p>
<p>Преше́д преде́лы Христо́с челове́ческаго всего́ естества́,/ преесте́ственно из Де́вы ражда́ется/ и, писа́ние зако́нное я́коже повелева́ет,/ пло́тию обре́зается,/ а испо́лнитель зако́на явля́ется.</p>
<p>Прииди́те, Влады́ки сла́вная Христо́ва именова́ния во святы́ни торжеству́им,/ Иису́с бо Боголе́пно нарече́ся <red>Днесь</red>./ С си́ми же и па́мять святи́теля велича́ем.</p>
<p>
<red>Та́же свята́го припе́вы к тропаре́м его́:</red>
</p>
<p>Велича́й, душе́ моя́, во иера́рсех Васи́лия Вели́кого <red>(два́жды)</red>.</p>
<p>Велича́й, душе́ моя́,/ вселе́нныя пресве́тлаго свети́льника <red>(два́жды)</red>.</p>
<p>Велича́и́, душе́ моя́,/ от Кесари́и Васи́лия Вели́каго <red>(два́жды)</red>.</p>
<p>
<red>Сей же вме́сто Сла́ва:</red>
</p>
<p>Велича́и́, душе́ моя́,/ украси́вшаго Христову Це́рковь.</p>
<p>
<red>Вме́сто</red> И ны́не:</p>
<p>Велича́й, душе́ моя́,/ Честне́йшую Небе́сных во́инств,/ Де́ву Пречи́стую Богоро́дицу.</p>
<p>Пе́рваго па́стыря, я́ко овча́ ве́рное Христо́во, Васи́лие,/ живоно́сным стопа́м после́довал еси́,/ мучи́телю бо твою́ ду́шу, о́тче, пре́дал еси́,/ до́блественне предбе́дствуя о Це́ркви, всеблаже́нне.</p>
<p>Церко́вное всесвяще́нное Христо́во ви́дев совокупле́ние,/ твои́м укра́шено святи́тельством, му́дре,/ всегуби́тель, я́ко от гро́ма, треснове́н быв, паде́ся мучи́тель,/ су́щия бо в тебе́ Ду́ха зари́ не стерпе́, Васи́лие.</p>
<p>Апо́столов седа́лища, ли́ка же страда́лец Христо́вых,/ патриа́рхов ски́нии, и пра́ведных сла́дости,/ и ра́дости проро́ков сподо́бился еси́, Васи́лие:/ Богоро́дицы бо служи́тель и Тро́ицы таи́нник был ecи́.</p>
<p>Превы́спренняя вода́ми покрыва́яй Еди́н Госпо́дь,/ востязу́яй мо́ре, бе́здны же изсуша́яй, из Тебе́, Чи́стая, плоть восприе́мый,/ от Вифлее́ма тщи́тся ко Иорда́ну крести́тися пло́тию,</p>
<p>
<red>Та́же о́ба ли́ка, соше́дшеся вку́пе, пою́т пе́рвый припе́в пра́здника и ирмо́с: </red>Недоуме́ет всяк язы́к благохвали́ти по достоя́нию,/ изумева́ет же ум и преми́рный пе́ти Тя, Богоро́дице,/ оба́че Блага́я су́щи, ве́ру приими́,/ и́бо любо́вь ве́си Боже́ственную на́шу:/ Ты бо христиа́н еси́ Предста́тельница, Тя велича́ем.</p>
<p>
<red>Та́же припе́в:</red> Велича́й, душе́ моя́,/ Честне́йшую Небе́сных во́инств,/ Де́ву Пречи́стую Богоро́дицу.</p>
<p>
<red>И ирмо́с:</red> О, па́че ума́ Рождества́ Твоего́ чуде́с!/ Неве́ста Всечи́стая,/ Ма́ти Благослове́нная,/ Е́юже получи́вше всесоверше́нное спасе́ние,/ достои́но хва́лим я́ко Благоде́теля, дар нося́ще песнь благодаре́ния.</p>
<p>
<red>Свети́лен.</red>
</p>
<p>
<red>Подо́бен:</red> Ду́хом во святи́лищи:</p>
<p>Любому́дрия жела́нием обре́зал еси́, о́тче, души́ твоея́ покрыва́ло,/ и ми́ру показа́лся еси́, я́ко со́лнце, чудесы́,/ и ве́рных озари́л еси́ мы́сли, Богому́дре,/ Тро́ицы таи́нниче, о Васи́лие му́дре, и служи́телю Богоро́дицы.</p>
<p>
<red>Сла́ва, и ны́не, пра́здника:</red>
</p>
<p>Пло́тию обре́зуется зако́н испо́лнивый, я́ко Младе́нец осмодне́вен, веко́в Зижди́тель,/ и пелена́ми повива́ется, я́ко Челове́к, и млеко́м пита́ется,/ И́же вся безме́рною кре́постию я́ко Бог содержа́й/ и манове́нием возводя́и́.</p>
<p>
<red>На хвали́тех стихи́ры, на 6, глас 5.</red>
</p>
<p>
<red>Подо́бен: </red>Ра́дуйся:</p>
<p>Терпи́т обре́зание пло́тию/ из Отца́ кроме́ сече́ния же и тле́ния/ неизрече́нно ро́ждься я́ко Слово/ и я́ко Бог от Бо́га, в непрело́жнем пребыва́яй Божестве́./ Тем по зако́ну па́че зако́на бы́вый/ кля́твы зако́нныя избавля́ет вся/ и свы́шше благослове́ние да́рует./ Те́мже, преблаго́е Его́ схожде́ние восхваля́юще,/ пое́м и благода́рственно прославля́ем,/ Того́ моля́ще душа́м на́шим дарова́ти ве́лию ми́лость. <red>Дважды.</red>
</p>
<p>По благода́ти Сын Бо́жий быв/ возрожде́нием Боже́ственнаго креще́ния,/ естество́м и и́стиною,/ и первове́чна Сы́на Бо́жия и Сло́ва,/ Единосу́щна Отцу́ и Собезнача́льна испове́дал еси́, преподо́бне еретико́в же незатворе́нная уста/ све́тлостию твои́х слове́с загради́л еси́./ Те́мже и в Ца́рства Вы́шняя всели́лся еси́,/ сца́рствуяй Еди́ному и есте́ственне Ца́рствующему Христу́,/ бога́тно раздаю́щему ми́ру ве́лию ми́лость.</p>
<p>Внутрь Небе́снаго хра́ма/ я́ко святи́тель свяще́нен вмести́лся еси́,/ дея́нием и виде́нием/ прему́дрости нача́лами, я́ко оде́ждею свято́ю, обложе́н./ И ны́не в Вы́шнем же́ртвеннице, преподо́бне, свяще́нствуя,/ и Бо́гу предстоя́, и невеще́ственную слу́жбу соверша́я,/ помина́й ми́лостивно, всеблаже́нне Васи́лие,/ соверша́ющий па́мять свяще́нную твою́ и всече́стную,/ Христа́ моля́,/ подаю́щаго ми́рови ве́лию ми́лость.</p>
<p>Весь освяще́н Бо́гу/ и всеобра́зно от де́тства возложе́н,/ Му́дрости Пребоже́ственныя озари́вся заря́ми,/ су́щих разуме́ние уясни́л еси́,/ све́тло сказу́я и му́дре пове́дая,/ е́же в су́щих благочи́ние творя́/ позна́ния Боже́ственнейшаго де́ла./ Те́мже тя, Богоглаго́лива и Боже́ственна учи́теля/ и светоно́сна свети́льника церко́внаго, пропове́дуем,/ Христа́ моля́ща,/ подаю́щаго ми́ру ве́лию ми́лость.</p>
<p>Стра́хом утверди́вся Бо́жиим,/ нача́ло Прему́дрости разуме́л еси́, Васи́лие,/ страх прему́дростию и жития́ пра́востию превозше́л еси́, о́тче,/ любо́вию же Бо́гу сраствори́вся,/ и сво́йственнейший был еси́./ Те́мже Боже́ственным наказа́вся оправда́нием и судьба́м,/ челове́ком изучи́л еси́ обы́чаи/ и украси́л еси́ ве́рных ра́зумы,/ законоположе́ньми духо́вными уясни́в собо́р./ Христа́ у́бо моли́/ душа́м на́шим дарова́ти ве́лию ми́лость.</p>
<p>
<red>Сла́ва, глас 6:</red>
</p>
<p>Излия́ся благода́ть во устна́х твои́х, преподо́бне о́тче,/ и был еси́ па́стырь Христо́вы Це́ркве,/ уча́ слове́сныя о́вцы/ ве́ровати в Тро́ицу Единосу́щную/ во Еди́ном Божестве́.</p>
<p>
<red>И ны́не, глас 8:</red>
</p>
<p>Сходя́й Спас к ро́ду челове́ческому/ прия́т пелена́ми пови́тие,/ не возгнуша́ся плотска́го обре́зания,/ осмодне́вен по Ма́тери, Безнача́льный по Отцу́./ Тому́, ве́рнии, возопии́м:/ Ты еси́ Бог наш, поми́луй нас.</p>
<p>
<red>Славословие вели́кое. По трисвято́м тропа́рь Васи́лия. </red>Сла́ва, и ны́не, <red>пра́здника. Ектении́ и отпу́ст. И зна́менуются бра́тия елеем от кандила свята́го, а́ще изво́лит настоя́тель, и пое́м стихи́ру самогла́сну. На 1-м часе́ тропа́рь пра́здника.</red> Сла́ва, <red>Васи́лия</red>. И ны́не, <red>Богоро́дичен часо́в. По трисвятом конда́к пра́здника. И про́чая. И соверше́нный отпу́ст. На часе́х кондаки́ глаго́лем пра́здника и свята́го, пременя́юще.</red>
</p>
<p>
<red>На литурги́и</red>
</p>
<p>
<red>Блаже́нны: от кано́на пра́здника, песнь 3-я, и свята́го, песнь 6-я. По вхо́де тропа́рь пра́здника и свята́го. Сла́ва, конда́к свята́го.</red> И ны́не, <red>пра́здника. Проки́мен, глас 6: Спаси́, </red>Го́споди, лю́ди Твоя́: <red>Стих:</red> К Тебе́, Го́споди:<red> И свята́го, глас 1: </red>Уста́ моя́ возглаго́лют: <red>Апо́стол к Колосса́ем, зача́ло 254. И свята́го, ко Евре́ем, зача́ло 318.</red> Аллилу́ия, <red>глас 8:</red> Пасы́й Изра́иля:<red> Стих:</red> Уста́ пра́веднаго поуча́тся прему́дрости: <red>Ева́нгелие от Луки́, зача́ло 6. И свята́го, зача́ло 24. И про́чее. Соверша́ется Боже́ственная Литурги́я Вели́каго Васи́лия. И пое́м за</red> Досто́йно: О Тебе́ ра́дуется: <red>Прича́стен:</red> Хвали́те Го́спода с Небе́с: <red>Други́й:</red> В па́мять ве́чную бу́дет пра́ведник:</p>
<p>
<red>Моли́тва святи́телю Васи́лию Вели́кому</red>
</p>
<p>О вели́кий во иера́рсех, вселе́нныя учи́телю богому́дрый, преблаже́нне о́тче Васи́лие! Ве́лия по́двиги и труды́ твоя́, я́же во сла́ву Святы́я Це́ркве соверши́л еси́: ты испове́дник тве́рдый и свети́льник ве́ры Христо́вы на земли́ был еси́, све́том Богове́дения ве́рныя озаря́яй, ло́жная уче́ния попаля́яй и всему́ ми́ру сло́во спаси́тельный и́стины возвеща́яй. Ны́не же, ве́лие на Небесе́х име́яй дерзнове́ние ко святе́й Тро́ице, помози́ нам, со смире́нием к тебе́ припа́дающим, тве́рдо и неизме́нно святу́ю Правосла́вную ве́ру до конца́ жития́ на́шего сохрани́ти, от малове́рия же, сомне́ний и колеба́ния в ве́ре соблюди́, да не прельще́ни бу́дем богопроти́вных и душепа́губных уче́ний словеса́ми. Дух ре́вности святы́я, е́юже ты пламене́л еси́, о пресла́вный Це́ркве Христо́вы па́стырю, возгре́и́ предста́тельством твои́м и в нас, и́хже Христо́с поста́ви бы́ти па́стырями, да всеусе́рдно просвеща́ем и утвержда́ем в пра́вей ве́ре слове́сное ста́до Христо́во. Умоли́ Го́споди, да возвы́сится страна́ на́ша, и да да́рует всему́ наро́ду на́шему здра́вие, долгоде́нствие и во всем благо́е поспеше́ние. Испроси́, о милосе́рдый святи́телю, от Отца́ све́тов и всем, вся́кий дар коему́ждо благопотре́бен: младе́нцем благо́е в стра́се Бо́жием возра́стание, ю́ным целому́дрие, ста́рым и немощны́м укрепле́ние, скорбя́щим утеше́ние, неду́гующим исцеле́ние, заблуждшим вразумление и исправле́ние, оби́димым заступле́ние, сирота́м и вдови́цам защище́ние, искуша́емым благода́тное поможе́ние, отше́дшим от сего́ вре́меннаго жития́ отце́м и бра́тиям на́шим блаже́нное упокое́ние. Ей, свя́тче Бо́жий, при́зри ми́лостиво от оби́телей Го́рних на нас, смире́нных, мно́гими собла́знами и напа́стьми обурева́емых, и к земли́ приве́рженных возведи́ к высоте́ Небе́сней. Препода́ждь нам преблаги́й о́тче, твое́ архипа́стырское и свято́е благослове́ние, да, о́ным осеня́емии, в сие́ но́вое ле́то и во все про́чее вре́мя живота́ на́шего в ми́ре, покая́нии и послуша́нии Святе́й Правосла́вной Це́ркви поживе́м, за́поведи Христо́вы усе́рдно творя́ще, по́двигом до́брым ве́ры подвиза́ющеся, и та́ко Ца́рствия Небе́снаго дости́гнем, иде́же с тобо́ю и все́ми святы́ми сподо́би Тро́ицу Святу́ю, Единосу́щную и Неразде́льную пе́ти и сла́вити во ве́ки веко́в. Ами́нь.</p>
<p>
<red>А́ще случи́тся Обре́зание Госпо́дне в свята́го Васи́лия Вели́каго в неде́лю.</red>
</p>
<p>
<red>Твори́м бде́ние. На ма́лой вече́рни стихи́ры воскре́сны по обы́чаю. На стихо́вне стихи́ри воскре́сна гла́са еди́на. Та́же стихо́вныя стихи́ры Васи́лия, вели́кия вече́рни, глас 1, самогла́сны, с припе́вы их. Сла́ва, глас 6: </red>Излия́ся благода́ть: И ны́не: Не устьде́ся Всеблаги́й Бог: <red>По Трисвято́м тропа́рь воскре́сен.</red> Сла́ва, <red>свята́го.</red> И ны́не, п<red>ра́здника. И отпу́ст.</red>
</p>
<p>
<red>На вели́цей вече́рни: На </red>Го́споди, воззва́х: <red>пое́м стихи́ры воекре́сны 3, и пра́здника 3, и свята́го, на 4. </red>Сла́ва, <red>свята́го: </red>Прему́дрости рачи́тель.<red> </red>И ны́не<red>, Богоро́дичен 1-и́ гла́са. Вход, проки́мен. И чте́ния 3. На литии́ стихи́ра хра́ма. И свята́го Васи́лия, </red>Сла́ва,<red> свята́го. И </red>ны́не,<red> пра́здника. На стихо́вне стихи́ры Окто́иха. </red>Сла́ва,<red> свята́го. </red>И ны́не,<red> пра́здника. На благослове́нии хле́бов тропа́рь свята́го два́жды и</red> Богоро́дице Де́во:<red> еди́ножды. И чте́ние в посла́ниих Апо́стольских.</red>
</p>
<p>
<red>На у́трени: На </red>Бог Госпо́дь:<red> тропа́рь воскре́сен два́жды. </red>Сла́ва,<red> свята́го. </red>И ны́не,<red> пра́здника. По кафизма́х седа́льны воскре́сны с Богоро́дичны их. И чте́ние во Ева́нгелии толково́м, Неде́ли пред Богоявле́нием. По полиеле́и тропари́: </red>Ангельский собо́р<red>: и ипакои́ гла́са, и седа́льны свята́го вси, по еди́ножды. </red>Сла́ва,<red> седа́лен по полиеле́и. </red>И ны́не,<red> пра́здника. И чте́ние в Богосло́ве, сло́во надгро́бное о Вели́ком Васи́лии. Степе́нна и проки́мен гла́са. </red>Вся́кое дыха́ние:<red> Ева́нгелие воскре́сно. </red>Воскресе́ние Христо́во:<red> и псало́м 50. Стихи́ра воскре́сна. Кано́н воскре́сен со ирмосо́м на 4, и пра́здника на 4, и свята́го на 6. Катава́сия;</red> Глуби́ны откры́л есть дно<red>: и </red>Ше́ствует морску́ю:<red> ки́йждо лик свой ирмо́с. По 3-и́ пе́сни конда́к пра́здника и седа́лен свята́го, два́жды; </red>Сла́ва, и ны́не,<red> пра́здника. По 6-й пе́сни конда́к свята́го и и́кос. И чтем Про́лог. На 9-й пе́сни пое́м </red>Честне́йшую:<red> Припе́вы же пра́здника и свята́го не пое́м. Свети́лен воскре́сен. </red>Сла́ва,<red> свята́го. </red>И ны́не,<red> пра́здника. На хвали́тех стихи́ры воскре́сны 4, а свята́го подо́бны 4, со обы́чными припе́вы его́. </red>Сла́ва,<red> стихи́ра Ева́нгельская. </red>И ны́не:<red> Преблагослове́нна еси́. Славосло́вие вели́кое, тропа́рь воскре́сен. Ектении́ и отпу́ст. И оглаше́ние Студи́тово. Дае́тся же и еле́й, по обы́чаю, от канди́ла свята́го, и исхожде́ние в притво́р, и час 1-и́. И коне́чный отпу́ст. На часе́х тропа́рь воскре́сен. </red>Сла́ва,<red> пра́здника. </red>И ны́не,<red> Богоро́дичен часо́в. По трисвято́м конда́к пра́здника. На 3-м часе́ тропа́рь воскре́сен.</red> Сла́ва,<red> свята́го.</red> И ны́не,<red> Богоро́дичен часо́в. По трисвято́м конда́к свята́го и пра́здника, пременя́юще, глаго́лем.</red>
</p>
<p>
<red>На Литурги́и: Блаже́нны; гла́са на 4, и пра́здника песнь 3-я, на 4, и свята́го 6-я, на 4, По вхо́де тропа́рь воскре́сен и пра́здника, и свята́го. </red>Сла́ва,<red> конда́к свята́го. </red>И ны́не,<red> </red>пра́здника.<red> Проки́мен Неде́ли пред Просвеще́нием, глас 6: </red>Спаси́, Го́споди, лю́ди Твоя́: Стих: К Тебе́, Го́споди, воззову́:<red> И свята́го, глас 1:</red> Уста́ моя́ возглаго́лют прему́дрость<red>: Апо́стол Неде́ли пред Просвеще́нием, к Тимофе́ю зача́ло 298. Други́й Апо́стол к Колосса́ем, зача́ло 254. </red>Аллилу́ия,<red> глас 8; Неде́ли пред Просвеще́нием:</red> Бо́же, уще́дри ны: <red>Стих:</red> Пасы́й Изра́иля:<red> Ева́нгелие Неде́ли пред Просвеще́нием от Ма́рка, зача́ло 1 и Обре́зания, от Луки́, зача́ло 6. Прича́стен: </red>Хвали́те Го́спода:<red> Други́й: </red>В па́мять:<red> литурги́я Васи́лия Вели́каго, За </red>Досто́йно: О Тебе́ ра́дуется:<style name="color-red"/>
</p>
<p>
<red>Зри Суббо́та пред Богоявле́нием: На Литурги́и Апо́стол к Тимофе́ю, зача́ло 254. Ева́нгелие от Матфе́я, зача́ло 5.</red>
</p>
<p>
<red>Зри Неде́ля пред Богоявле́нием: Проки́мен, глас 6: Спаси́,</red> Го́споди, лю́ди Твоя́:<red> Стих:</red> К Тебе́, Го́споди, воззову́, Бо́же мой. <red>Апо́стол к Тимофе́ю, зача́ло 298.</red> Аллилу́ия, <red>глас 8:</red> Бо́же, уще́дри ны; <red>Ева́нгелие от Ма́рка, зача́ло 1, Прича́стен:</red> Хвали́те Го́спода с Небе́с:</p>
</section>
