<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>После́дование часо́в, пева́емых в навечерии Просвеще́ния</p>
</title><p>
<red>О часех в навечерии святы́х Богоявле́ний подоба́ет ве́дати:</red>
</p>
<p>
<red><red>Аще</red> ли прилучи́тся Богоявле́ние в неде́лю или́ в понеде́льник, часы́ пое́м в пято́к, а яди́м два́жды днем: мона́хи сыр и ма́сло, а миря́не мя́со. <red>Аще</red> ли Богоявле́ние во вто́рник, часы́ пое́м в понеде́льник. <red>Аще</red> ли Богоявле́ние в сре́ду, часы́ пое́м во вто́рник. <red>Аще</red> ли Богоявле́ние в четверто́к, часы́ пое́м в сре́ду. <red>Аще</red> ли Богоявле́ние в пято́к, часы́ пое́м в четверто́к. Во вся сия́ дни, от понеде́льника, в на́вечерия пред Богоявле́нием держи́м пост, ника́коже сы́ра, ни ма́сла вкуша́ем, но то́чию шти с со́ком да кутию́.</red>
</p>
<p>
<red>В нача́ле 2-го часа́ зна́менует в кампа́н, и, собра́вшеся во храм, облачи́тся иере́й в фело́нь, диа́кон же в стиха́рь. И поставля́ет параекклисиа́рх анало́гий укра́шен пря́мо ца́рских врат, и вжига́ют свещу́ на све́щнице. Иере́й же исхо́дит со Ева́нгелием во храм или́ в трапе́зу ца́рскими враты́, предходя́щу ему́ диа́кону с кади́лом. И полага́ет иере́й свято́е Ева́нгелие на анало́ге и, став пред анало́гом, твори́т нача́ло по обы́чаю, и по нача́ле чтец:</red>
</p>
<p>Сла́ва Тебе́, Бо́же наш, сла́ва Тебе́.</p>
<p>Царю́ Небе́сный, Уте́шителю, Ду́ше и́стины,/ Иже везде́ сый и вся исполня́яй,/ Сокро́вище благи́х и жи́зни Пода́телю,/ прииди́ и всели́ся в ны,/ и очи́сти ны от вся́кия скве́рны,/ и спаси́, Бла́же, ду́ши на́ша.</p>
<p>Святы́й Бо́же, Святы́й Кре́пкий, Святы́й Безсме́ртный, поми́луй нас. <red>(Трижды)</red>.</p>
<p>Сла́ва Отцу́ и Сы́ну и Свято́му Ду́ху,/ и ны́не и при́сно и во ве́ки веко́в. Ами́нь.</p>
<p>Пресвята́я Тро́ице, поми́луй нас;/ Го́споди, очи́сти грехи́ на́ша;/ Влады́ко, прости́ беззако́ния на́ша;/ Святы́й, посети́ и исцели́ не́мощи на́ша,/ и́мене Твоего́ ра́ди.</p>
<p>Го́споди, поми́луй, (<red>трижды)</red>. Сла́ва, и ны́не:</p>
<p>О́тче наш, И́же еси́ на Небесе́х,/ да святи́тся и́мя Твое́, да прии́дет Ца́рствие Твое́,/ да бу́дет во́ля Твоя́, я́ко на Небеси́ и на земли́./ Хлеб наш насу́щный да́ждь нам <red>Днесь</red>;/ и оста́ви нам до́лги на́ша, я́коже и мы оставля́ем должнико́м на́шим;/ и не введи́ нас во искуше́ние, но изба́ви нас от лука́ваго.<red> Свяще́нник:</red> Я́ко Твое́ есть Ца́рство, и си́ла, и сла́ва,/ Отца́, и Сы́на, и Святаго Ду́ха/ ны́не, и при́сно, и во ве́ки веко́в. <red>Чтец:</red> Ами́нь.</p>
<p>
<red>И по возгла́се кади́т иере́й свято́е Ева́нгелие на анало́ге о́крест, и про́чия ико́ны, и храм весь, и настоя́теля, и бра́тию. Чтец же чтет:</red>
</p>
<p>
<red>Псало́м 5</red>
</p>
<p>Глаго́лы моя́ внуши́, Го́споди,/ разуме́й зва́ние мое́./ Вонми́ гла́су моле́ния/ моего́, Царю́ мой и Бо́же мой,/ я́ко к Тебе́ помолю́ся, Го́споди./ Зау́тра услы́ши глас мой,/ зау́тра предста́ну Ти, и у́зриши мя./ Я́ко Бог не хотя́й беззако́ния,/ Ты еси́: не присели́тся к Тебе́ лука́внуяй,/ ниже́ пребу́дут беззако́нницы пред очи́ма Твои́ма:/ возненави́дел еси́ вся де́лающыя беззако́ние./ Погуби́ши вся глаго́лющыя лжу:/ му́жа крове́й и льсти́ва гнуша́ется Госпо́дь./ Аз же мно́жеством ми́лости Твоея́, вни́ду в дом Твой, поклоню́ся ко хра́му свято́му Твоему́, в стра́се Твое́м./ Го́споди, наста́ви мя пра́вдою Твое́ю, враг мои́х ра́ди испра́ви пред Тобо́ю путь мой./ Я́ко несть во усте́х их и́стины, се́рдце их су́етно, гроб отве́рст горта́нь их: язы́ки свои́ми льща́ху./ Суди́ им, Бо́же, да отпаду́т от мы́слей свои́х, по мно́жеству нече́стия их изри́ни я́, я́ко преогорчи́ша Тя, Го́споди./ И да возвеселя́тся вси упова́ющии на Тя, во век возра́дуются, и всели́шися в них, и похва́лятся о Тебе́ лю́бящии и́мя Твое́./ Я́ко Ты благослови́ши пра́ведника, Го́споди: я́ко ору́жием благоволе́ния венча́л еси́ нас.</p>
<p>
<red>Псало́м 22</red>
</p>
<p>Госпо́дь пасе́т мя, и ничто́же мя лиши́т./ На ме́сте зла́чне, та́мо всели́ мя,/ на воде́ поко́йне воспита́ мя./ Ду́шу мою́ обрати́, наста́ви мя на стези́ пра́вды, и́мене ра́ди Своего́./ А́ще бо и пойду́ посреде́ се́ни сме́ртныя, не убою́ся зла, я́ко Ты со мно́ю еси́, жезл Твой и па́лица Твоя́, та мя уте́шиста./ Угото́вал еси́ предо мно́ю трапе́зу сопроти́в стужа́ющым мне,/ ума́стил еси́ еле́ом главу́ мою́, и ча́ша Твоя́ упоява́ющи мя, я́ко держа́вна./ И ми́лость Твоя́ пожене́т мя <red>вся</red> дни живота́ моего́,/ и е́же всели́ти ми ся в дом Госпо́день, в долготу́ дний.</p>
<p>
<red>Псало́м 26</red>
</p>
<p>Госпо́дь просвеще́ние мое́ и Спаси́тель мой, кого́ убою́ся? Госпо́дь Защи́титель живота́ моего́, от кого́ устрашу́ся?/ Внегда́ приближа́тися на мя зло́бующым, е́же сне́сти пло́ти моя́, оскорбля́юшии мя, и врази́ мои́, ти́и изнемо́гоша и падо́ша./ А́ще ополчи́тся на мя полк, не убои́тся се́рдце мое́, а́ще воста́нет на мя брань, на Него́ аз упова́ю./ Еди́но проси́х от Го́спода, то взыщу́: е́же жи́ти ми в дому́ Госпо́дни <red>вся</red> дни живота́ моего́, зре́ти ми красоту́ Госпо́дню и посеща́ти храм святы́й Его́./ Я́ко скры мя в селе́нии Свое́м в день зол мои́х, покры́ мя в та́йне селе́ния Своего́, на ка́мень вознесе́ мя./ И ны́не се вознесе́ главу́ мою́, на враги́ моя́: обыдо́х и пожро́х в селе́нии Его́ же́ртву хвале́ния и воскликнове́ния, пою́ и воспою́ Го́сподеви./ Услы́ши, Го́споди, глас мой, и́мже воззва́х: поми́луй мя и услы́ши мя./ Тебе́ рече́ се́рдце мое́, Го́спода взыщу́. Взыска́ Тебе́ лице́ мое́, лица́ Твоего́, Го́споди, взыщу́./ Не отврати́ лица́ Твоего́ от <red>мене</red>́ и не уклони́ся гне́вом от раба́ Твоего́: помо́щник мой бу́ди, не отри́ни мене́, и не оста́ви мене́, Бо́же Спаси́телю мой./ Я́ко оте́ц мой и ма́ти моя́ оста́виста мя, Госпо́дь же восприя́т мя./ Законоположи́ ми, Го́споди, в пути́ Твое́м и наста́ви мя на стезю́ пра́вую враг мои́х ра́ди./ Не преда́ждь мене́ в ду́шы стужа́ющих ми, я́ко воста́ша на мя свиде́теле непра́веднии и солга́ непра́вда себе́./ Ве́рую ви́дети блага́я Госпо́дня на земли́ живы́х./ Потерпи́ Го́спода, мужа́йся и да крепи́тся се́рдце твое́, и потерпи́ Го́спода.</p>
<p>Сла́ва, и ны́не: аллилу́йя,<red> три́жды</red>. Го́споди, поми́луй, <red>три́жды</red>.</p>
<p>
<red>Сла́ва, тропа́рь, глас 4:</red>
</p>
<p>Возвращашеся иногда́ Иорда́н река́ ми́лотию Елиссеевою,/ возне́сшуся Илии́,/ и разделя́хуся во́ды сю́ду и сю́ду,/ и бысть ему́ сух путь, и́же мо́крый,/ во о́браз вои́стинну Креще́ния,/ и́мже мы теку́щее жити́я прехо́дим ше́ствие:/ Христо́с яви́ся во Иорда́не освяти́ти во́ды.</p>
<p>
<red>И ны́не, Богоро́дичен:</red>
</p>
<p>Что Тя нарече́м, о Благода́тная?/ Не́бо, я́ко возсия́ла еси́ Со́лнце пра́вды;/ рай, я́ко прозябла́ еси́ Цвет Нетле́ния;/ Де́ву, я́ко пребыла́ еси́ нетле́нна;/ Чи́стую Ма́терь, я́ко име́ла еси́ на святы́х Твои́х объя́тиях Сы́на, всех Бо́га./ Того́ моли́ спасти́ся ду́шам на́шим.</p>
<p>
<red>Таже, тропари́ сия́ пое́м по два́жды, глас 8.</red>
</p>
<p>
<red>Творе́ние Софро́ния, патриа́рха Иеруеали́мскаго:</red>
</p>
<p><red>Днесь</red> вод освяща́ется естество́,/ и разделя́ется Иорда́н/ и свои́х вод возвраща́ет струи́,/ Влады́ку зря креща́ема.</p>
<p>
<red>И вторы́й лик то́йже тропа́рь без припе́ва.</red>
</p>
<p>
<red>И па́ки пе́рвый лик, припе́в: </red>Сего́ ра́ди помяну́х Тя/ от земли́ Иорда́нски и Ермонии́мски.</p>
<p>Я́ко Челове́к на ре́ку прише́л еси, Христе́ Царю́,/ и ра́бское Креще́ние прия́ти тщи́шися, Бла́же,/ от Предте́чеву ру́ку/ грех ра́ди на́ших, Человеколю́бче.</p>
<p>
<red>И вторы́й лик вторы́й припе́в:</red> Ви́деша Тя во́ды, Бо́же,/ ви́деша Тя во́ды и убояшася.</p>
<p>
<red>И па́ки то́йже тропа́рь.</red>
</p>
<p>
<red>Сла́ва: </red>Ко гла́су вопию́щаго в пусты́ни:/ угото́вайте путь Госпо́день,/ прише́л еси, Го́споди, зрак ра́бий прии́м,/ Креще́ния прося́, не ве́дый греха́./ Ви́деша Тя во́ды и убоя́шася./ Тре́петен бысть Предте́ча и возопи́, глаго́ля:/ ка́ко просвети́т свети́льник Све́та?/ Ка́ко ру́ку положи́т раб на Влады́ку?/ Освяти́ мене́ и во́ды, Спа́се,/ взе́мляй ми́ра грех.</p>
<p>
<red>И ны́не, па́ки то́йже.</red>
</p>
<p>
<red>Та́же проки́мен, глас 4:</red> И возгреме́ с Небесе́ Госпо́дь,/ и Вы́шний даде́ глас Свой. <red>Стих: </red>Возлюблю́ Тя, Го́споди, кре́посте моя́, Госпо́дь утвержде́ние мое́.</p>
<p>Проро́чества Иса́иина чте́ние (<red>глава́ 35</red>):</p>
<p>Тако глаго́лет Госпо́дь:/ да возвесели́тся пу́стыня жа́ждущая,/ да возра́дуется пусты́ня и процвете́т, я́ко крин,/ и да прозя́бнет, и вся возвеселя́тся./ И возра́дуются пусты́нная Иорданова,/ и сла́ва Лива́нова дана́ бысть ей и честь Карми́лова,/ и лю́дие мои́ у́зрят сла́ву Госпо́дню и высоту́ Бо́жию./ Укрепи́теся, ру́ки осла́бленныя, и, коле́на разсла́бленная,/ уте́шитеся, и рцы́те малоду́шным мы́слию:/ укрепи́теся и не бо́йтеся, се Бог наш суд воздае́т,/ Той прии́дет и спасе́т нас/ Тогда́ отве́рзутся очеса́ слепы́х, и ушеса́ глухи́х услы́шат,/ тогда́ ско́чит хро́мый, я́ко еле́нь,/ и я́сен бу́дет язы́к гугни́вых,/ я́ко прорази́ся в пусты́ни вода́ и дебрь в земли́ жа́ждущей./ И бу́дет безво́дная в бла́та,/ и в жа́ждущей земли́ исто́чник воды́ бу́дет./ Та́мо бу́дет весе́лие птиц,/ водворе́ние си́ринов, и тро́стий, и бла́та./ Та́мо бу́дет путь чист, и путь свят нарече́тся./ И не мимои́дет та́мо нечи́ст,/ ниже́ бу́дет та́мо путь нечи́стый,/ разсе́яннии же по́йдут по нему́ и не заблу́дят./ И не бу́дет та́мо льва,/ ниже́ от звере́й лю́тых взы́дет нань, ниже́ обря́щется та́мо,/ но по́йду́т по нему́ изба́вленнии и со́браннии от Го́спода,/ и обратя́тся, и прии́дут в Сио́н с весе́лием и ра́достию,/ и весе́лие ве́чное над главо́ю их./ Хвала́, и ра́дование, и весе́лие пости́гнет их,/ отбеже́ боле́знь, печа́ль и воздыха́ние.</p>
<p>Дея́ний святы́х апо́стол чте́ние (<red>зача́ло 33</red>):</p>
<p>Во дни о́ны,/ я́коже скончава́ше Иоа́нн тече́ние, глаго́лаше:/ кого́ мя непщу́ете бы́ти, несмь аз,/ но се гряде́т по мне,/ Ему́же несмь досто́ин разреши́ти реме́нь сапогу́ Его́./ Му́жие, бра́тие, сы́нове ро́да Авраа́мля,/ и и́же в вас, боя́щиися Бо́га,/ вам сло́во спасе́ния Сего́ посла́ся./ Живу́щии бо во Иерусали́ме и кня́зи их сего́ не разуме́вше,/ и гла́сы проро́ческия, по вся суббо́ты что́мыя, осуди́вше Его́, испо́лниша./ И ни еди́ныя вины́ сме́ртныя обре́тше,/ проси́ша у Пила́та уби́ти Его́./ Я́коже сконча́ша вся, я́же о Нем пи́сана,/ сне́мше с дре́ва, положи́ша во гро́бе./ Бог же воскреси́ Его́ от ме́ртвых./ И́же яви́ся на дни мно́ги совозше́дшим с Ним от Галиле́и во Иерусали́м,/ и́же ны́не суть свиде́телие Его́ к лю́дем./ И мы вам благовеству́ем обетова́ние, бы́вшее ко отце́м,/ я́ко сие́ Бог испо́лнил есть нам, ча́дом их,/ воздви́г Иису́са.</p>
<p>Прему́дрость, прости́, услы́шим святаго Евангели́я.</p>
<p>От Матфе́я святаго Ева́нгелия чте́ние (<red>зача́ло 5</red>):</p>
<p>Во вре́мя о́но,/ прии́де Иоа́нн Крести́тель, пропове́дуя в пусты́ни Иуде́йстей и глаго́ля:/ пока́йтеся, прибли́жи бо ся Ца́рство Небе́сное./ Сей бо есть рече́нный Иса́ием проро́ком, глаго́лющим:/ глас вопию́щаго в пусты́ни,/ угото́вайте путь Госпо́день, пра́вы твори́те стези́ Его́./ Сам же Иоа́нн имя́ше ри́зу свою́ от влас вельблу́ждь<sup><a type="note" xlink:href="#note8">8</a></sup>/ и по́яс усме́н<sup><a type="note" xlink:href="#note9">9</a></sup> о чресле́х свои́х,/ снедь же его́ бе пру́жие<sup><a type="note" xlink:href="#note10">10</a></sup> и мед ди́вий<sup><a type="note" xlink:href="#note11">11</a></sup>./ Тогда́ исхожда́ше к нему́ Иерусали́ма и вся Иуде́я, и вся страна́ Иорда́нская./ И креща́хуся во Иорда́не от него́, испове́дающе грехи́ своя́./ Ви́дев же Иоа́нн мно́ги фарисе́и и саддуке́и, гряду́ща на Креще́ние его́, рече́ им:/ рожде́ния ехи́днова, кто сказа́ вам бежа́ти от бу́дущаго гне́ва?/ Сотвори́те у́бо плод, досто́ин покая́ния./ И не начина́йте глаго́лати в себе́:/ отца́ и́мамы Авраа́ма./ Глаго́лю бо вам, я́ко мо́жет Бог от ка́мения сего́ воздви́гнути ча́да Авраа́му./ Уже́ бо и секи́ра при ко́рени дре́ва лежи́т:/ вся́ко у́бо дре́во, е́же не твори́т плода́ добра́, посека́емо быва́ет и во огнь вмета́емо./ Аз у́бо креща́ю вы водо́ю в покая́ние,/ Гряды́й же по мне, кре́плий мене́ есть,/ Ему́же несмь досто́ин сапоги́ понести́,/ Той вы крести́т Ду́хом Святы́м.</p>
<p>
<red>Та́же:</red> Стопы́ моя́ напра́ви по словес Твоему́,/ и да не облада́ет мно́ю вся́кое беззако́ние./ Изба́ви мя от клеветы́ челове́ческия, и сохраню́ за́поведи Твоя́./ Лице́ Твое́ просвети́ на раба́ Твоего́/ и научи́ мя оправда́нием Твои́м.</p>
<p>Да испо́лнятся уста́ моя́ хвале́ния Твоего́, Го́споди,/ я́ко да воспою́ сла́ву Твою́,/ весь день великоле́пие Твое́.</p>
<p>
<red>Трисвятое. По</red> Отче наш: <red>Свяще́нник</red>: Я́ко Твое́ есть Ца́рство: <red>(зри страницы 185</red>
<red>-</red>
<red>186).</red>
</p>
<p>
<red>Конда́к, глас 4:</red>
</p>
<p>Во стру́ях <red>Днесь</red> Иорда́нских быв, Госпо́дь/ Иоа́нну вопиет:/ не убо́йся крести́ти Мя,/ спасти́ бо приидо́х/ Ада́ма первозда́ннаго.</p>
<p>Го́споди, поми́луй, <red>40, и моли́тву сию́:</red>
</p>
<p>И́же на вся́кое вре́мя и на вся́кий час,/ на Небеси́ и на земли́ покланя́емый и сла́вимый, Христе́ Бо́же,/ Долготерпели́ве, Многоми́лостиве, Многоблагоутро́бне,/ И́же пра́ведныя любя́й и гре́шныя ми́луяй,/ И́же вся зовы́й ко спасе́нию обеща́ния ра́ди бу́дущих благ,/ Сам, Го́споди, приими́ и на́ша в час сей моли́твы/ и испра́ви живо́т наш к за́поведем Твои́м./ Ду́ши на́ша освяти́, телеса́ очи́сти,/ помышле́ния испра́ви, мы́сли очи́сти,/ и изба́ви нас от вся́кий ско́рби, зол и боле́зней./ Огради́ нас святы́ми Твои́ми А́нгелы,/ да ополче́нием их соблюда́еми и наставля́еми,/ дости́гнем в соедине́ние ве́ры и в ра́зум непристу́пный Твое́я сла́вы,/ я́ко благослове́н еси во ве́ки веко́в, ами́нь.</p>
<p>Го́споди, поми́луй. (<red>Три́жды)</red>. Сла́ва, и ны́не:</p>
<p>Честне́йшую Херуви́м/ и славне́йшую без сравне́ния Серафи́м,/ без истления Бо́га Сло́ва рождшую,/ су́щую Богоро́дицу, Тя велича́ем.</p>
<p>И́менем Госпо́дним благослови́, отче.</p>
<p>
<red>Свяще́нник возглаша́ет:</red>
</p>
<p>Бо́же, ущедри ны/ и благослови́ ны,/ просвети́ лице́ Твое́ на ны/ и поми́луй ны.</p>
<p>
<red>Таже моли́тва:</red>
</p>
<p>Христе́, Све́те и́стинный,/ просвеща́яй и освяща́яй вся́каго челове́ка, гряду́щаго в мир,/ да зна́менуется на нас свет Лица́ Твоего́,/ да в нем узрим Свет Непристу́пный,/ и испра́ви стопы́ на́ша к де́ланию за́поведей Твои́х/ моли́твами Пречи́стыя Твое́й Матере и всех Твои́х святы́х, ами́нь.</p>
<p>
<red>И час тре́тий.</red>
</p>
<p>Прииди́те, поклони́мся Царе́ви на́шему Бо́гу./ Прииди́те, поклони́мся и припаде́м Христу́, Царе́ви на́шему Бо́гу./ Прииди́те, поклони́мся и припадем/ Самому́ Христу́, Цареви и Бо́гу на́шему.</p>
<p>
<red>И псало́м 28</red>
</p>
<p>Принеси́те Го́сподеви сы́нове Бо́жии,/ принеси́те Го́сподеви, сы́ны о́вни, принеси́те Го́сподеви сла́ву и честь./ Принеси́те Го́сподеви сла́ву и́мени Его́,/ поклони́теся Го́сподеви во дворе́ святе́м Его́./ Глас Госпо́день на вода́х,/ Бог сла́вы возгреме́, Госпо́дь на вода́х мно́гих./ Глас Госпо́день в кре́пости,/ глас Госпо́день в великоле́пии./ Глас Го́спода, сокруша́ющаго ке́дры,/ и стры́ет Госпо́дь ке́дры лива́нския:/ и истни́т я́ я́ко тельца́ лива́нска, и возлю́бленный я́ко сын единоро́жь./ Глас Го́спода, пресеца́ющаго пла́мень огня́./ Глас Го́спода, стряса́ющаго пусты́ню,/ и стрясе́т Госпо́дь пусты́ню Кадди́йскую./ Глас Госпо́день сверша́ющий еле́ни, и откры́ет дубра́вы,/ и в хра́ме Его́ вся́кий глаго́лет сла́ву./ Госпо́дь пото́п населя́ет, и ся́дет Госпо́дь Царь в век./ Госпо́дь кре́пость лю́дем Свои́м даст, Госпо́дь благослови́т лю́ди Своя́ ми́ром.</p>
<p>
<red>Псало́м 41</red>
</p>
<p>И́мже о́бразом жела́ет еле́нь на исто́чники водны́я, си́це жела́ет душа́ моя́ к Тебе́, Бо́же./ Возжада́ душа́ моя́ к Бо́гу кре́пкому, живо́му: когда́ прииду́ и явлю́ся лицу́ Бо́жию?/ Бы́ша сле́зы моя́ мне хлеб день и нощь, внегда́ глаго́латися мне на всяк день: где есть Бог твой?/ Сия́ помяну́х и излия́х на мя ду́шу мою́, я́ко пройду́ в ме́сто селе́ния ди́вна, да́же до до́му Бо́жия, во гла́се ра́дования и испове́дания шу́ма пра́зднующаго./ Вску́ю приско́рбна еси́, душе́ моя́? И вску́ю смуща́еши мя? Упова́й на Бо́га, я́ко испове́мся Ему́, спасе́ние лица́ моего́, и Бог мой./ Ко мне самому́ душа́ моя́ смяте́ся: сего́ ра́ди помяну́х Тя от земли́ Иорда́нски и Ермонии́мски, от горы́ ма́лыя./ Бе́здна бе́здну призыва́ет во гла́се хля́бий Твои́х, вся высоты́ Твоя́ и во́лны Твоя́ на мне преидо́ша./ В день запове́сть Госпо́дь ми́лость Свою́, и но́щию песнь Его́ от <red>мене</red>́, моли́тва Бо́гу живота́ моего́./ Реку́ Бо́гу: Засту́пник мой еси́, почто́ мя забы́л еси́? И вску́ю се́туя хожду́, внегда́ оскорбля́ет враг?/ Внегда́ сокруша́тися косте́м мои́м, поноша́ху ми врази́ мои́, внегда́ глаго́лати им мне на всяк день: где есть Бог твой?/ Вску́ю приско́рбна еси́, душе́ моя́? И вску́ю смуща́еши мя? Упова́й на Бо́га, я́ко испове́мся Ему́, спасе́ние лица́ моего́, и Бог мой.</p>
<p>
<red>Псало́м 50</red>
</p>
<p>Поми́луй мя, Бо́же, по вели́цей ми́лости Твое́й,/ и по мно́жеству щедро́т Твои́х очи́сти беззако́ние мое́./ Наипа́че омы́й мя от беззако́ния моего́,/ и от греха́ моего́ очи́сти мя./ Я́ко беззако́ние мое́ аз зна́ю/ и грех мой предо мно́ю есть вы́ну./ Тебе́ Еди́ному согреши́х,/ и лука́вое пред Тобо́ю сотвори́х,/ я́ко да оправди́шися во словесе́х Твои́х/ и победи́ши, внегда́ суди́ти Ти./ Се бо в беззако́ниих зача́т есмь,/ и во гресе́х роди́ мя ма́ти моя́./ Се бо и́стину возлюби́л еси́,/ безве́стная и та́йная прему́дрости Твоея́ яви́л ми еси́./ Окропи́ши мя иссо́пом<a type="note" xlink:href="#note12">12</a>, и очи́щуся, омы́еши мя, и па́че сне́га убелю́ся./ Слу́ху моему́ да́си ра́дость и весе́лие,/ возра́дуются ко́сти смире́нныя./ Отврати́ лице́ Твое́ от грех мои́х,/ и вся беззако́ния моя́ очи́сти./ Се́рдце чи́сто сози́жди во мне, Бо́же,/ и дух прав обнови́ во утро́бе мое́й./ Не отве́ржи мене́ от лица́ Твоего́,/ и Ду́ха Твоего́ Свята́го не отыми́ от <red>мене</red>́./ Возда́ждь ми ра́дость спасе́ния Твоего́,/ и Ду́хом Влады́чним утверди́ мя./ Научу́ беззако́нныя путе́м Твои́м, и нечести́вии к Тебе́ обратя́тся./ Изба́ви мя от крове́й, Бо́же, Бо́же спасе́ния моего́,/ возра́дуется язы́к мой пра́вде Твое́й./ Го́споди, устне́ мои́ отве́рзеши, и уста́ моя́ возвестя́т хвалу́ Твою́./ Я́ко а́ще бы восхоте́л еси́ же́ртвы,/ дал бых у́бо, всесожже́ния не благоволи́ши./ Же́ртва Бо́гу дух сокруше́н, се́рдце сокруше́нно и смире́нно Бог не уничижи́т./ Ублажи́, Го́споди, благоволе́нием Твои́м Сио́на,/ и да сози́ждутся сте́ны Иерусали́мския./ тогда́ благоволи́ши же́ртву пра́вды, возноше́ние и всесожега́емая:/ тогда́ возложа́т на олта́рь Твой тельцы́.</p>
<p>Сла́ва, и ны́не: аллилу́йя, <red>три́жды</red>. Го́споди, поми́луй, <red>три́жды</red>.</p>
<p>
<red>Сла́ва, тропа́рь, глас 4:</red>
</p>
<p>Возвращашеся иногда́ Иорда́н река́ ми́лотию Елиссе́евою,/ возне́сшуся Илии́,/ и разделя́хуся во́ды сю́ду и сю́ду,/ и бысть ему́ сух путь, и́же мо́крый,/ во о́браз вои́стинну Креще́ния,/ и́мже мы теку́щее жития́ прехо́дим ше́ствие:/ Христо́с яви́ся во Иорда́не освяти́ти во́ды.</p>
<p>
<red>И ны́не, Богоро́дичен:</red>
</p>
<p>Богоро́дице, Ты еси лоза́ и́стинная,/ возрасти́вшая нам Плод живота́,/ Тебе́ мо́лимся:/ моли́ся, Влады́чице, со святы́ми апо́столы/ поми́ловати ду́ши на́ша.</p>
<p>
<red>Таже пое́м тропари́, глас 8:</red>
</p>
<p>Предте́чи, и Крести́теля, и проро́ка,/ и па́че всех почтена́ проро́к,/ трепета́ше ны́не рука́ десна́я,/ егда́ ви́де Тебе́, А́гнца Бо́жия,/ очища́ющаго ми́ру согреше́ния,/ и, по́двигом одержи́мь, вопия́ше:/ не сме́ю прикосну́тися, Сло́ве, верху́ Твоему́,/ Сам мя освяти́ и просвети́, Ще́дре:/ Ты бо еси́ Живо́т, и Свет, и Мир ми́рови. <red>Два́жды.</red>
</p>
<p>
<red>Таже стих. Глас 4: </red>Сего́ ра́ди помянух Тя/ от земли́ Иорда́нски и Ермонии́мски.</p>
<p>Тро́ица, Бог наш,/ Себе́ нам <red>Днесь</red> неразде́льно яви́:/ и́бо Оте́ц явле́нным свиде́тельством сро́дства возгласи́,/ Дух же голуби́ным о́бразом сниде с Небе́с,/ Сыи Пречи́стый верх Свой Предте́чи преклони́/ и, кре́щься, челове́чество от рабо́ты изба́ви,/ я́ко Человеколю́бец.</p>
<p>
<red>Стих:</red> Ви́деша Тя во́ды, Бо́же,/ ви́деша Тя во́ды и убоя́шася.</p>
<p>
<red>И па́ки то́йже тропа́рь.</red>
</p>
<p>
<red>Сла́ва, глас 5:</red> Гряды́й с пло́тию ко Иорда́ну, Го́споди,/ крести́тися хотя́ во о́бразе Челове́ка, Животода́вче,/ да прельсти́вшихся нас, я́ко Благоутро́бен,/ вся́кия ко́зни и се́ти зми́евы изба́вив, просвети́ши,/ от Отца́ свиде́тельствуемь,/ Боже́ственный же Дух голуби́ным ви́дом Тебе́ предста́,/ но всели́ в ду́ши на́ша Того́, Человеколю́бче.</p>
<p>
<red>И ны́не, то́йже.</red>
</p>
<p>
<red>Таже, прокимен, глас 6:</red> Ви́деша Тя во́ды, Бо́же,/ ви́деша Тя во́ды и убояшася. <red>Стих:</red> Гла́сом мои́м ко Го́споду воззвах, гла́сом мои́м к Бо́гу, и внят ми.</p>
<p>Проро́чества Исаиина чте́ние (<red>глава́ 1</red>):</p>
<p>Та́ко глаго́лет Госпо́дь:/ измы́йтеся и чи́сти бу́дете,/ отыми́те лука́вствия от душ ва́ших пред очи́ма Мои́ма,/ преста́ните от лука́вствий ва́ших./ Научи́теся до́брое твори́ти,/ изыщи́те суда́, изба́вите оби́дима,/ суди́те си́ру и оправди́те вдови́цу./ И прииди́те, и истя́жимся, - глаго́лет Госпо́дь, -/ и а́ще бу́дут греси́ ва́ши, я́ко багря́ное, я́ко снег, убелю́;/ а́ще же бу́дут, я́ко червле́ное, я́ко во́лну, убелю́./ И а́ще хо́щете и послу́шаете Мене́, блага́я земли́ сне́сте./ А́ще ли же не хо́щете, ниже́ послу́шаете Мене́, меч вас поя́ст, -/ уста́ бо Госпо́дня глаго́лаша сия́.</p>
<p>Дея́ний святы́х апо́стол чте́ние (<red>зача́ло 42</red>):</p>
<p>Во дни о́ны/ бысть внегда́ бы́ти Аполло́су в Кори́нфе,/ Па́влу же, проше́дшу вы́шния страны́, приити́ во Ефе́с,/ и, обре́т не́кия ученики́, рече́ к ним:/ а́ще у́бо Дух Свят прия́ли есте́, ве́ровавше?/ Они́ же ре́ша к нему́:/ но ниже́, а́ще Дух Святы́й есть, слы́шахом./ Рече́ же к ним:/ во что у́бо крести́стеся?/ Они́ же реко́ша: во Иоа́нново креще́ние./ Рече́ же Па́вел:/ Иоа́нн у́бо крести́ креще́нием покая́ния, лю́дем глаго́ля:/ во Гряду́щаго по нем да ве́руют, си́речь во Христа́ Иису́са./ Слы́шавше же, крести́шася во И́мя Го́спода Иису́са./ И возло́жшу Па́влу на ня ру́це, прии́де Дух Святы́й на ня:/ глаго́лаху же язы́ки и проро́чествоваху./ Бя́ше же всех муже́й я́ко двана́десять. Вшед же в со́нмище, дерза́ше, не обину́яся, три ме́сяцы бесе́дуя/ и уверя́я я́же о Ца́рствии Бо́жии.</p>
<p>
<red>Ева́нгелие от Ма́рка (зача́ло 1):</red>
</p>
<p>Зача́ло Ева́нгелия Иису́са Христа́, Сы́на Бо́жия,/ я́коже есть пи́сано во проро́цех:/ се Аз посыла́ю А́нгела Моего́ пред лице́м Твои́м,/ и́же угото́вит путь Твой пред Тобо́ю./ Глас вопию́щаго в пусты́ни:/ угото́вайте путь Госпо́день, пра́вы твори́те стези́ Его́./ Бысть Иоа́нн, крестя́й в пусты́ни,/ и пропове́дая креще́ние покая́ния во отпуще́ние грехо́в./ И исхожда́ше к нему́ вся Иуде́йская страна́ и иерусали́мляне,/ и креща́хуся вси во Иорда́не реце́ от него́, испове́дающе грехи́ своя́./ Бе же Иоа́нн оболче́н власы́ вельблу́жди,/ и по́яс усме́н о чре́слех его́,/ и яды́й акри́ды<sup>
<a type="note" xlink:href="#note13">13</a>
</sup>, и мед ди́вий./ И пропове́даше, глаго́ля:/ гряде́т Кре́плий мене́, во след мене́,/ Ему́же несмь досто́ин, прекло́нься, разреши́ти реме́нь сапо́г Его́./ Аз у́бо крести́х вы в воде́,/ Той же крести́т вы Ду́хом Святы́м.</p>
<p>
<red>Таже: </red>Госпо́дь Бог благослове́н,/ благослове́н Госпо́дь день дне,/ поспеши́т нам Бог спасе́ний на́ших,/ Бог наш, Бог спаса́ти.</p>
<p>
<red>Трисвятое, по</red> О́тче наш: <red>Иерей, возглас:</red> Я́ко Твое́ есть Ца́рство: <red>(зри страницы 185-186)</red>
</p>
<p>
<red>Кондак, глас 4:</red>
</p>
<p>Во струя́х <red>Днесь</red> Иорда́нских быв, Госпо́дь/ Иоа́нну вопие́т:/ не убо́йся крести́ти Мя,/ спасти́ бо приидо́х/ Ада́ма первозда́ннаго.</p>
<p>Го́споди, поми́луй, <red>40, и молитва</red>: И́же на вся́кое вре́мя: <red>(зри страницу 191).</red> Го́споди, поми́луй, <red>трижды</red>. Сла́ва, и ны́не: Честне́йшую Херуви́м: И́менем Госпо́дним благослови́, о́тче. <red>Иерей:</red> Моли́твами святы́х оте́ц на́ших:</p>
<p>
<red>Таже моли́тва:</red>
</p>
<p>Влады́ко Бо́же, О́тче Вседержи́телю, Го́споди, Сы́не Единоро́дный, Иису́се Христе́, и Святы́й Ду́ше, еди́но Божество́, еди́на си́ла, поми́луй мя, гре́шнаго, и, и́миже ве́си судьба́ми, спаси́ мя недосто́йнаго раба́ Твоего́, я́ко благослове́н еси́ во ве́ки веко́в, ами́нь.</p>
<p>
<red>На третием и шестом часех кадит диакон Евангелие, и иконы, и настоятеля, и лики токмо.</red>
</p>
<p>
<red>И глаголем час шестый</red>
</p>
<p>Прииди́те, поклони́мся Царе́ви на́шему Бо́гу./ Прииди́те, поклони́мся и припаде́м Христу́, Царе́ви на́шему Бо́гу./ Прииди́те, поклони́мся и припадем/ Самому́ Христу́, Цареви и Бо́гу на́шему.</p>
<p>
<red>И псалом 73</red>
</p>
<p>Вску́ю, Бо́же, отри́нул еси́ до конца́?/ Разгне́вася я́рость Твоя́ на о́вцы па́жити Твоея́./ Помяни́ сонм Твой, его́же стяжа́л еси́ испе́рва,/ изба́вил еси́ жезло́м достоя́ния Твоего́,/ гора́ Сио́н сия́, в не́йже всели́лся еси́./ Воздви́гни ру́це Твои́ на горды́ни их в коне́ц,/ ели́ка лука́внова враг во святе́м Твое́м./ И восхвали́шася ненави́дящии Тя посреде́ пра́здника Твоего́,/ положи́ша зна́мения своя́, зна́мения, и не позна́ша./ Я́ко во исхо́де превы́ше, я́ко в дубра́ве дре́вяне,/ секи́рами разсеко́ша две́ри его́ вку́пе,/ се́чивом и оско́рдом<a type="note" xlink:href="#note14">14</a> разруши́ша и./ Возжго́ша огне́м святи́ло Твое́,/ на земли́ оскверни́ша жили́ще И́мене Твоего́./ Ре́ша в се́рдцы свое́м ю́жики<a type="note" xlink:href="#note15">15</a> их вку́пе:/ прииди́те, и отста́вим вся пра́здники Бо́жия от земли́./ Зна́мения их не ви́дехом:/ несть ктому́ проро́ка, и нас не позна́ет ктому́./ Доко́ле, Бо́же, поно́сит враг,/ раздражи́т проти́вный И́мя Твое́ до конца́?/ Вску́ю отвраща́еши ру́ку Твою́ и десни́цу Твою́ от среды́ не́дра Твоего́ в коне́ц?/ Бог же, Царь наш пре́жде ве́ка, соде́ла спасе́ние посреде́ земли́./ Ты утверди́л еси́ си́лою Твое́ю мо́ре,/ Ты стерл еси главы́ зми́ев в воде́,/ Ты сокруши́л еси́ главу́ зми́еву,/ дал еси́ того́ бра́шно лю́дем Ефио́пским./ Ты расто́ргл еси́ исто́чники и пото́ки,/ Ты изсуши́л еси́ ре́ки Ифа́мския./ Твой есть день, и Твоя есть нощь,/ Ты соверши́л еси́ зарю́ и со́лнце./ Ты сотвори́л еси́ вся преде́лы земли́, жа́тву и весну́,/ Ты созда́л еси́ я./ Помяни́ сия́:/ враг поноси́ Го́сподеви, и лю́дие безу́мнии раздражи́ша И́мя Твое́./ Не преда́ждь зве́рем ду́шу, испове́дающуюся Тебе́,/ душ убо́гих Твои́х не забу́ди до конца́./ При́зри на заве́т Твой,/ я́ко испо́лнишася помраче́ннии земли́ домо́в беззако́ний./ Да не возврати́тся смире́нный посра́млен,/ нищ и убо́г восхвали́та И́мя Твое́./ Воста́ни, Бо́же, суди́ прю<a type="note" xlink:href="#note16">16</a> Твою́,/ помяни́ поноше́ние Твое́, е́же от безу́мнаго весь день./ Не забу́ди гла́са моли́твенник Твои́х,/ горды́ня ненави́дящих Тя взы́де вы́ну.</p>
<p>
<red>Псалом 76</red>
</p>
<p>Гла́сом мои́м ко Го́споду воззва́х,/ гла́сом мои́м к Бо́гу, и внят ми./ В день ско́рби моея́ Бо́га взыска́х рука́ма мои́ма,/ но́щию пред Ним, и не прельще́н бых:/ отве́ржеся уте́шитися душа́ моя́./ Помяну́х Бо́га и возвесели́хся; поглумля́хся,/ и малоду́шствоваше дух мой./ Предвари́сте стражбы́ о́чи мои́, смято́хся и не глаго́лах./ Помы́слих дни пе́рвыя, и ле́та ве́чная помяну́х, и поуча́хся./ Но́щию се́рдцем мои́м глумля́хся, и тужа́ше дух мой./ Еда́ во ве́ки отри́нет Госпо́дь и не приложи́т благоволи́ти па́ки?/ Или́ до конца́ ми́лость Свою́ отсече́т,/ сконча́ глаго́л от ро́да в род?/ Еда́ забу́дет уще́дрити Бог или́ удержи́т во гне́ве Свое́м щедро́ты Своя́?/ И <red>рех</red>: ны́не нача́х, сия́ изме́на десни́цы Вы́шняго./ Помяну́х дела́ Госпо́дня,/ я́ко помяну́ от нача́ла чудеса́ Твоя́./ И поучу́ся во всех де́лех Твои́х/ и в начина́ниих Твои́х поглумлю́ся./ Бо́же, во святе́м путь Твой:/ кто Бог ве́лий, я́ко Бог наш?/ Ты еси́ Бог, творя́й чудеса́,/ сказа́л еси́ в лю́дех си́лу Твою́./ Изба́вил еси́ мы́шцею Твое́ю лю́ди Твоя́, сы́ны Иа́ковли и Ио́сифовы./ Ви́деша Тя во́ды, Бо́же, ви́деша Тя во́ды и убоя́шася,/ смято́шася бе́здны./ Мно́жество шу́ма вод,/ глас да́ша о́блацы, и́бо стре́лы Твоя́ прехо́дят. Глас гро́ма Твоего́ в колеси́,/ освети́ша мо́лния Твоя́ вселе́нную,/ подви́жеся и тре́петна бысть земля́./ В мо́ри путие́ Твои́, и стези́ Твои́ в вода́х мно́гих, и следы́ Твоя́ не позна́ются./ Наста́вил еси́, я́ко о́вцы, лю́ди Твоя́ руко́ю Моисе́овою и Ааро́нею.</p>
<p>
<red>Псалом 90</red>
</p>
<p>Живы́й в по́мощи Вы́шняго, в кро́ве Бо́га Небе́снаго водвори́тся./ Рече́т Го́сподеви:/ засту́пник мой еси́ и прибе́жище мое́,/ Бог мой, и упова́ю на Него́./ Я́ко Той изба́вит тя от се́ти ло́вчи и от словесе́ мяте́жна./ Плещма́ Свои́ма осени́т тя, и под криле́ Его́ наде́ешися./ Ору́жием обы́дет тя и́стина Его́:/ Не убои́шися от стра́ха нощна́го,/ от стрелы́, летя́щия во дни, от ве́щи, во тме преходя́щия,/ от сря́ща и бе́са полу́деннаго./ Паде́т от страны́ твоея́ ты́сяща и тма одесну́ю тебе́,/ к тебе́ же не прибли́жится./ Оба́че очи́ма твои́ма смо́триши и воздая́ние гре́шников у́зриши./ Я́ко Ты, Го́споди, упова́ние мое́,/ Вы́шняго положи́л еси́ прибе́жище Твое́./ Не прии́дет к тебе́ зло, и ра́на не прибли́жится телеси́ твоему́,/ я́ко А́нгелом Свои́м запове́сть о тебе́ сохрани́ти тя во всех путе́х твои́х./ На рука́х во́змут тя, <red>да не когда</red>́ преткне́ши о ка́мень но́гу твою́./ На а́спида и васили́ска насту́пиши и попере́ши льва и зми́я./ Я́ко на Мя упова́, и изба́влю и,/ покры́ю и, я́ко позна́ и́мя Мое́./ Воззове́т ко Мне, и услы́шу его́./ С ним есмь в ско́рби, изму́ его́ и просла́влю его́./ Долгото́ю дней испо́лню его́ и явлю́ ему́ спасе́ние Мое́.</p>
<p>Сла́ва, и ны́не, аллилу́ия, <red>три́жды</red>. Го́споди поми́луй, <red>три́жды</red>.</p>
<p>
<red>Сла́ва, тропа́рь, глас 4:</red>
</p>
<p>Возвраща́шеся иногда́ Иорда́н река́ ми́лотию Елиссе́евою,/ возне́сшуся Илии́,/ и разделя́хуся во́ды сю́ду и сю́ду,/ и бысть ему́ сух путь, и́же мо́крый,/ во о́браз вои́стинну Креще́ния,/ и́мже мы теку́щее жития́ прехо́дим ше́ствие:/ Христо́с яви́ся во Иорда́не освяти́ти во́ды</p>
<p>
<red>И ны́не, Богоро́дичен:</red>
</p>
<p>Я́ко не и́мамы дерзнове́ния за премно́гия грехи́ на́ша,/ Ты и́же от <red>Тебе</red>́ Ро́ждшагося моли́, Богоро́дице Де́во,/ мно́го бо мо́жет моле́ние Ма́тернее ко благосе́рдию Влады́ки./ Не пре́зри гре́шных мольбы́, Всечи́стая,/ я́ко ми́лостив есть и спасти́ моги́й,/ И́же и страда́ти о нас изво́ливый.</p>
<p>
<red>Таже, стихи́ра, глас 8:</red>
</p>
<p>Та́ко глаго́лет Госпо́дь ко Иоа́нну:/ проро́че, гряди́ крести́ти Мене́,/ тебе́ созда́вшаго, и просвеща́ющаго благода́тию,/ и очища́ющаго всех./ Прикосни́ся Боже́ственному Моему́ верху́/ и не усумни́ся./ Про́чее оста́ви ны́не,/ и́бо испо́лнити приидо́х пра́вду вся́кую./ Ты же не усумни́ся отню́д,/ и́бо тая́щагося в вода́х бори́теля,/ кня́зя тьмы, тщу́ся погуби́ти,/ избавля́я мир от его́ сете́й ны́не,/ подая́ я́ко Человеколю́бец Живо́т ве́чный. <red>(Дважды)</red>.</p>
<p>
<red>Таже стих, глас 6:</red> Сего́ ра́ди помяну́х Тя/ от земли́ Иорда́нски и Ермонии́мски.</p>
<p><red>Днесь</red> псало́мское проро́чество коне́ц прия́ти спеши́т:/ мо́ре бо, - рече́, - ви́де и побеже́,/ Иорда́н возврати́ся вспять/ от лица́ Госпо́дня, от лица́ Бо́га Иа́ковля,/ прише́дша от раба́ прия́ти Креще́ние./ Я́ко да и мы, и́дольския измы́вшеся нечистоты́,/ просвети́мся душа́ми Его́ ра́ди.</p>
<p>
<red>Стих: </red>Ви́деша Тя во́ды, Бо́же,/ ви́деша Тя во́ды и убоя́шася.</p>
<p>
<red>Паки тойже.</red>
</p>
<p>
<red>Слава, глас 5:</red> Что возвраща́еши твоя́ во́ды, о Иорда́не?/ Что воспяща́еши струи́,/ и не прехо́диши е́же по естеству́ хожде́ние? Не мо́щно ми терпе́ти, - рече́, - Огня́, пояда́ющаго мя./ Удивля́юся и ужаса́юся кра́йнему схожде́нию:/ я́ко не обыко́х Чи́стаго измыва́ти,/ ни навыко́х Безгре́шнаго отира́ти,/ но оскверне́нныя сосу́ды очища́ти,/ те́рния попаля́ти ми согреше́ний учи́т/ и́же во мне креща́емый Христо́с./ Иоа́нн свиде́тельствует ми глас Сло́ва, вопия́:/ се А́гнец Бо́жий, взе́мляй грехи́ ми́ра./ Тому́, ве́рнии, возопии́м:/ явле́йся Бо́же в на́ше спасе́ние, сла́ва Тебе́.</p>
<p>
<red>И ныне, тойже.</red>
</p>
<p>
<red>Таже, прокимен, глас 4: </red>В мо́ри путие́ Твои́,/ и стези́ Твоя́ в вода́х мно́гих. <red>Стих:</red> Глас гро́ма Твоего́ в колеси́.</p>
<p>
<red>Та́же паремия́</red>
</p>
<p>Проро́чества Иса́иина чте́ние (<red>глава́ 12</red>)</p>
<p>Та́ко глаго́лет Госпо́дь:/ почерпи́те во́ду с весе́лием от исто́чников спасе́ния./ И рече́ши в день он:/ испове́дайтеся Го́сподеви и призови́те И́мя Его́./ Вознеси́те во язы́цех сла́ву Его́,/ помяни́те, я́ко вознесе́ся И́мя Его́./ По́йте И́мя Госпо́дне,/ я́ко высо́кая сотвори́./ Возвести́те сия́ по всей земли́,/ ра́дуйтеся и весели́теся, живу́щии в Сио́не,/ я́ко вознесе́ся Святы́й Изра́илев посреде́ его́.</p>
<p>К Ри́мляном посла́ния свята́го апо́стола Па́вла чте́ние (<red>зача́ло 91</red>):</p>
<p>Бра́тие,/ ели́цы во Христа́ Иису́са крести́хомся,/ в смерть Его́ крести́хомся./ Спогребо́хомся у́бо Ему́ креще́нием в смерть:/ да я́коже воста́ Христо́с от ме́ртвых сла́вою О́тчею,/ та́ко и мы во обновле́нии жи́зни ходи́ти на́чнем./ А́ще бо сообра́зни бы́хом подо́бию сме́рти Его́,/ то и воскресе́нию бу́дем./ Сие́ ве́дяще, я́ко ве́тхий наш челове́к с Ним распя́тся,/ да упраздни́тся те́ло грехо́вное,/ я́ко ктому́ не рабо́тати нам греху́./ Уме́рый бо, оправди́ся от греха́./ А́ще ли умро́хом со Христо́м, ве́руем, я́ко и жи́ви бу́дем с Ним./ Ве́дяще, я́ко Христо́с воста́ от ме́ртвых,/ ктому́ уже́ не умира́ет, смерть Ему́ ктому́ не облада́ет./ Е́же бо у́мре, греху́ у́мре еди́ною,/ а е́же живе́т, Бо́гови живе́т./ Та́кожде и вы помышля́йте себе́:/ ме́ртвым у́бо бы́ти греху́, живы́м же Бо́гови,/ о Христе́ Иису́се, Го́споде на́шем.</p>
<p>Евангелие от Марка (<red>зача́ло 2</red>):</p>
<p>Во вре́мя о́но/ прии́де Иису́с от Назаре́та Галиле́йскаго и крестися от Иоанна во Иордане./ И а́бие восходя́ от воды́, ви́де разводя́щася Небеса́/ и Дух, я́ко го́лубь, сходя́щ Нань./ И глас бысть с Небесе́:/ Ты еси́ Сын Мой возлю́бленный, о Не́мже благоволи́х./ И а́бие Дух изведе́ Его́ в пусты́ню./ И бе ту в пусты́ни дней четы́редесять, искуша́емь сатано́ю,/ и бе со зверьми́,/ и А́нгели служа́ху Ему́./ По преда́нии же Иоа́ннове, прии́де Иису́с в Галиле́ю,/ пропове́дая Ева́нгелие Ца́рствия Бо́жия и глаго́ля:/ я́ко испо́лнися вре́мя и прибли́жися Ца́рствие Бо́жие./ Пока́йтеся и ве́руйте во Ева́нгелие.</p>
<p>
<red>Та́же:</red> Ско́ро да предваря́т ны щедро́ты Твоя́, Го́споди,/ я́ко обнища́хом зело́;/ помози́ нам, Бо́же, Спа́се наш,/ сла́вы ра́ди И́мене Твоего́, Го́споди, изба́ви нас/ и очи́сти грехи́ на́ша, И́мене ра́ди Твоего́.</p>
<p>
<red>Трисвятое. И по</red> О́тче наш: <red>Священник:</red> Я́ко Твое́ есть Ца́рство: <red>(зри страницы 185</red>
<red>-</red>
<red>186)</red>
</p>
<p>
<red>Кондак, глас 4:</red>
</p>
<p>Во струя́х <red>Днесь</red> Иорда́нских быв, Госпо́дь/ Иоа́нну вопие́т:/ не убо́йся крести́ти Мя,/ спасти́ бо приидо́х/ Ада́ма первозда́ннаго.</p>
<p>Го́споди, поми́луй, <red>40</red>. И́же на вся́кое вре́мя: <red>(зри страницу 191)</red> Го́споди, поми́луй, <red>трижды</red>. Сла́ва, и ны́не: Честне́йшую Херуви́м: И́менем Госпо́дним благослови́, о́тче. <red>Священник:</red> Моли́твами святы́х оте́ц на́ших:</p>
<p>
<red>И моли́тва:</red>
</p>
<p>Бо́же и Го́споди сил и всея́ тва́ри Соде́телю,/ И́же за милосе́рдие безприкла́дныя ми́лости Твоея́/ Единоро́днаго Сы́на Твоего́, Го́спода на́шего Иису́са Христа́,/ низпосла́вый на спасе́ние ро́да на́шего,/ и честны́м Его́ Кресто́м рукописа́ние грех на́ших растерза́вый,/ и победи́вый тем нача́ла и вла́сти тьмы./ Сам, Влады́ко Человеколю́бче,/ приими́ и нас, гре́шных, благода́рственныя сия́ и моле́бныя моли́твы/ и изба́ви нас от вся́каго всегуби́тельнаго и мра́чнаго прегреше́ния/ и всех озло́бити нас и́щущих ви́димых и неви́димых враг./ Пригвозди́ стра́ху Твоему́ пло́ти на́ша/ и не уклони́ серде́ц на́ших в словеса́ или́ помышле́ния лука́вствия,/ но любо́вию Твое́ю уязви́ ду́ши на́ша,/ да, к Тебе́ всегда́ взира́юще и е́же от <red>Тебе</red>́ све́том наставля́еми,/ Тебе́, непристу́пнаго и присносу́щнаго зря́ще Све́та,/ непреста́нное Тебе́ испове́дание и благодаре́ние возсыла́ем,/ Безнача́льному Отцу́ со Единоро́дным Твои́м Сы́ном,/ и Всесвяты́м, и Благи́м, и Животворя́щим Твои́м Ду́хом/ ны́не, и при́сно, и во ве́ки веко́в, ами́нь.</p>
<p>
<red>Таже час девятый</red>
</p>
<p>Прииди́те, поклони́мся Царе́ви на́шему Бо́гу./ Прииди́те, поклони́мся и припаде́м Христу́, Царе́ви на́шему Бо́гу./ Прииди́те, поклони́мся и припадем/ Самому́ Христу́, Цареви и Бо́гу на́шему.</p>
<p>
<red>Псалом 92:</red>
</p>
<p>Госпо́дь воцари́ся, в ле́поту облече́ся,/ облече́ся Госпо́дь в си́лу и препоя́сася,/ и́бо утверди́ вселе́нную, я́же не подви́жится./ Гото́в престо́л Твой отто́ле, от ве́ка Ты еси́./ Воздвиго́ша ре́ки, Го́споди, воздвиго́ша ре́ки гла́сы своя́./ Во́змут ре́ки сотре́ния своя́ от гласо́в вод мно́гих./ Ди́вны высоты́ морски́я, ди́вен в высо́ких Госпо́дь./ Свиде́ния Твоя́ уве́ришася зело́:/ до́му Твоему́ подоба́ет святы́ня, Го́споди, в долготу́ дний.</p>
<p>
<red>Псалом 113:</red>
</p>
<p>Во исхо́де Изра́илеве от Еги́пта, до́му Иа́ковля, из люде́й ва́рвар,/ бысть Иуде́я святы́ня Его́,/ Изра́иль о́бласть Его́./ Мо́ре ви́де и побеже́, Иорда́н возврати́ся вспять./ Го́ры взыгра́шася, я́ко овни́, и хо́лми, я́ко а́гнцы о́вчии./ Что ти есть, мо́ре, я́ко побе́гло еси́,/ и тебе́, Иорда́не, я́ко возврати́лся еси́ вспять?/ Го́ры, я́ко взыгра́стеся, я́ко овни́, и хо́лми, я́ко а́гнцы о́вчии?/ От лица́ Госпо́дня подви́жеся земля́, от лица́ Бо́га Иа́ковля,/ обра́щшаго ка́мень во езе́ра водна́я,/ и несеко́мый во исто́чники водны́я./ Не нам, Го́споди, не нам, но И́мени Твоему́ даждь сла́ву,/ о ми́лости Твое́й и и́стине Твое́й,/ <red>да не когда</red>́ реку́т <red>язы ́цы</red>: где есть Бог их?/ Бог же наш на Небеси́ и на земли́,/ вся, ели́ка восхоте́, сотвори́./ И́доли язы́к сребро́ и зла́то, дела́ рук челове́ческих:/ уста́ и́мут, и не возглаго́лют,/ о́чи и́мут, и не у́зрят,/ у́ши и́мут, и не услы́шат,/ но́здри и́мут, и не обоня́ют,/ ру́це и́мут, и не ося́жут,/ но́зе и́мут, и не по́йдут,/ не возглася́т горта́нем свои́м./ Подо́бни им да бу́дут творя́щии я и вси, наде́ющиися на ня./ Дом Изра́илев упова́ на Го́спода,/ Помо́щник и Защи́титель им есть./ Дом Ааро́нь упова́ на Го́спода,/ Помо́щник и Защи́титель им есть./ Боя́щиися Го́спода упова́ша на Го́спода,/ Помо́щник и Защи́титель им есть./ Госпо́дь, помяну́в ны, благослови́л есть нас,/ благослови́л есть дом Изра́илев, благослови́л есть дом Ааро́нь. Благослови́л есть боя́щияся Го́спода, ма́лыя с вели́кими./ Да приложи́т Госпо́дь на вы, на вы и на сы́ны ва́ша./ Благослове́ни вы Го́сподеви, Сотво́ршему Не́бо и зе́млю./ Не́бо Небесе́ Го́сподеви,/ зе́млю же даде́ сыново́м челове́ческим./ Не ме́ртвии восхва́лят Тя, Го́споди,/ ниже́ вси, низходя́щии во ад./ Но мы, живи́и, благослови́м Го́спода/ от ны́не и до ве́ка.</p>
<p>
<red>Псалом 85:</red>
</p>
<p>Приклони́, Го́споди, у́хо Твое́ и услы́ши мя,/ я́ко нищ и убо́г есмь аз./ Сохрани́ ду́шу мою́, я́ко преподо́бен есмь,/ спаси́ раба́ Твоего́, Бо́же мой, упова́ющаго на Тя./ Поми́луй мя, Го́споди, я́ко к Тебе́ воззову́ весь день./ Возвесели́ ду́шу раба́ Твоего́, я́ко к Тебе́ взях ду́шу мою́./ Я́ко Ты, Го́споди, благ, и кро́ток, и многоми́лостив всем, призыва́ющим Тя./ Внуши́, Го́споди, моли́тву мою́ и вонми́ гла́су моле́ния моего́./ В день ско́рби моея́ воззва́х к Тебе́, я́ко услы́шал мя еси́./ Несть подо́бен Тебе́ в бозе́х, Го́споди,/ и несть по дело́м Твои́м./ Вси язы́цы, ели́ки сотвори́л еси́, прии́дут, и покло́нятся пред Тобо́ю, Го́споди,/ и просла́вят И́мя Твое́./ Я́ко ве́лий еси́ Ты и творя́й чудеса́,/ Ты еси́ Бог еди́н./ Наста́ви мя, Го́споди, на путь Твой, и пойду́ во и́стине Твое́й,/ да возвесели́тся се́рдце мое́ боя́тися И́мене Твоего́./ Испове́мся Тебе́, Го́споди Бо́же мой, всем се́рдцем мои́м/ и просла́влю И́мя Твое́ в век./ Я́ко ми́лость Твоя́ ве́лия на мне,/ и изба́вил еси́ ду́шу мою́ от а́да преиспо́днейшаго./ Бо́же, законопресту́пницы воста́ша на мя, и сонм держа́вных взыска́ша ду́шу мою́/ и не предложи́ша Тебе́ пред собо́ю./ И Ты, Го́споди Бо́же мой, Ще́дрый и Ми́лостивый, Долготерпели́вый, и Многоми́лостивый, и И́стинный,/ при́зри на мя и поми́луй мя,/ даждь держа́ву Твою́ о́троку Твоему́/ и спаси́ сы́на рабы́ Твоея́./ Сотвори́ со мно́ю зна́мение во бла́го,/ и да ви́дят ненави́дящии мя и постыдя́тся,/ я́ко Ты, Го́споди, помо́гл ми и уте́шил мя еси́.</p>
<p>Сла́ва, и ны́не, аллилу́ия <red>трижды</red>. Го́споди поми́луй <red>трижды</red>.</p>
<p>
<red>Слава, тропарь, глас 4:</red>
</p>
<p>Возвраща́шеся иногда́ Иорда́н река́ ми́лотию Елиссе́евою,/ возне́сшуся Илии́,/ и разделя́хуся во́ды сю́ду и сю́ду,/ и бысть ему́ сух путь, и́же мо́крый,/ во о́браз вои́стинну Креще́ния,/ и́мже мы теку́щее жития́ прехо́дим ше́ствие:/ Христо́с яви́ся во Иорда́не освяти́ти во́ды.</p>
<p>
<red>И ны́не, Богородичен:</red>
</p>
<p>И́же нас ра́ди рожде́йся от Де́вы,/ и, распя́тие претерпе́в, Благи́й,/ испрове́ргий сме́ртию смерть и воскресе́ние явле́й я́ко Бог,/ не пре́зри, я́же созда́л еси́ руко́ю Твое́ю./ Яви́ человеколю́бие Твое́, Ми́лостиве,/ приими́ ро́ждшую Тя Богоро́дицу, моля́щуюся за ны,/ и спаси́, Спа́се наш, лю́ди отча́янныя.</p>
<p>
<red>Таже, тропарь, глас 7:</red>
</p>
<p>У́жас бе ви́дети/ Небесе́ и земли́ Творца́, на реце́ обна́жшагося/ и Креще́ние от раба́ за на́ше спасе́ние прие́млющаго, я́ко раба́./ И ли́цы А́нгельстии дивля́хуся стра́хом и ра́достию,/ с ни́миже покланя́емся Тебе́:/ спаси́ нас, Го́споди. <red>Дважды</red>
</p>
<p>
<red>Таже стих, глас 2: </red>Сего́ ра́ди помяну́х Тя/ от земли́ Иорда́нски и Ермонии́мски.</p>
<p>Егда́ к себе́ гряду́ща Предте́ча Го́спода сла́вы вопия́ше зря<a type="note" xlink:href="#note17">17</a>:/ Сей, избавля́яй ми́ра, прии́де от истле́ния,/ Сей избавля́ет нас от ско́рби,/ Сей согреше́ний оставле́ние да́рует, я́ко Бог на земли́,/ от Де́вы Чи́стыя прии́де ми́лости ра́ди/ и вме́сто рабо́в сы́ны Бо́жия соде́ловает,/ вме́сто же тьмы просвеща́ет челове́чество/ водо́ю Боже́ственнаго Креще́ния Его́./ Про́чее, прииди́те, согла́сно Того́ да славосло́вим/ со Отце́м и со Святы́м Ду́хом.</p>
<p>
<red>Стих:</red> Ви́деша Тя во́ды, Бо́же,/ ви́деша Тя во́ды и убоя́шася.</p>
<p>
<red>И паки, тойже тропарь.</red>
</p>
<p>
<red>Таже канонарх, став среди церкве, прочитает стихиру сию: Глас 5:</red>
</p>
<p>Ру́ку твою́, прикосну́вшуюся пречи́стому верху́ Влады́чню,/ с не́юже и пе́рстом Того́ нам показа́л еси́,/ воздежи́ о нас к Нему́, Крести́телю,/ я́ко дерзнове́ние име́я мно́го,/ и́бо бо́лий проро́к всех, от Него́ свиде́тельствован еси́./ О́чи же твои́ па́ки,/ Всесвята́го Ду́ха ви́девшия, я́ко в ви́де голуби́не соше́дша,/ воздви́гни к Нему́, Крести́телю,/ и ми́лостива нам соде́лай,/ и прииди́, ста́ни с на́ми,/ запеча́таяй пе́ние и предначина́яй торжество́.</p>
<p>
<red>И творим три поклоны.</red>
</p>
<p>
<red>Потом глаголет велегласно многолетны священник или диакон.</red>
</p>
<p>Вели́кому Господи́ну и Отцу́ на́шему,/ Святе́йшему Патриа́рху Моско́вскому и всея́ Руси́,/ [Свя́то-Тро́ицкия Се́ргиевы Ла́вры священноархимандри́ту] (<red>имя рек</red>),/ Свяще́нному Сино́ду,/ Преосвяще́нным митрополи́том, архиепи́скопом и епи́скопом,/ и господи́ну на́шему Преосвяще́ннейшему (<red>имя рек, его же есть область</red>),/ настоя́телю свята́го хра́ма сего́,/ и всему́ освяще́нному собо́ру,/ Богохрани́мей стране́ на́шей, власте́м и во́инству ея́,/ мно́га ле́та.</p>
<p>Всем правосла́вным христиа́ном/ пода́ждь, Го́споди,/ тиши́ну, и благоде́нствие, и изоби́лие плодо́в земны́х,/ и мно́га ле́та.</p>
<p>
<red>А́ще ли в монастыре́:</red>
</p>
<p>Спаси́, Христе́ Бо́же,/ преподо́бнаго отца́ на́шего игу́мена (<red>или архимандрита, имя рек</red>),/ е́же о Христе́ с бра́тиею,/ и святу́ю оби́тель сию́ в ми́ре сохрани́,/ и храм сей святы́й утверди́/ во ве́ки веко́в, ами́нь.</p>
<p>
<red>И поют трижды:</red> Спаси́, Христе́ Бо́же:</p>
<p>
<red>Ве́домо же бу́ди, я́ко сие́ многоле́тно подздравле́ние в собо́рных це́рквах при архиере́ех и и́нде, где прили́чно, твори́тся в на́вечерии по отпу́сте святы́я Литурги́и или́ по вече́рии, егда́ бава́ет на́вечерие в суббо́ту и неде́лю; в оби́телех же во всех ти́пиках чин положе́н сему́ быва́ти на часе́х в сем ме́сте.</red>
</p>
<p>
<red>Та́же о́ба ли́ка вку́пе пою́т предрече́нную стихи́ру: Сла́ва, и ны́не, глас 5:</red>
</p>
<p>Ру́ку твою́, прикосну́вшуюся пречи́стому верху́ Влады́чню,/ с не́юже и пе́рстом Того́ нам показа́л еси́,/ воздежи́ о нас к Нему́, Крести́телю,/ я́ко дерзнове́ние име́я мно́го,/ и́бо бо́лий проро́к всех, от Него́ свиде́тельствован еси́./ О́чи же твои́ па́ки,/ Всесвята́го Ду́ха ви́девшия, я́ко в ви́де голуби́не соше́дша,/ воздви́гни к Нему́, Крести́телю,/ и ми́лостива нам соде́лай,/ и прииди́, ста́ни с на́ми,/ запеча́таяй пе́ние и предначина́яй торжество́.</p>
<p>
<red>На 9-м часе́ кади́т диа́кон весь храм.</red>
</p>
<p>
<red>Та́же проки́мен, глас 3:</red> Госпо́дь просвеще́ние мое́ и Спаси́тель мой,/ кого́ убою́ся? <red>Стих:</red> Госпо́дь Защи́титель живота́ моего́, от кого́ устрашу́ся?</p>
<p>
<red>Посе́м паремия́.</red>
</p>
<p>Проро́чества Иса́иина чте́ние (<red>глава 49</red>):</p>
<p>Та́ко глаго́лет Госпо́дь:/ во вре́мя прия́тное послу́шах тя/ и в день спасе́ния помого́х тебе́./ И созда́х тя и дах тя в заве́т язы́ков,/ е́же устро́ити зе́млю и насле́дити насле́дие пусты́ни./ Глаго́люща су́щим во у́зах: изыди́те́!/ И су́щим во тьме: откры́йтеся́!/ На всех путе́х пасти́ся бу́дут,/ и на всех стезя́х па́жить их./ Не вза́лчут, ниже́ вжа́ждут, ниже́ порази́т их зной, ниже́ со́лнце,/ но Ми́луяй их уте́шит я/ и сквозе́ исто́чники вод проведе́т я./ И положу́ вся́кую го́ру в путь/ и вся́кую стезю́ в па́ству их./ Се си́и издале́ча прии́дут,/ си́и от се́вера и мо́ря, ини́и же от земли́ Пе́рсския./ Да веселя́тся Небеса́, и ра́дуется земля́,/ да отры́гнут го́ры весе́лие и хо́лми пра́вду,/ я́ко поми́лова Бог лю́ди Своя́/ и смире́нныя люде́й уте́ши./ Рече́ же Сио́н:/ оста́ви мя Госпо́дь, и Бог забы́ мя./ Еда́ забу́дет жена́ отроча́ свое́?/ Или́ не поми́лует изча́дия чре́ва своего́?/ А́ще ли же и сих забу́дет жена́,/ но Аз не забу́ду тебе́, - глаго́лет Госпо́дь.</p>
<p>К Ти́ту посла́ния свята́го апо́стола Па́вла чте́ние (<red>зачало 302</red>):</p>
<p>Ча́до Ти́те,/ яви́ся благода́ть Бо́жия спаси́тельная всем челове́ком,/ наказу́ющи нас, да отве́ргшеся нече́стия и мирски́х похоте́й,/ целому́дренно, и пра́ведно, и благоче́стно поживе́м в ны́нешнем ве́це,/ жду́ще блаже́ннаго упова́ния и явле́ния сла́вы Вели́каго Бо́га и Спа́са на́шего Иису́са Христа́./ И́же дал есть Себе́ за ны, да изба́вит ны от вся́каго беззако́ния/ и очи́стит Себе́ лю́ди избра́нны, ревни́тели до́брым дело́м./ Егда́ же благода́ть и человеколю́бие яви́ся Спа́са на́шего Бо́га,/ не от дел пра́ведных, и́хже сотвори́хом мы,/ но по Свое́й Его́ ми́лости, спасе́ нас ба́нею пакибытия́/ и обновле́нием Ду́ха Свята́го,/ Его́же излия́ на нас оби́льно Иису́с Христо́м, Спаси́телем на́шим,/ да оправди́вшеся благода́тию Его́, насле́дницы бу́дем по упова́нию жи́зни ве́чныя.</p>
<p>Евангелие от Матфея<red> (зачало 6):</red>
</p>
<p>Во вре́мя о́но/ прии́де Иису́с от Галиле́и на Иорда́н ко Иоа́нну крести́тися от него́./ Иоа́нн же возбраня́ше Ему́, глаго́ля:/ аз тре́бую Тобо́ю крести́тися,/ и Ты ли гряде́ши ко мне?/ Отвеща́в же, Иису́с рече́ к нему́:/ оста́ви ны́не,/ та́ко бо подо́бно есть нам испо́лнити вся́ку пра́вду./ Тогда́ оста́ви Его́./ И, крести́вся, Иису́с взы́де а́бие от воды́,/ и се отверзо́шася Ему́ Небеса́,/ и ви́де Ду́ха Бо́жия, сходя́ща, я́ко го́лубя, и гряду́ща на Него́./ И се глас с Небесе́, глаго́ля:/ Сей есть Сын Мой возлю́бленный,/ о Не́мже благоволи́х.</p>
<p>
<red>Таже:</red> Не преда́ждь нас до конца́ И́мене Твоего́ ра́ди,/ и не разори́ заве́та Твоего́,/ и не отста́ви ми́лости Твоея́ от нас/ Авраа́ма ра́ди, возлю́бленнаго от <red>Тебе</red>́,/ и за Исаа́ка, раба́ Твоего́,/ и Изра́иля, свята́го Твоего́.</p>
<p>
<red>Трисвятое, и по</red> О́тче наш: <red>(зри страницы 185</red>
<red>-</red>
<red>186)</red>.</p>
<p>
<red>Кондак, глас 4:</red>
</p>
<p>Во струя́х <red>Днесь</red> Иорда́нских быв, Госпо́дь/ Иоа́нну вопие́т:/ не убо́йся крести́ти Мя,/ спасти́ бо приидо́х/ Ада́ма первозда́ннаго.</p>
<p>Го́споди, поми́луй, <red>40, и молитва:</red> И́же на вся́кое вре́мя:<red> (зри страницу 191).</red> Го́споди, поми́луй, <red>трижды.</red> Сла́ва, и ны́не: Честне́йшую Херуви́м: И́менем Госпо́дним благослови́, о́тче. <red>Священник:</red> Боже, ущедри ны и благослови ны,/ просвети лице Твое на ны и помилуй ны.</p>
<p>
<red>Та́же моли́тва:</red>
</p>
<p>Влады́ко Го́споди, Иису́се Христе́, Бо́же наш,/ долготерпе́вый о на́ших согреше́ниих/ и да́же до ны́нешняго часа́ приведы́й нас,/ в о́ньже, на Животворя́щем Дре́ве ви́ся,/ благоразу́мному разбо́йнику и́же в рай путесотвори́л еси́ вход/ и сме́ртию смерть разруши́л еси́:/ очи́сти нас, гре́шных и недосто́йных раб Твои́х,/ согреши́хом бо и беззако́нновахом/ и не́смы досто́йни возвести́ очеса́ на́ша и воззре́ти на высоту́ Небе́сную,/ зане́ оста́вихом путь пра́вды Твоея́/ и ходи́хом в во́лях серде́ц на́ших./ Но мо́лим Твою́ безме́рную бла́гость:/ пощади́ нас, Го́споди, по мно́жеству ми́лости Твоея́,/ и спаси́ нас И́мене Твоего́ ра́ди Свята́го,/ я́ко исчезо́ша в суете́ дни́е на́ши./ Изми́ нас из руки́ сопроти́внаго,/ и оста́ви нам грехи́ на́ша,/ и умертви́ плотско́е на́ше мудрова́ние,/ да, ве́тхаго отложи́вше челове́ка, в но́ваго облеце́мся/ и Тебе́ поживе́м, на́шему Влады́це и Благоде́телю,/ и та́ко, Твои́м после́дующе повеле́нием, в ве́чный поко́й дости́гнем,/ иде́же есть всех веселя́щихся жили́ще./ Ты бо еси́ вои́стинну и́стинное весе́лие/ и ра́дость лю́бящих Тя, Христе́ Бо́же наш,/ и Тебе́ сла́ву возсыла́ем/ со Безнача́льным Твои́м Отце́м,/ и Пресвяты́м, и Благи́м, и Животворя́щим Твои́м Ду́хом,/ ны́не, и при́сно, и во ве́ки веко́в, ами́нь.</p>
<p>
<red>Таже псалом 102:</red>
</p>
<p>Благослови́, душе́ моя́, Го́спода,/ и вся вну́тренняя моя́ И́мя свято́е Его́./ Благослови́, душе́ моя́, Го́спода/ и не забыва́й всех воздая́ний Его́./ Очища́ющаго вся беззако́ния твоя́,/ исцеля́ющаго вся неду́ги твоя́./ Избавля́ющаго от истле́ния живо́т твой,/ венча́ющаго тя ми́лостию и щедро́тами./ Исполня́ющаго во благи́х жела́ние твое́,/ обнови́тся, я́ко о́рля, ю́ность твоя́./ Творя́й ми́лостыни Госпо́дь и судьбу́ всем обиди́мым./ Сказа́ пути́ Своя́ Моисе́ови, сыново́м Изра́илевым хоте́ния Своя́./ Щедр и ми́лостив Госпо́дь,/ долготерпели́в и многоми́лостив,/ не до конца́ прогне́вается, ниже́ в век вражду́ет./ Не по беззако́нием на́шим сотвори́л есть нам/ ниже́ по грехо́м на́шим возда́л есть нам./ Я́ко по высоте́ Небе́сней от земли́,/ утверди́л есть Госпо́дь ми́лость Свою́ на боя́щихся Его́./ Ели́ко отстоя́т восто́цы от за́пад,/ уда́лил есть от нас беззако́ния на́ша./ Я́коже ще́дрит оте́ц сы́ны, уще́дри Госпо́дь боя́щихся Его́./ Я́ко Той позна́ созда́ние на́ше,/ помяну́, я́ко персть, есмы́./ Челове́к, я́ко трава́,/ дни́е его́, я́ко цвет се́льный, та́ко оцвете́т./ Я́ко дух про́йде в нем, и не бу́дет,/ и не позна́ет ктому́ ме́ста своего́./ Ми́лость же Госпо́дня от ве́ка и до ве́ка на боя́щихся Его́./ И пра́вда Его́ на сыне́х сыно́в, храня́щих заве́т Его́/ и по́мнящих за́поведи Его́ твори́ти я./ Госпо́дь на Небеси́ угото́ва престо́л Свой,/ и Ца́рство Его́ все́ми облада́ет./ Благослови́те Го́спода, вси А́нгели Его́,/ си́льнии кре́постию, творя́щии сло́во Его́,/ услы́шати глас слове́с Его́./ Благослови́те Го́спода, вся си́лы Его́,/ слуги́ Его́, творя́щии во́лю Его́./ Благослови́те Го́спода, вся дела́ Его́,/ на вся́ком ме́сте Влады́чества Его́,/ благослови́, душе́ моя́, Го́спода.</p>
<p>
<red>Сла́ва Отцу́, и Сы́ну, и Свято́му Ду́ху.</red>
</p>
<p>
<red>Псалом 145:</red>
</p>
<p>Хвали́, душе́ моя́, Го́спода,/ восхвалю́ Го́спода в животе́ мое́м./ Пою́ Бо́гу моему́, до́ндеже есмь./ Не наде́йтеся на кня́зи, на сы́ны челове́ческия,/ в ни́хже несть спасе́ния./ Изы́дет дух его́ и возврати́тся в зе́млю свою́,/ в той день поги́бнут вся помышле́ния Его./ Блаже́н, ему́же Бог Иа́ковль помо́щник его́,/ упова́ние его́ на Го́спода Бо́га своего́,/ сотво́ршаго Не́бо и зе́млю, мо́ре и вся, я́же в них,/ храня́щаго и́стину в век, творя́щаго суд оби́димым,/ даю́щаго пи́щу а́лчущим./ Госпо́дь реши́т окова́нныя,/ Госпо́дь умудря́ет слепцы́,/ Госпо́дь возво́дит низве́рженныя,/ Госпо́дь лю́бит пра́ведники./ Госпо́дь храни́т прише́льцы,/ си́ра и вдову́ прии́мет/ и путь гре́шных погуби́т./ Воцари́тся Госпо́дь во век,/ Бог Твой, Сио́не, в род и род.</p>
<p>
<red>И ны́не, и при́сно, и во ве́ки веко́в, ами́нь.</red>
</p>
<p>Единоро́дный Сы́не и Сло́ве Бо́жий, Безсме́ртен Сый/ и изво́ливый спасе́ния на́шего ра́ди/ воплоти́тися от Святы́я Богоро́дицы и Присноде́вы Мари́и,/ непрело́жно вочелове́чивыйся,/ распны́йся же, Христе́ Бо́же,/ сме́ртию смерть попра́вый,/ Еди́н Сый Святы́я Тро́ицы,/ спрославля́емый Отцу́ и Свято́му Ду́ху,/ спаси́ нас.</p>
<p>
<red>Блаженна, без пения:</red>
</p>
<p>Во Ца́рствии Твое́м помяни́ нас, Го́споди,/ егда́ прии́деши, во Ца́рствии Твое́м./ Блаже́ни ни́щии ду́хом,/ я́ко тех есть Ца́рство Небе́сное./ Блаже́ни пла́чущии,/ я́ко ти́и уте́шатся./ Блаже́ни кро́тции,/ я́ко ти́и насле́дят зе́млю./ Блаже́ни а́лчущии и жа́ждущии пра́вды,/ я́ко ти́и насы́тятся./ Блаже́ни ми́лостивии,/ я́ко ти́и поми́ловани бу́дут./ Блаже́ни чи́стии се́рдцем,/ я́ко ти́и Бо́га у́зрят./ Блаже́ни миротво́рцы,/ я́ко ти́и сы́нове Бо́жии нареку́тся./ Блаже́ни изгна́ни пра́вды ра́ди,/ я́ко тех есть Ца́рство Небе́сное./ Блаже́ни есте́, егда́ поно́сят вам,/ и изжену́т, и реку́т всяк зол глаго́л на вы, лжу́ще Мене́ ра́ди./ Ра́дуйтеся и весели́теся,/ я́ко мзда ва́ша мно́га на Небесе́х.</p>
<p>
<red>Сла́ва, и ны́не:</red>
</p>
<p>Помяни́ нас, Го́споди,/ егда́ прии́деши, во Ца́рствии Твое́м./ Помяни́ нас, Влады́ко,/ егда́ прии́деши, во Ца́рствии Твое́м./ Помяни́ нас, Святы́й,/ егда́ прии́деши, во Ца́рствии Твое́м.</p>
<p>Лик Небе́сный пое́т Тя и глаго́лет:/ Свят, Свят, Свят Госпо́дь Савао́ф,/ испо́лнь Не́бо и земля́ сла́вы Твоея́.</p>
<p>
<red>Стих:</red> Приступи́те к Нему́ и просвети́теся,/ и ли́ца ва́ша не постыдя́тся.</p>
<p>Лик Небе́сный пое́т Тя и глаго́лет:/ Свят, Свят, Свят Госпо́дь Савао́ф,/ испо́лнь Не́бо и земля́ сла́вы Твоея́.</p>
<p>
<red>Слава:</red> Лик святы́х А́нгел и Арха́нгел/ со все́ми Небе́сными си́лами пое́т Тя и глаго́лет:/ Свят, Свят, Свят Госпо́дь Савао́ф,/ испо́лнь Не́бо и земля́ сла́вы Твоея́.</p>
<p>
<red>И ныне:</red>
</p>
<p>
<red>Исповедание Православныя веры, Перваго Собора:</red>
</p>
<p>
<red>(<red>Аще</red> есть Литургия, зде не глаголем, но по И ны́не, глаголем:</red> Осла́би, оста́ви: <red>и прочая.)</red>
</p>
<p>Ве́рую во Еди́наго Бо́га Отца́ Вседержи́теля,/ Творца́ Не́бу и земли́, ви́димым же всем и неви́димым./ И во Еди́наго Го́спода Иису́са Христа́,/ Сы́на Бо́жия, Единоро́днаго,/ И́же от Отца́ рожде́ннаго пре́жде всех век./ Све́та от Све́та, Бо́га и́стинна от Бо́га и́стинна,/ рожде́нна, не сотворе́нна, Единосу́щна Отцу́, И́мже вся бы́ша./ Нас ра́ди челове́к, и на́шего ра́ди спасе́ния сше́дшаго с Небе́с,/ и воплоти́вшагося от Ду́ха Свя́та и Мари́и Де́вы, и вочелове́чшася./ Распя́таго же за ны при Понти́йстем Пила́те,/ и страда́вша, и погребе́нна, и воскре́сшаго в тре́тий день, по Писа́нием./ И возше́дшаго на Небеса́, и седя́ща одесну́ю Отца́./ И па́ки гряду́щаго со сла́вою суди́ти живы́м и ме́ртвым,/ Его́же Ца́рствию не бу́дет конца́.</p>
<p>
<red>Втораго Собора:</red>
</p>
<p>И в Ду́ха Свята́го, Го́спода Животворя́щаго,/ И́же от Отца́ исходя́щаго,/ И́же со Отце́м и Сы́ном спокланя́ема и ссла́вима глаго́лавшаго проро́ки./ Во еди́ну Святу́ю, Собо́рную и Апо́стольскую Це́рковь./ Испове́дую еди́но Креще́ние во оставле́ние грехо́в./ Ча́ю воскресе́ния ме́ртвых/ и жи́зни бу́дущаго ве́ка, ами́нь.</p>
<p>
<red>Молитва:</red>
</p>
<p>Осла́би, оста́ви, прости́, Бо́же, прегреше́ния на́ша,/ во́льная и нево́льная,/ я́же в сло́ве и в де́ле,/ я́же в ве́дении и не в ве́дении,/ я́же во дни и в нощи́,/ я́же во уме́ и в помышле́нии,/ вся нам прости́, я́ко Благ и Человеколю́бец.</p>
<p>
<red>Посе́м:</red> О́тче наш, И́же еси́ на Небесе́х'/ Да святи́тся И́мя Твое́, да прии́дет Ца́рствие Твое́,/ да бу́дет во́ля Твоя́, я́ко на Небеси́ и на земли́./ Хлеб наш насу́щный даждь нам <red>Днесь</red>,/ и оста́ви нам до́лги на́ша, я́коже и мы оставля́ем должнико́м на́шим,/ и не введи́ нас во искуше́ние, но изба́ви нас от лука́ваго. <red>Священник:</red> Я́ко Твое́ есть Ца́рство, и си́ла, и сла́ва,/ Отца́, и Сына́, и Свята́го Ду́ха/ ны́не и при́сно и во ве́ки веко́в. <red>Чтец: </red>Аминь.</p>
<p>
<red>Кондак, глас 4:</red>
</p>
<p>Во струя́х <red>Днесь</red> Иорда́нских быв, Госпо́дь/ Иоа́нну вопие́т:/ не убо́йся крести́ти Мя,/ спасти́ бо приидо́х/ Ада́ма первозда́ннаго.</p>
<p>Го́споди, поми́луй, <red>40. И моли́тва</red>:</p>
<p>Всесвята́я Тро́ице,/ Единосу́щная Держа́во,/ Неразде́льное Ца́рство,/ всех благи́х Вина́:/ благоволи́ же и о мне, гре́шнем,/ утверди́, вразуми́ се́рдце мое́/ и всю мою́ отыми́ скве́рну./ Просвети́ мою́ мысль,/ да вы́ну сла́влю, пою́, и покланя́юся, и глаго́лю:/ Еди́н Свят, Еди́н Госпо́дь, Иису́с Христо́с/ во сла́ву Бо́га Отца́, ами́нь.</p>
<p>
<red>А́ще есть Литурги́я, глаго́лем:</red>
</p>
<p>Досто́йно есть я́ко вои́стинну/ блажи́ти Тя, Богоро́дицу,/ Присноблаже́нную и Пренепоро́чную и Ма́терь Бо́га на́шего./ Честне́йшую Херуви́м и сла́внейшую без сравне́ния Серафи́м,/ без истле́ния Бо́га Сло́ва ро́ждшую, су́щую Богоро́дицу Тя велича́ем. <red>И отпуст.</red>
</p>
<p>
<red>А́ще же несть Литурги́и, глаго́лем зде:</red>
</p>
<p>Бу́ди И́мя Госпо́дне благослове́но от ны́не и до ве́ка. <red>Трижды.</red>
</p>
<p>
<red>Сла́ва, и ны́не: псалом 33:</red>
</p>
<p>Благословлю́ Го́спода на вся́кое вре́мя,/ вы́ну хвала́ Его́ во усте́х мои́х./ О Го́споде похва́лится душа́ моя́,/ да услы́шат кро́тции и возвеселя́тся./ Возвели́чите Го́спода со мно́ю,/ и вознесе́м И́мя Его́ вку́пе./ Взыска́х Го́спода, и услы́ша мя,/ и от всех скорбе́й мои́х изба́ви мя./ Приступи́те к Нему́ и просвети́теся,/ и ли́ца ва́ша не постыдя́тся./ Сей ни́щий воззва́, и Госпо́дь услы́ша и,/ и от всех скорбе́й его́ спасе́ и./ Ополчи́тся А́нгел Госпо́день о́крест боя́щихся Его́/ и изба́вит их./ Вкуси́те и ви́дите, я́ко благ Госпо́дь,/ блаже́н муж, и́же упова́ет Нань./ Бо́йтеся Го́спода вси святи́и Его́,/ я́ко несть лише́ния боя́щимся Его́./ Бога́тии обнища́ша и взалка́ша,/ взыска́ющии же Го́спода не лиша́тся вся́каго бла́га./ Прииди́те, ча́да, послу́шайте мене́,/ стра́ху Госпо́дню научу́ вас./ Кто есть челове́к, хотя́й живо́т,/ любя́й дни ви́дети бла́ги?/ Удержи́ язы́к твой от зла и устне́ твои́, е́же не глаго́лати льсти./ Уклони́ся от зла и сотвори́ бла́го,/ взыщи́ ми́ра и пожени́ и./ О́чи Госпо́дни на пра́ведныя и у́ши Его́ в моли́тву их./ Лице́ же Госпо́дне на творя́щия зла́я,/ е́же потреби́ти от земли́ па́мять их./ Воззва́ша пра́веднии, и Госпо́дь услы́ша их/ и от всех скорбе́й их изба́ви их./ Близ Госпо́дь сокруше́нных се́рдцем, и смире́нныя ду́хом спасе́т./ Мно́ги ско́рби пра́ведным, и от всех их изба́вит я Госпо́дь./ Храни́т Госпо́дь вся ко́сти их, ни еди́на от них сокруши́тся./ Смерть гре́шников люта́,/ и ненави́дящии пра́веднаго прегреша́т./ Изба́вит Госпо́дь ду́ши раб Свои́х,/ и не прегреша́т вси, упова́ющии на Него́.</p>
<p>Досто́йно есть я́ко вои́стинну/ блажи́ти Тя, Богоро́дицу,/ Присноблаже́нную и Пренепоро́чную и Ма́терь Бо́га на́шего./ Честне́йшую Херуви́м и сла́внейшую без сравне́ния Серафи́м,/ без истле́ния Бо́га Сло́ва ро́ждшую, су́щую Богоро́дицу Тя велича́ем.</p>
<p>
<red>Та́же отпу́ст. И быва́ет расхо́д до часа́ вече́рняго. Вече́рня же быва́ет с Литурги́ею Васи́лия Вели́каго во свое́ вре́мя.</red>
</p>
<p>
<red>Ве́домо же бу́ди: А́ще случи́тся на́вечерие Богоявле́ния в суббо́ту или неде́лю, пост не быва́ет. И тропари́ ца́рских часо́в со чте́ниями в суббо́ту и неде́лю не пою́тся, но пое́м часы́ ца́рския пре́жде в пято́к, по обы́чаю, я́коже ука́зано на ряду́, глаго́лем же и псало́м 33: </red>Благословлю́ Го́спода: <red>И отпу́ст. И в той день яди́м сыр и я́ица. А́ще бу́дет на́вечерие в суббо́ту: проки́мен, аллилу́ия и прича́стен дне: Апо́стол же и Ева́нгелие пре́жде суббо́те пред Богоявле́нием и пото́м ряд. По</red> Изря́дно: же, <red>поем</red> Досто́йно есть: <red>А́ще ли в неде́лю на́вечерие Богоявле́ния: проки́мен, Апо́стол, аллилу́ия, Ева́нгелие и прича́стен, пре́жде Неде́ли пред Богоявле́нием, и пото́м ряд. По </red>Изря́дно: же, <red>поем</red> Досто́йно есть: <red>По отпуще́нии же Литурги́и яди́м укру́хи, и пие́м по еди́ной ча́ши вина́. Соверше́нно же яди́м по отпу́сте вече́рни со еле́ем, сы́ра же, и яи́ц, и рыб ника́коже де́рзнем косну́тися.</red>
</p>
<p>
<red>Подоба́ет ве́дати:</red>
</p>
<p>
<red>А́ще Просвеще́ний день случи́тся в неде́лю, воскре́сно ничто́же пое́м, но все после́дование пра́здника: ве́чер, и у́тро, и на Литурги́и.</red>
</p>
</section>
