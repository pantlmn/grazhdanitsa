<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ нашего Па́вла Обно́рскаго, Во́логодскаго чудотво́рца</p>
</title><p>
<red>Ве́чер</red>
</p>
<p>
<red>Пое́м, </red>Блаже́н му́ж: <red>1-й антифо́н.</red>
<red>На </red>Го́споди, воззва́х, <red>стихи́ры, глас 4.</red>
</p>
<p>
<red>Подо́бен: Зва́нный</red> свы́ше:</p>
<p>Ве́сь возложи́лся еси́ Вседержи́телю,/ о́тче преподо́бне,/ егда́ тя Боже́ственное жела́ние распали́,/ и ду́шу впери́,/ тогда́ мир оста́вил еси́/ и я́же в ми́ре,/ и взем крест, после́довал еси́ Христу́/ невозвра́тным по́мыслом,/ ничто́же предпоче́т па́че любве́ Его́:/ Того́ ра́ди Бо́гу благоугоди́л еси́./ Его́же моли́,/ спасти́ и просвети́ти ду́ши на́ша.</p>
<p>От ю́ности, преподо́бне,/ Бо́га возлюби́в,/ Тому́ вседу́шно после́довал еси́,/ на ничто́же обраща́яся/ су́щих в мире,/ по вся уме́ты вмени́в,/ потща́лся еси́ благоугоди́ти Бо́гу,/ за́поведьми Его́ утвержда́яся./ те́мже и жела́ние коне́чное дости́гл еси́/ Христо́ва угожде́ния./ Его́же моли́,/ спасти́ и просвети́ти ду́ши на́ша.</p>
<p>Основа́ние кре́пко к доброде́телем/ положи́л еси́ в души́ твое́й стра́х Бо́жий:/ сей бо есть нача́ло му́дрости,/ и окормле́ние во всем житии́,/ хотя́щим угоди́ти Бо́гу:/ и на сем основа́нии назда́л еси́/ кра́сныя доброде́тели,/ сохране́нием животво́рных Бо́жиих за́поведей. Его́же моли́,/ спасти́ и просвети́ти ду́ши на́ша.</p>
<p>
<red>Сла́ва, глас 6:</red>
</p>
<p>Оста́вив мир и я́же в ми́ре, преподо́бне,/ после́довал еси́ Христу́,/ безмо́лвным житие́м тща́лся еси́ благоугоди́ти Ему́:/ те́мже удали́лся еси́ бе́гая, и водвори́лся еси́ в пусты́ни./ Того́ ра́ди мно́гих душа́м бы́л еси́ во́ждь ко спасе́нию,/ твои́м уче́нием ты́я утвержда́я,/ и о́браз благ во всем себе́ предлага́я./ Те́мже во оби́тели твое́й творя́щии па́мять твою́ светоно́сную/ ублажа́ют тя ча́да твоя́,/ и мо́лят тя, моли́тися ко Го́споду,/ спасти́ся душа́м нашим.</p>
<p>
<red>И ны́не пра́здника, глас 4:</red>
</p>
<p>Трепета́ше рука́ Крести́телева,/ егда́ пречи́стому Твоему́ верху́ косну́ся,/ возврати́ся Иорда́н река́ вспя́ть,/ не дерза́ющи служи́ти Тебе́,/ я́же бо устыде́ся Иису́са Навина,/ ка́ко Творца́ своего́ устраши́тися не имя́ше?/ Но все испо́лнил еси́ смотре́ние, Спа́се наш,/ да спасе́ши мир явле́нием Твои́м,/ Едине Человеколю́бче.</p>
<p>
<red>Вхо́д. Проки́мен дне́. Чте́ния три́(зри страни́цы 373 </red>
<red>-</red>
<red> 374),</red>
</p>
<p>
<red>На стихо́вне стихи́ры пра́здника, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>Пе́ние новоле́пное/ да пое́т вся тварь/ от Де́вы ро́ждшемуся Христу́,/ и кре́щшемуся во Иорда́не <red>Днесь</red>.</p>
<p>
<red>Стих: </red>Мо́ре ви́де и побеже́,/ Иорда́н возврати́ся вспя́ть.</p>
<p>Труба́ проро́ческая,/ Предте́ча да вопие́т:/ сотвори́те Го́споду,/ кре́щшемуся в струя́х,/ плоды́ изря́днейших дея́ний.</p>
<p>
<red>Стих: </red>что ти есть, мо́ре, я́ко побе́гло еси́?/ И тебе́, Иорда́не, я́ко возврати́лся еси́ вспя́ть?</p>
<p>Возсия́ сро́дный с высоты́/ Боже́ственный Дух,/ в виде голуби́не,/ зрим несказа́нно,/ ны́не Христу́ притече́.</p>
<p>
<red>Сла́ва, глас 8:</red>
</p>
<p>Мона́хов мно́жества/ наста́вника тя почита́ем, о́тче наш Па́вле,/ твое́ю бо стезе́ю вои́стинну пра́во ходи́ти позна́хом:/ блаже́н еси́ Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, преподо́бных соприча́стниче и пра́ведных./ С ни́миже моли́ся Го́сподеви, поми́ловатися душа́м на́шим.</p>
<p>
<red>И ны́не, пра́здника, глас 4:</red>
</p>
<p>Тебе́ в Ду́се и огни́ очища́юща грех ми́ра,/ зря́ Крести́тель гряду́ща к себе́,/ ужаса́яся и трепе́щя, вопия́ше глаго́ля:/ не сме́ю держа́ти ве́рх Тво́й пречи́стый,/ Ты мя освяти́, Влады́ко,/ Боже́ственным явле́нием Твои́м,/ Еди́не Человеколю́бче.</p>
<p>
<red>Тропа́рь, глас 1:</red>
</p>
<p>Боже́ственною любо́вию от ю́ности распала́емь, Па́вле преподо́бне,/ вся, я́же в ми́ре, кра́сная возненави́дев,/ Христа́ еди́наго возлюби́л еси́,/ и сего́ ра́ди во вну́треннюю пусты́ню всели́лся еси́, со зверьми́ жи́ти ве́сь Христу́./ Отону́дуже и Всеви́дящее О́ко твоя́ труды́ ви́дев,/ да́ром чуде́с и по преставле́нии обогати́ тя./ Те́мже вопие́м ти:/ моли́ непреста́нно о всех нас,/ честну́ю па́мять твою́ при́сно в пе́снех почита́ющих.</p>
<p>
<red>Сла́ва, и ны́не, пра́здника.</red>
</p>
<p>Во Иорда́не креща́ющуся Тебе́, Го́споди,/ Тро́ическое яви́ся поклоне́ние:/ Роди́телев бо глас свиде́тельствоваше Тебе́,/ возлю́бленнаго Тя Сы́на имену́я,/ и Дух, в ви́де голуби́не,/ изве́ствоваше словесе́ утвержде́ние./ Явле́йся Христе́ Бо́же,/ и мир просвеще́й, сла́ва Тебе́.</p>
<p>
<red>На у́трени</red>
</p>
<p>
<red>На</red> Бог Госпо́дь, <red>тропа́рь пра́здника, два́жды: Сла́ва, свята́го: И ны́не, пра́здника.</red>
</p>
<p>
<red>По стихоло́гиах седа́льны пра́здника.</red>
</p>
<p>
<red>По полиеле́и седа́лен свята́го, глас 4.</red>
</p>
<p>
<red>Подо́бен: </red>Удиви́ся Ио́сиф:</p>
<p>Удиви́ся тво́й духо́вный настоя́тель вели́кий Се́ргий,/ в тебе́ вели́ко воздержа́ние зря,/ и внима́ше мы́слию хотя́щая от <red>Тебе</red>́ напосле́док бы́ти, Па́вле,/ ви́дев бо твое́, е́же по Бо́гу житие́, вра́жиими прило́ги ника́коже поколеби́мо,/ свиде́тельствует я́ко оте́ц и храни́тель твоего́ жития́,/ и бра́тием Вели́кия Ла́вры своея́ вопия́ше:/ сей, и́же посреди́ нас ме́ньший ви́дится,/ но последи́ в пустыни вели́к свети́льник бу́дет.</p>
<p>
<red>Сла́ва, и ны́не пра́здника.</red>
</p>
<p>
<red>Степе́нна, проки́мен и Ева́нгелие Матфе́а, зача́ло 43, преподо́бному.</red>
</p>
<p>
<red>По 50-м псалме́ стихи́ра, глас 6, пи́сана на </red>Го́споди, воззва́х: Сла́ва: Оста́вив мир <red>(зри страни́цу 361).</red>
</p>
<p>
<red>Кано́н пра́здника со ирмосо́м на 6: и преподо́бнаго кано́н на 8. глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red> Мо́ря чермну́ю пучи́ну,/ невла́жными стопа́ми,/ дре́вний пешеше́ствовав Изра́иль,/ крестообра́зными Моисе́овыма рука́ма/ Амали́кову си́лу в пусты́ни победи́л есть.</p>
<p>Возлюби́в Бо́га, преподо́бне, от всея́ души́ твоея́,/ Тому́ от ю́ности послужи́л еси́ в простоте́ се́рдца твоего́./ Те́мже и просла́ви тя:/ весть бо Госпо́дь сла́вящия Его́ прославля́ти.</p>
<p>От ю́ности, преподо́бне, Бо́гу прилепи́лся еси́,/ и невозвра́тно после́довал еси́ живоно́сным Его́ стопа́м:/ удали́вся бо ми́ра, водвори́лся еси́ в пусты́ню./ Те́мже почита́ем па́мять твою́.</p>
<p>Ны́не, преподо́бне о́тче Па́вле, с ли́ки проро́к и апо́стол, му́ченик же и преподо́бных,/ во све́те Святы́я Тро́ицы соводворя́яся,/ помина́й ча́да твоя́, ве́рою творя́щия па́мять твою́ светоно́сную.</p>
<p>
<red>Богоро́дичен:</red> Без се́мене О́тчею во́лею/ от Боже́ственнаго Духа Бо́жия зачала́ еси́/ Сы́на, и пло́тию родила́ еси́, Су́щаго из Отца́ без ма́тере, нас же ра́ди из тебе́ без отца́.</p>
<p>
<red>Катава́сиа пра́здника.</red>
</p>
<p>
<red>Песнь 3</red>
</p>
<p>
<red>Ирмо́с:</red> Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище и утвержде́ние.</p>
<p>От мла́да во́зраста, преподо́бне, возлюби́л еси́ пребыва́ти в дому́ Госпо́дни, и зре́ти красоты́ Его́./ Те́мже избра́ тя Госпо́дь от ми́ра,/ во е́же служи́ти тебе́ пред лице́м Его́ в преподо́бии и пра́вде.</p>
<p>Удали́вся ми́ра, тру́дное житие́ возлюби́л еси́, преподо́бне,/ е́же ко всем послушли́ву бы́ти, и служи́ти всем от кра́йняго смире́ния,/ и себе́ после́днейша вменя́ти от всех./ Те́мже и Госпо́дь просла́ви тя.</p>
<p>В безмо́лвии возлюби́л еси́ жи́ти, о́тче преподо́бне:/ те́мже удали́вся от челове́к водвори́лся еси́ в пусты́ни, со зверьми́ живы́й./ Того́ ра́ди ны́не во све́те святы́х пребыва́я,/ помина́й творя́щия па́мять твою́.</p>
<p>
<red>Богоро́дичен:</red> Неора́нная Ни́ва яви́лася еси́, Кла́с жи́зненный ро́ждши,/ всем причаща́ющимся безсме́ртия Хода́тая,/ во святы́х Свята́го свя́то почива́ющаго.</p>
<p>
<red>Конда́к и и́кос пра́здника.</red>
</p>
<p>
<red>Та́же седа́лен свята́го, глас 8.</red>
</p>
<p>
<red>Подо́бен: </red>Прему́дрости:</p>
<p>Пожи́в, преподо́бне, во а́лчбе и жа́жди, и в про́чиих злострада́ниих,/ не дая́ поко́я те́лу твоему́, за е́же получи́ти бу́дущий поко́й,/ отону́дуже и жела́ния не погреши́л еси́,/ но получи́л еси́ о́ноя ра́дости,/ щади́мыя лю́бящим Бо́га,/ те́мже помина́й ча́да твоя́ и не забу́ди, я́коже обеща́лся еси́,/ да вси вопию́т ти́:/ о́тче наш Па́вле преподо́бне, моли́ Христа Бо́га, грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, пра́здника.</red>
</p>
<p>
<red>Песнь 4</red>
</p>
<p>
<red>Ирмо́с:</red> Вознесе́на Тя ви́девши Це́рковь на Кресте́,/ Со́лнце пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</p>
<p>Стра́хом Бо́жиим огра́ждся от ю́ности, преподо́бне,/ и безмо́лвно Бо́гу послужи́л еси́ во уедине́нии пребыва́я,/ посто́м и жа́ждею смиря́я те́ло,/ моли́твою же чи́стою душу просвеща́я.</p>
<p>Ху́дость ри́зную па́че всех име́л еси́, преподо́бне,/ не возлюби́в мягких и сла́бящих те́ло:/ весть бо от сего́ и душа́ смиря́тися,/ и сообразова́тися вну́тренняя вне́шнему устрое́нию.</p>
<p>Безмо́лвие лобыза́в от ю́ности, и мно́га ле́та в то́м потруди́вся,/ вся́ким злострада́нием друча́ те́ло твое́, и не дая́ себе́ почива́ти теле́сне,/ да получи́ши бу́дущий поко́й.</p>
<p>
<red>Богоро́дичен:</red> Неискусобра́чно родила́ еси́, Де́во,/ и по рождестве́ яви́лася еси́ де́вствующи па́ки./ Те́мже немо́лчными гласы,/ е́же ра́дуйся, Тебе́, Влады́чице, ве́рою несомне́нною взыва́ем.</p>
<p>
<red>Песнь 5</red>
</p>
<p>
<red>Ирмо́с:</red> Ты, Го́споди мой Свет,/ в мир прише́л еси́,/ Свет Свя́тый, обраща́яй из мра́чна неве́дения/ ве́рою воспева́ющия Тя.</p>
<p>Ты процве́л еси́, преподо́бне, в пусты́ни, дави́дски/ я́коже фи́никс, сия́я доброде́тельми,/ отону́дуже и позна́н бы́л еси́,/ я́ко мно́гим приходя́щим ревнова́ти твоему́, е́же по Бо́гу, житию́.</p>
<p>Ты, преподо́бне, явле́н бы́л еси́ от доброде́тельнаго жи́тельства,/ от него́же всем ви́дящим созидова́тися душа́ми, и к ре́вности воздвиза́тися,/ е́же отрещи́ся ми́ра, и твоему́ житию́ подо́битися.</p>
<p>Ты, преподо́бне, смири́вся па́че всех,/ и от сего́ приобре́т умиле́ние души́ и сле́з исто́чник непрестаю́щь,/ и сия́ вмени́в хлеб день и нощь, по проро́ческому рече́нию.</p>
<p>
<red>Богоро́дичен:</red> Тя ору́жие непобеди́мое на враги́ предлага́ем,/ Тя утвержде́ние и наде́жду на́шего спасе́ния, Богоневе́сто, стяжа́хом.</p>
<p>
<red>Песнь 6</red>
</p>
<p>
<red>Ирмо́с:</red> Пожру́ Ти со гласом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися,/ ра́ди ми́лости от ре́бр Твоих/ исте́кшею кро́вию.</p>
<p>Позна́в Бо́га, преподо́бне, по вме́стному челове́ком,/ те́мже и позна́н был еси́ от Бо́га по и́мени про́чих оте́ц/ и душ па́стырь устро́ен бы́л еси́,/ сия́ наставля́я к доброде́телем, и приводя́ Бо́гу спаса́емы.</p>
<p>Возлюби́в, блаже́нне, всено́щное бде́ние,/ сим очища́я ум тво́й,/ ду́шу же просвеща́я, и те́ло твое́ смиря́я,/ и ко дневны́м трудо́м благопоко́рно устроя́я.</p>
<p>Любо́вь к Бо́гу и к бли́жнему стяжа́в, зако́на и проро́к исполня́я глави́зну/ и́бо не любя́й бли́жняго, ниже́ Бо́га возлюби́ти мо́жет,/ ты же, преподо́бне о́тче наш Па́вле, обоя́ испо́лнил еси́.</p>
<p>
<red>Богоро́дичен:</red> О чу́до, всех чуде́с нове́йшее!/ Я́ко Де́ва во утро́бе вся́ческая Содержа́щаго,/ неискусому́жно заче́нши, не тесновмести́.</p>
<p>
<red>Конда́к, глас 8</red>
</p>
<p>
<red>Подо́бен: </red>Взбра́нной воево́де:</p>
<p>Все твое́ у́мное жела́ние к Бо́гу впери́в,/ и Тому́ невозвра́тно от души́ после́довал еси́, в пусты́ню всели́вся,/ и та́мо а́нгельски пожи́в, мно́гим пу́ть бы́л еси́ ко спасе́нию. Сего́ ра́ди и Христо́с тя просла́ви, и да́ром чуде́с обо́гати́./ Те́мже вси́ вопие́м ти́:/ ра́дуйся, Па́вле преподо́бне, пусты́нный жи́телю.</p>
<p>
<red>И́кос:</red>
</p>
<p>Удали́вся, преподо́бне, от челове́ков, и безмо́лвию житие́ возлюби́в,/ и пусты́ню дости́г споспе́шну к сему́ лю́бящим Бо́га,/ и в то́й мно́га ле́та пожи́л еси́,/ оскорбля́емь от де́монов, и от ненака́занных челове́к,/ и вся сия́ претерпе́л еси́, Бо́гу тя укрепля́ющу,/ и о́ных не́мощь обличи́л еси́ терпе́пием твои́м,/ и отсю́ду устро́ен бы́л еси́ па́стырь душ,/ сих у́бо словесы́ учя́, де́лы же показу́я изве́стне и разумне́./ Те́мже и ча́да твоя́ пра́зднующе па́мять твою́, вопию́т ти:/ ра́дуйся, Па́вле преподо́бне, пусты́нный жи́телю.</p>
<p>
<red>Песнь 7</red>
</p>
<p>
<red>Ирмо́с:</red> В пещи́ Авраа́мстии о́троцы перси́дстей,/ любо́вию благоче́стия па́че, не́жели пла́менем опаля́еми, взыва́ху:/ бла́гослове́н еси́ в хра́ме сла́вы Твоея́, Го́споди.</p>
<p>Поще́нием огради́вся от ю́ности,/ сим те́ло твое́ смиря́я, и благопоко́рно души́ сотворя́я,/ к сему́ же и стра́сти успива́я,/ без стуже́ния от сих пребы́л еси́, поя́ Христу́:/ бла́гослове́н Бог оте́ц на́ших.</p>
<p>Язы́ка воздержа́ние испра́вил еси́, о́тче преподо́бне,/ от многоглаго́лания сему́ возбраня́я, на моли́тву же сего́ простира́я,/ и е́же то́чию ну́ждная глаго́лати к по́льзе слы́шащих и пе́ти Христу́:/ бла́гослове́н Бог оте́ц на́ших.</p>
<p>Нищету́ самово́льную Христа ра́ди стяжа́в,/ и от всех жите́йских безыме́нен пребы́л еси́,/ доброде́тельми же обо́гати́лся еси́/ и мно́гих к ре́вности воздви́гл еси́, науча́я пе́ти Христу́:/ благослове́н Бог оте́ц на́ших.</p>
<p>
<red>Богоро́дичен:</red> Вы́шняго освяще́нное Боже́ственное селе́ние, ра́дуйся!/ Тобо́ю бо даде́ся ра́дость, Богоро́дице, зову́щим:/ благослове́нна Ты в жена́х еси́, Всенепоро́чная Влады́чице.</p>
<p>
<red>Песнь 8</red>
</p>
<p>
<red>Ирмо́с:</red> Ру́це распросте́р Дании́л,/ льво́в зия́ния в ро́ве затче́:/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели о́троцы, взыва́юще:/ бла́гослови́те, вся дела́ Госпо́дня, Го́спода.</p>
<p>Целому́дрие стяжа́в попремно́гу, и чистоту́ теле́сную, я́коже подоба́ет святы́м,/ и́стинное же смире́ние и сокруше́ние се́рдца вельми́ удержа́л еси́,/ и ско́рбных нанесе́ние ра́дуяся приима́л еси́, поя́ Бо́гу:/ бла́гослови́те, вся дела́ Госпо́дня, Го́спода.</p>
<p>Стра́х Бо́жий стяжа́в в себе́, и сим наказа́в чу́вства твоя́,/ е́же не преходи́ти свои́х преде́лов, ни поврежда́тися от сих уму́,/ и отсю́ду Бо́гу угоди́л еси́, во смире́нии поя́:/ бла́гослови́те, вся дела́ Госпо́дня, Го́спода.</p>
<p>Зве́рие ди́вии, преподо́бне, кровоя́дцы су́ще, приходя́ще к тебе́ кро́тцы быва́ху,/ от бла́года́ти Бо́жия, живу́щия в тебе́, ничто́же ти́ ско́рбно показу́юще, но и повеле́нию твоему́ повинова́хуся, пою́щаго:/ бла́гослови́те, вся дела́ Госпо́дня, Го́спода.</p>
<p>
<red>Богоро́дичен:</red> Ты еди́на во всех ро́дех, Дево Пречи́стая, Ма́ти яви́лася еси́ Бо́жия,/ Ты Божества́ была́ еси́ жили́ще, Всенепоро́чная,/ не опали́вшися огне́м Непристу́пнаго Све́та./ Те́мже Тя вси́ бла́гослови́м, Мари́е Богоневе́сто.</p>
<p>
<red>Песнь 9</red>
</p>
<p>
<red>Ирмо́с:</red> Ка́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем веселя́щеся, Тя, Богоро́дице, велича́ем.</p>
<p>Пребы́вшу ти́, о́тче, мно́га ле́та в пусты́ни,/ в безмо́лвии и поще́нии, и всех ско́рбных в терпе́нии,/ и попремно́гу Бо́гу угоди́вшу,/ отону́дуже и Он тя прославля́ет, я́ко Своего́ уго́дника.</p>
<p>Поще́нием насажде́н быв, я́ко дре́во при вода́х, блаже́нне, воздержа́ния,/ процве́л еси́ доброде́тельми, и в ме́ру дости́г во́зраста исполне́ния Христо́ва,/ и духо́внаго соверше́ния получи́л еси́, я́коже мо́щно челове́ку.</p>
<p>Ты у́бо, преподо́бне, хоте́л еси́ утаи́тися от челове́к, и еди́н безмо́лвствовати,/ но Бог не оста́ви тебе́ неве́дома бы́ти,/ но всем показа́ житие́ твое́ доброде́тельное,/ на по́льзу хотя́щим стопа́м твои́м после́довати.</p>
<p>
<red>Богоро́дичен:</red> Я́же всеми влады́чествующи тварьми́/ лю́дем Твоим да́руй побе́дное одоле́ние,/ врага́ полага́ющи примири́тельна Це́ркви,/ да Тя я́ко Богоро́дицу велича́ем.</p>
<p>
<red>Свети́лен:</red>
</p>
<p>Поревнова́в, блаже́нне, преподо́бному Се́ргию,/ от него́же и наставлен быв на духо́вныя по́двиги,/ многоле́тне потруди́лся еси́ в безмо́лвии и посте́ и про́чиих страда́ниих/ и ны́не во свете Святыя Тро́ицы соводворя́яся, нас помина́й.</p>
<p>
<red>Сла́ва, и ны́не, пра́здника.</red>
</p>
<p>
<red>На хвали́тех стихи́ры, на 4, глас 8.</red>
</p>
<p>
<red>Подо́бен:</red> О, пресла́внаго чудесе́!</p>
<p>О́тче преподо́бне,/ ты Бо́га возлю́бив от ю́ности,/ к Нему́ прилепи́лся еси́,/ оста́вив мир с попече́ньми его́:/ и от всех обнажи́вся жите́йских,/ безмо́лвно житие́ по́жил еси́,/ несму́тным умо́м вы́ну служа́ Бо́гу,/ и во смире́нии мно́зе и умиле́нии души́:/ Того́ ра́ди просла́ви тя Вели́кий Дарода́тель.</p>
<p>Преподо́бне о́тче Па́вле,/ ты Бо́гу после́дуя,/ всех возлюби́л еси́,/ и от всех люби́мь бы́л еси́,/ блага́го ра́ди жи́тельства/ и нра́ва благопристу́пнаго,/ я́коже ктому́ не я́ко челове́ка име́ти, но я́ко А́нгела./ Отону́дуже и душ попече́ние восприя́л еси́,/ наставля́я сия́ твои́ми уче́ньми/ к Небе́сному насле́дию.</p>
<p>Преподо́бне, о́тче Па́вле,/ ты на Бо́га о всем упова́ние возложи́в,/ хра́м прече́стен Живонача́льныя Тро́ицы воздви́гл еси́,/ Бо́гу ти́ помога́ющу,/ и оби́тель созда́л еси́ в пребыва́ние хотя́щим спасти́ся./ И о сих всех промышля́я я́ко при́сный оте́ц,/ всех наставля́я и науча́я,/ и собо́ю исправля́я,/ да получа́т бу́дущее блаже́нство.</p>
<p>
<red>Сла́ва, глас 3:</red>
</p>
<p>Преблаже́нне о́тче наш Па́вле,/ вся су́щия с тобо́ю учи́л еси́, глаго́ля:/ чада, елика си́ла есть, подвиза́йтеся о свое́м спасе́нии,/ и терпи́те ско́рби люты, да полу́чите бу́дущее бла́же́нство./ Никтоже, в ле́ности пребыва́я, получи́т бу́дущих благ,/ но зако́нно зде́ стра́ждущии, та́мо зако́нно венчава́ются пра́ведными венцы.</p>
<p>
<red>И ны́не: пра́здника.</red>
</p>
<p>
<red>Славосло́вие великое: и отпу́ст. Ча́с пе́рвый: и коне́чный отпу́ст.</red>
</p>
<p>
<red>На литурги́и слу́жба преподо́бническая.</red>
</p>
<p>
<red>Моли́тва</red>
</p>
<p>О до́брый наш па́стырю и Богому́дрый наста́вниче, преподо́бне о́тче Па́вле! Услы́ши нас, гре́шных, моля́щихся тебе́ и призыва́ющих в по́мощь ско́рое предста́тельство твое́, виждь нас, гре́шных, в толи́цех обстоя́ниих су́щих, виждь нас, немощны́х, отвсю́ду уловля́емых, вся́каго бла́га лише́нных и умо́м от малоду́шия помраче́нных, потщи́ся, уго́дниче Бо́жий, не оста́вити нас в грехо́вном плену́ бы́ти, да не бу́дем в ра́дость враго́м на́шим и не у́мрем в лука́вых дея́ниях на́ших. Моли́ о нас, недосто́йных, Соде́теля на́шего и Влады́ку, Ему́ же ты со Безпло́тными ли́ки предстои́ши. Ми́лостива к нам сотвори́ Бо́га на́шего в ны́нешнем ве́це и в бу́дущем, да не возда́ст нам по де́лом на́шим и по нечистоте́ серде́ц на́ших, но по Свое́й бла́гости возда́ст нам, на твое́ бо хода́тайство упова́юще, твои́м предста́тельством хва́лимся, твое́ заступле́ние на по́мощь призыва́ем и, к цельбоно́сному гро́бу твоему́ припа́дающе, исцеле́ния про́сим: изба́ви нас, уго́дниче Христо́в, от злых, находя́щих на нас, и укроти́ во́лны страсте́й и бед, востаю́щих на нас, да ра́ди святы́х твои́х моли́тв не обы́мет нас напа́сть и не погря́знем в пучи́не грехо́вней и в ти́не страсте́й на́ших. Моли́, преподо́бне отче Па́вле, Христа́ Бо́га на́шего, да пода́ст нам ми́рное жи́тельство, оставле́ние грехо́в, ду́шам на́шим спасе́ние и велию ми́лость. Ами́нь.</p>
</section>
