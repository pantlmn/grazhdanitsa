<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>И́же во святых, отца́ нашего Са́ввы, пе́рваго архиепи́скопа и учи́теля Се́рбскаго</p>
</title><p>
<red>На ма́лой вече́рни</red>
</p>
<p>На Го́споди, воззва́х:<red> стихи́ры на 4, глас 4.</red>
</p>
<p>
<red>Подо́бен: </red>Дал еси́ зна́мение:</p>
<p>Святи́тель Богоприя́тен,/ и па́стырь и́стинен,/ столп непревра́тен,/ основа́ние ве́ры неподви́жимо,/ благоче́стия степе́нь непоколе́блемый,/ забра́ло Це́ркве неруши́мо,/ святи́телем добро́та,/ и чуде́с исто́чник, Са́вво, был еси́:/ тем тя ублажа́ем бла́гочести́вно пе́сньми,/ и всесвяще́нную твою́ соверша́ем па́мять.</p>
<p>Со́лнца светле́йши/ просвеще́нная па́мять твоя́,/ ве́рным возсия́ лю́дем твои́м,/ Боже́ственными блиста́нии сия́ просвеща́ющи,/ Са́вво вседо́блий о́тче свяще́нне,/ и де́монов тму отгоня́щи. Те́мже тя ублажа́ем,/ и моле́бно воспева́ем,/ я́ко отечестволю́бца и предста́теля,/ и моли́твенника о душа́х на́ших.</p>
<p>Благоуха́ет ра́ка свята́го твоего́ те́ла,/ святи́телю Богодухнове́нне:/ Христо́во бо вселе́ние и благоуха́ние был еси́,/ и словесы́ твои́ми Богодохнове́нными/ е́реси злосмра́дныя низложи́в,/ лю́ди твоя́ облагоуха́л еси́./ и ны́не мо́лим тя:/ помяни́ вся, ве́рою тя помина́ющия,/ ко Го́споду дерзнове́ние я́ко стяжа́в, Богоно́се.</p>
<p>
<red>Сла́ва, глас 8. Самогла́сен:</red>
</p>
<p>Олядене́вшую зе́млю се́рдца люде́й твои́х/ словесы́ твои́ми возде́лав,/ и присноцвету́щия плоды́ благоче́стия в них израсти́л еси́ Бо́гу,/ и чистото́ю жития́ твоего́ ра́зумы их украси́л еси́,/ и на ре́вность подви́гл еси́ с собо́ю А́нгельскому мона́шествующих житию́,/ преоби́дети же привре́менная увеща́л еси́,/ Боже́ственная цевни́це, бо́дрое о́ко,/ па́стырей па́стырю,/ Са́вво блаже́нне о́тче свяще́нн,/ приими́ и нас, хва́лящих тя,/ Христу́ Богу моля́ся о душа́х на́ших.</p>
<p>
<red>И ны́не, Богоро́дичен:</red> Кро́в тво́й, Богоро́дице:</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>Ум влады́ку/ на стра́сти поста́вив,/ плотолю́бием не порабо́тився,/ А́нгельски чи́стото́ю,/ Са́вво, пожи́л еси́.</p>
<p>
<red>Стих: </red>Честна́ пред Го́сподем сме́рть преподо́бных Его́.</p>
<p>Влады́ка сый/ своеплеме́нным,/ апо́стол же па́ки и первосвяти́тель,/ лю́дем твои́м/ от Христа, о́тче, дарова́лся еси́.</p>
<p>
<red>Стих: </red>Блаже́н му́ж боя́йся Го́спода, в за́поведех Его́ восхо́щет зело́.</p>
<p>Ста́до твое́/ слове́сное, о́тче,/ проти́вными нерасточа́емо,/ ко Христу́ моли́твами,/ Са́вво, соблюда́й.</p>
<p>
<red>Сла́ва, глас 4:</red>
</p>
<p>От пеле́н лю́бящия тя лю́ди твоя возлюби́л еси́,/ о ни́хже и до сме́рти труди́вся,/ и по сме́рти сих не оста́вил еси́,/ и́же це́ла и благоуха́юща от чуждестра́нствия прие́мше тя,/ и я́ко у́тварь ца́рскую иму́ще тя веселя́тся:/ украси́ бо сих престо́лом первосвяти́тельства,/ и ца́рствием удобри́в почи́л еси́,/ и ве́рою Тро́ическою утверди́л еси́./ И ны́не пе́нием пе́сней боголе́пных/ твою́ па́мять почита́ют моля́щеся:/, Богоно́се о́тче Са́вво всесвяще́нне,/ Христа́ Бо́га моли́, спасти́ся душа́м на́шим.</p>
<p>
<red>И ны́не, Богоро́дичен: </red>Изба́ви нас от бед:</p>
<p>
<red>Тропа́рь, глас 3:</red> Пути́, вводя́щаго в жи́знь: <red>(зри на вели́цей вече́рни, страни́цу 443)</red>
</p>
<p>
<red>Сла́ва, и ны́не, Богоро́дичен: </red>Тя, хода́тайствовавшую:</p>
<p>
<red>Та́же, ектениая, и отпу́ст.</red>
</p>
<p>
<red>На вели́цей вече́рни</red>
</p>
<p>
<red>Стихологису́ем: </red>Бла́же́н му́ж: <red>1-й антифо́н.</red> На Го́споди, воззва́х, <red>поставим стихо́в 8, и пое́м стихи́ры, глас 4.</red>
</p>
<p>
<red>Подо́бен: </red>Я́ко до́бля:</p>
<p>Отца́, су́щаго на Небесе́х, возлюби́в,/ земна́го оста́вил еси́,/ и пусты́ню пости́гл еси́./ отону́дуже поще́нием и моли́твами/ Ду́ха Свята́го зарю́, о́тче, восприе́м,/ во тме неве́дения лю́ди твоя́,/ па́че со́лнца прише́д просвети́л еси́,/ Христа́ пропове́дая во двою́ Существу́,/ нас ра́ди из Де́вы возсия́вшаго.</p>
<p>Апо́столов равнопропове́дателя,/ святи́телем единому́дренна,/ по́стником сподви́жника,/ па́стыря су́ща избра́нна,/ ми́лости же благоутро́бна пода́теля,/ досто́йно восхваля́ем тя, Са́вво о́тче Богому́дре,/ и Богото́чную реку́ уче́ний,/ беззако́нныя е́реси потопи́вшую.</p>
<p>Слове́с твои́х уче́нием/ Се́рбская Це́рковь украси́ся, и ны́не ра́дующися Правосла́вием,/ с Боже́ственными твои́ми ча́ды,/ свя́ще́нную твою́ па́мять све́тло почита́ет,/ Са́вво о́тче свяще́нне,/ святи́телем равноче́стне,/ и А́нгелом спредстоя́телю,/ и моли́твенниче о душа́х на́ших.</p>
<p>
<red>И́ны стихи́ры, глас 6.</red>
</p>
<p>
<red>Подо́бен: </red>Все отло́жше:</p>
<p>Ве́сь освяще́н,/ Богоно́сец показа́лся еси́,/ ма́стию Боже́ственною свято́ю,/ Святы́м Ду́хом обложе́н,/ и све́тло всегда́ лику́я, преподо́бне,/ во Свята́я Святы́х входя́:/ и лю́ди твоя́, я́ко свя́щеннотаинник,/ спаси́тельным та́йнам научи́л еси́,/ я́ко вои́стинну иера́рх избра́нен,/ Са́вво о́тче Богоно́се,/ со дерзнове́нием моля́ся/ о душа́х на́ших.</p>
<p>От ю́ности облиста́ твое́ житие́/ доброде́телей луче́ю,/ святи́телю всеблаже́нне,/ и лю́ди твоя́ просвети́л еси́,/ пре́лести мрак разори́в вои́стинну./ И ны́не всели́лся еси́,/ иде́же Свет Невече́рний,/ иде́же А́нгел ликостоя́ния./ С ни́миже предстоя́, преподо́бне,/ помина́й нас, твою́ па́мять,/ Са́вво о́тче, соверша́ющих,/ со дерзнове́нием моля́ся/ о душа́х на́ших.</p>
<p>Ум твой манове́нии,/ су́щими в Боже́ственных, Богому́дре,/ ве́рою удобре́н,/ и све́тло обложе́н, пресла́вне, в ме́ртвеннем телеси́ и тле́нне,/ нетле́нию поучи́вся,/ и страсте́й вне́ быв,/ притяжа́л еси́ безпло́тных све́тлость,/ святи́телю Са́вво Богоприя́тне,/ све́тлый оте́чества твоего́ свети́льниче, и моли́твенниче дерзнове́нне/ о душа́х на́ших.</p>
<p>
<red>Сла́ва, глас 2:</red>
</p>
<p>Сла́вы у всех Царя́ Христа́ взыска́в,/ влады́чествующа отца́ оста́вив,/ горы́ Афо́на доше́л еси́,/ иде́же высоту́ благоро́дия в раба́ смире́ние измени́в,/ труды́ мно́гими те́ло удручи́л еси́,/ моли́твами же ду́шу просвети́л еси́,/ до́бре мона́шески пребы́в,/ а́нгельски в пусты́ни пожи́л еси́,/ апо́стольски в ми́ре научи́л еси́,/ боле́зньми поще́ния, и стра́нствия хожде́нием,/ му́ченическия по́двиги соверши́л еси́./ Кто изглаго́лет твоя́ доброде́тели,/ и́миже Небе́сная на земли́ притяжа́л еси́,/ Са́вво блаже́нне о́тче,/ па́стырю и учи́телю?/ Но я́ко ны́не предстоя́ Христу́ Богу,/ моли́ спасти́ся душа́м на́шим.</p>
<p>
<red>И ны́не, Богоро́дичен.</red>
<red>Вхо́д, проки́мен дне́. Чте́ния 3. (зри страни́цы 322-324)</red>
</p>
<p>
<red>На лити́и стихи́ры самогласны, глас 2:</red>
</p>
<p>Ум преподо́бен, я́ко при́сно к Бо́гу внима́ющ,/ свобо́ден же и самоизво́лен, я́ко страстьми́ непорабоще́н,/ ду́шу чи́сту поще́нием,/ се́рдце ми́лостивно и слеза́ми умиле́нно,/ те́ло же моли́твами к Бо́гу служе́бно,/ Са́вво блаже́нне, стяжа́л еси́,/ и сло́во му́дростно смире́нием украси́л еси́,/ ве́сь от ю́ности благонра́вием Христу́, о́тче, усво́ився,/ от Него́же первосвяти́тель, я́ко апо́стол,/ лю́дем твои́м дарова́лся еси́ досто́йно,/ я́же Ева́нгелием породи́л еси́,/ и Правосла́вием обогати́л еси́./ И ны́не предстоя́ Христу́ Бо́гу,/ от вся́ких бед сия́ изба́вити/ и спасти́ ду́ши на́ша, моли́ся.</p>
<p>
<red>Глас 4:</red>
</p>
<p>Ева́нгельских исто́чник,/ словесы́ твои́ми, святи́телю, люде́й твои́х сердца́ напои́л еси́,/ и се́мя благоче́стия в них моли́твами твои́ми возрасти́л еси́,/ и сия́ прине́сл еси́ Христу́ плод изря́ден./ Ны́не, я́ко предстоя́ у Него́ с ли́ки апо́стол и святи́тель,/ помина́й к Нему́ моли́твами твои́ми,/ сохрани́ти ны́ от вся́каго озлобле́ния,/ я́ко в мире соверша́ти па́мять твою́.</p>
<p>Се́рбская вели́кая Це́рковь,/ со свяще́нными и все́ми ве́рными пра́зднующи,/ в па́мять благу́ю па́стыря и учи́теля,/ и веселя́щися зове́т:/ ду́ши пра́ведных в руце́ Бо́жии,/ нам же дарова́ святы́я их мо́щи./ Прииди́те, ве́рнии, духо́вно возвесели́мся,/ успе́ние и моще́й пренесе́ние,/ о́ба пра́зднства святы́х почита́юще,/ и сих, я́ко цве́ты, хвала́ми увязе́м, реку́ще:/ ра́дуйся, ми́лостыни пода́телю, Симео́не блаже́нне,/ челове́че Небе́сный:/ ра́дуйся, чистоты́ оби́телище, Са́вво свяще́нне,/ земны́й А́нгеле:/ ра́дуйся, дво́ице свята́я,/ апо́стольски лю́ди своя́ научи́вшая/ и предте́кшая им пути́ живо́тнаго./ Но я́ко Тро́ице со А́нгелы предстоя́ще,/ мир земли́ на́шей испроси́те,/ и душа́м на́шим ве́лию ми́лость.</p>
<p>
<red>Сла́ва, глас 5:</red>
</p>
<p>Апо́столов сро́дныя чистоты́ жела́нием/ плотски́я любве́ измла́да избежа́в,/ те́ло же неудобопокори́вое брозда́ми воздержа́ния обузда́в,/ благопокори́во души́ повину́л еси́,/ по́мысла си́лою го́ршее лу́чшему покори́в,/ Боже́ственнаго Ду́ха сосу́д удосто́ився,/ пе́рвый седа́лище Се́рбское украси́л еси́,/ и лю́ди твоя́ Богому́дрию научи́л еси́./ И ны́не у Христа́ предстоя́ дерзнове́нно,/ Са́вво блаже́нне, святи́телю Богому́дре,/ приле́жно к Нему́ моли́ся,/ спасти́ ду́ши пою́щих святу́ю па́мять твою́.</p>
<p>
<red>И ны́не, Богоро́дичен, глас то́йже.</red>
</p>
<p>Ра́дуйся, две́ре Бо́жия:/ ра́дуйся, раю́, Де́во Чи́стая:/ ра́дуйся, стено́ и покро́ве:/ ра́дуйся, Пречи́стая;/ ра́дуйся, ве́рных забра́ло необори́мое;/ ра́дуйся, ти́хое приста́нище к Тебе́ прибега́ющих, Чи́стая.</p>
<p>
<red>На стихо́вне стихи́ры глас 2:</red>
</p>
<p>Ки́ими, я́ко венцы́, похвала́ми/ укра́сим Са́вву всеблаже́ннаго?/ и́же от восто́ка мы́сленнаго Христа́, со́лнце разу́мное возсия́,/ и лю́ди своя на за́паде Богоразу́мием научи́в просвети́,/ и я́ко ве́рный ра́б Влады́це своему́ в благоче́стии сих умно́жи./ Сего́ у́бо Еди́ный досто́йне,/безсме́ртныя сла́вы у́тварию украси́,/ Христо́с Человеколю́бец, име́яй ве́лию ми́лость.</p>
<p>
<red>Стих: </red>Честна́ пред Го́сподем/ смерть преподо́бных Его́.</p>
<p>Ки́ими духо́вными пе́сньми похва́лим Са́вву свяще́ннаго?/ И́мже Но́ваго Заве́та Бо́жия, скрижа́ли Ева́нгелиа уразуме́хом,/ и́мже Правосла́вия ве́ру и́стинно позна́хом,/ в Тро́ице служи́ти Еди́ному Бо́гу,/ и Бо́жиих та́ин дале́че су́ще и учужде́ны,/ близ и самосоверши́теле бы́хом,/ зако́ном и обы́чаем христоимени́тии лю́дие бы́хом,/ царя́ венча́ем, и святи́теля соверша́ем,/ и все́ми благи́ми пра́вы украша́еми,/ Христа́ прославля́ем, иму́щаго ве́лию ми́лость.</p>
<p>
<red>Стих: </red>Бла́же́н Му́ж боя́йся Го́спода,/ в за́поведех Его́ восхо́щет зело́.</p>
<p>Ки́ими пе́сненными добро́тами/ ублажи́м тя, Са́вво о́тче досточу́дне,/ жития́ бо све́тлостию в Бо́жий ра́зум приводя́ща вся?/ И чудесы́ ди́вными удивля́еши:/ я́коже бо Илия́ огнь дре́вле, гра́д с Небе́с моли́твою све́л еси́,/ бра́та же уме́рша оживи́л еси́,/ разсла́бленнаго воздви́гл еси́,/ мо́ре ры́бою дароноси́во тебе́ повину́л еси́,/ и слука́го<a type="note" xlink:href="#note36">36</a> го́рбом испра́вил еси́,/ мно́га чудеса́ о Бо́зе сотвори́л еси́./ Тем твою́ па́мять любо́вию пра́зднуем,/ Христа́ велича́юще, иму́щаго ве́лию ми́лость.</p>
<p>
<red>Сла́ва, глас 4:</red>
</p>
<p>Боже́ственнаго Ду́ха благода́тию собра́ннии веселя́щеся,/ Симео́на ло́зу благоче́стия ублажи́м,/ от нея́же грозд чистоты́ Са́вва всесвяще́нный израсте́./ Обои́х же пе́сньми похва́лим мы́сленныя Це́ркве свети́льники,/ Тро́ическия побо́рники, е́ресей низложи́тели,/ иере́ев ле́поту, мона́хов собра́ние,/ ни́щих же утеше́ние,/ вся́кою доброде́телию бо́гатыя,/ и́же у Христа́ ны́не предстоя́ще,/ апо́стольскими я́ко досто́йно/ и по́стническими венцы́ украша́еми./ К ни́мже моле́бно возопие́м:/ проси́те ми́ру ми́ра,/ и душа́м на́шим ве́лия ми́лости.</p>
<p>
<red>И ны́не, Богоро́дичен.</red>
</p>
<p>
<red>Тропа́рь, глас 3:</red>
</p>
<p>Пути, вводя́щаго в жизнь,/ наста́вник, и первопресто́льник, и учи́тель был еси́:/ пе́рвее бо прише́д, святи́телю Са́вво,/ оте́чество твое́ просвети́л еси́/ и, породи́в то́е Ду́хом Святы́м,/ я́ко дре́ва ма́слинная,/ в мы́сленнем раи́ насади́л еси́ всеосвяще́нная твоя́ ча́да./ Тем, я́ко апо́столом и святи́телем сопресто́льна/ чту́ще тя, мо́лим:/ моли́ Христа́ Бо́га/ дарова́ти нам ве́лию ми́лость.</p>
<p>
<red>На у́трени</red>
</p>
<p>На Бог Госпо́дь, <red>тропа́рь, глас 8:</red>
</p>
<p>Правосла́вия наста́вниче,/ благоче́стия учи́телю и чистоты́,/ вселе́нныя свети́льниче,/ архиере́ев Богодухнове́нное удобре́ние,/ Са́вво прему́дре,/ уче́ньми твои́ми вся просвети́л еси́,/ цевни́це духо́вная./ Моли́ Христа Бо́га, спасти́ся душа́м на́шим. <red>Два́жды.</red>
</p>
<p>
<red>Сла́ва, други́й тропа́рь, глас 3: </red>Пути́, вводя́щаго: <red>И ны́не, Богоро́дичен. </red>Тя хода́тайствовавшую:</p>
<p>
<red>По 1-й стихоло́гии седа́лен, глас 8.</red>
</p>
<p>
<red>Подо́бен: </red>Прему́дрости:</p>
<p>Лесть ми́ра, бога́тства и све́тлости,/ вся ели́ка ви́димых добро́т малоле́пия,/ и высо́кую любо́вь роди́теля преоби́дев,/ смире́нием же к нищете́ уча́щему, Влады́це Христу́ после́довал еси́./ От Него́же поще́нием и моли́твами, и́стинное бога́тство и су́щую све́тлость,/ Ца́рство недви́жимо, и во ве́ки благобы́тие, Са́вво о́тче, насле́довал еси́./ К Нему́же ны́не моли́ся, грехо́в оставле́ние пода́ти/ чту́щим любо́вию святу́ю твою́ па́мять.</p>
<p>
<red>Сла́ва, и ны́не, Богоро́дичен.</red>
</p>
<p>Небе́сную две́рь и киво́т, пресвяту́ю го́ру, све́тлый о́блак воспои́м,/ неопали́мую купину́, слове́сный ра́й, Е́вы воззва́ние,/ вселе́нныя всея́ вели́кое сокро́вище,/ я́ко спасе́ние в Ней соде́лася ми́ру/ и оставле́ние дре́вних согреше́ний. Сего́ ра́ди вопие́м Ей:/ моли́ся Сы́ну Твоему́, прегреше́ний оставле́ние дарова́ти/ благоче́стно покланя́ющимся Всесвято́му Рожде́ству́ Твоему́.</p>
<p>
<red>По 2-й стихоло́гии седа́лен, глас 3.</red>
</p>
<p>
<red>Подо́бен: </red>Боже́ственныя ве́ры:</p>
<p>Доброде́телей де́ланием, Це́ркви вели́кое возсия́л еси́ со́лнце,/ и сия́нием слове́с твои́х, просвети́л еси́ ве́рных люде́й твои́х собо́ры,/ и потреби́л еси́ страсте́й очерне́ние,/ Святи́телю Са́вво, Христа Бо́га моли́/ дарова́ти нам ве́лию ми́лость.</p>
<p>
<red>Други́й седален.</red>
</p>
<p>
<red>Подо́бен: </red>Красоте́ де́вства:</p>
<p>Столп и утвержде́ние Це́ркве Христо́вы, о́тче, быв,/ сию́ непоколеби́му от искуше́ний лука́ваго, прему́дре, соблю́л еси́:/ вся бо е́реси злоде́йства разори́л еси́/ и лю́ди твоя́ научи́л еси́/ Тро́ице Единосу́щней, во Еди́ном Божестве́ служи́ти./ Те́мже соше́дшеся, почита́ем тя, Са́вво Богому́дре.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко невозде́ланная, Де́во, лоза́, красне́йший грозд прозябла́ еси́,/ источа́ющ нам вино́ спасе́ния, всех веселя́щее ду́ши же и телеса́./ Те́мже я́ко вину́ Тя до́брых блажа́ще при́сно,/ со А́нгелом вопие́м Ти:/ ра́дуйся, Благода́тная.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен: </red>Прему́дрости:</p>
<p>Воздержа́нием житие́ украси́в, и житие́м му́дрости сло́во уверя́я,/ изря́ден к доброде́тели наказа́нием яви́лся еси́,/ от зако́на и проро́ков апо́стольски науча́я о Христе́ Иису́се,/ лю́ди твоя́ Ева́нгелием породи́л еси́/ и сия́ правосла́вия ве́рою возрасти́л еси́./ Те́мже и по конце́ неконча́ему благода́ть прия́л еси́/ и во гро́бе лежа́, неразруши́м пребыва́еши,/ Са́вво о́тче, святи́телю Богоблаже́нне./ Моли́ Христа́ Бо́га, согреше́ний проще́ние пода́ти/ чту́щим любо́вию святу́ю твою́ па́мять.</p>
<p>
<red>Сла́ва, и ны́не, Богоро́дичен. Подо́бен то́йже:</red>
</p>
<p>Я́ко Всенепоро́чная Неве́сто Творца́,/ я́ко Неискусому́жная Ма́ти Изба́вителя,/ прия́телище я́ко су́щи Уте́шителя, Всепе́тая,/ беззако́ния мя су́ща скве́рное оби́телище, и де́монов игра́лище в ра́зуме бы́вша,/ потщи́ся от те́х злоде́йства мя изба́вити/ и све́тло жили́ще доброде́телей соверши́,/ Светоно́сная Нетле́нная: отжени́ о́блак страсте́й, и Вы́шняго прича́стия сподо́би/ и Све́та Невече́рняго, моли́твами Твои́ми.</p>
<p>
<red>Та́же степе́нна, 1-й антифо́н 4-го гласа. Проки́мен, глас 4: </red>Свяще́нницы твои́ облеку́тся в пра́вду,/ и преподо́бнии Твои́ возра́дуются. <red>Стих: </red>Та́мо возращу́ рог Дави́дови, угото́вах свети́льник пома́занному Моему́. Всякое дыха́ние: <red>Ева́нгелие Матфе́я, зача́ло 11.</red>
<red>Псало́м 50.</red>
</p>
<p>
<red>Стихи́ра, глас 6:</red>
</p>
<p>Ду́ха Свята́го благода́ть/ в твои́х уста́х излия́ся, о́тче,/ и был еси́ па́стырь Христо́вы Це́ркве,/ учя́ слове́сныя о́вцы, лю́ди твоя́,/ ве́ровати в Тро́ицу, во Еди́но Божество́.</p>
<p>
<red>Кано́н Богоро́дицы на 6, и свята́го два кано́на, на 8. Кано́н Богоро́дицы. Глас 6.</red>
</p>
<p>
<red>Песнь 1</red>
</p>
<p>
<red>Ирмо́с:</red> Волно́ю морско́ю Скры́вшаго дре́вле гони́теля мучи́теля,/ под земле́ю скры́ша спасе́нных о́троцы./ Но мы́, я́ко отрокови́цы,/ Го́сподеви пои́м,/ сла́вно бо просла́вися.</p>
<p>Ра́дуйся, отце́м благопохва́льная держа́во,/ ра́дуйся, пресла́вное украше́ние ро́да на́шего,/ ра́дуйся, исто́чниче спасе́ния,/ источа́ющая ми́лость ве́рно прося́щим у <red>тебе</red>́, Мари́е Неискусобра́чная.</p>
<p>Приими́ от уст скве́рных хвалу́, Де́во Пречи́стая, Богороди́тельнице Чи́стая,/ Ты бо еси́ ми́ру защище́ние и спасе́ние,/ приле́жно моли́, спасти́ся душа́м на́шим.</p>
<p>Хлеб жи́зни Христа́ родила́ еси́, Де́во, вся́ческих Творца́,/ к Нему́же моли́твами Твои́ми, Ма́ти,/ свободи́ от вся́каго греха́, бед и печа́лей вся́ких пою́щия Тя.</p>
<p>
<red>Кано́н свята́го Са́ввы, его́же краестро́чие:</red> Са́вву похвали́ти ра́зума, Бо́же мой, да́руй ми́. <red>Глас 2.</red>
</p>
<p>
<red>Песнь 1</red>
</p>
<p>
<red>Ирмо́с:</red> Гряди́те, лю́дие,/ пои́м песнь Христу́ Бо́гу,/ разде́льшему мо́ре, и наста́вльшему лю́ди, я́же изведе́ из рабо́ты еги́петския,/ я́ко просла́вися.</p>
<p>Свет от Све́та, Христе́ Бо́же, от Отца́ пре́жде век рожде́йся,/ и в нача́ле Сый со Отце́м и Ду́хом,/ мра́к души́ моея́ отгна́в, озари́ ум мой, молю́ся,/ я́ко да возмогу́ пе́ти Твоего́ уго́дника, Са́вву свя́ще́ннаго.</p>
<p>А́ще и челове́к еси́, о́тче, естество́м,/ но а́нгельски на земли́ пожи́л еси́,/ десна́го из ю́ности пути́ е́мься, целому́дрия рачи́тель быв,/ Ду́ха Свята́го честно́е оби́телище, Са́вво всесвяще́нне, яви́лся еси́.</p>
<p>Возлюби́в му́дрости нача́ло - стра́х Бо́жий,/ и за́поведем Его́ при́сно поуча́яся,/ дре́во насади́лся еси́ при исхо́дищих во́д духо́вных,/ от ни́хже, о́тче, напая́емь,/ плод Христу́, Са́вво, прине́слся еси́.</p>
<p>
<red>Богоро́дичен:</red> Услы́ша Е́ва прама́ти, Чи́стая:/ в печа́лех роди́ши ча́да. Ты же, Де́во, услы́шала еси́:/ Госпо́дь с Тобо́ю, ра́дуйся!/ и ра́дованным гла́сом, Богоневе́сто, печа́ль прама́тере потреби́ла еси́.</p>
<p>
<red>Кано́н вторы́й свята́го Са́ввы: в не́мже о чудотворе́нии его́. Глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red> Колесницегони́теля фарао́ня погрузи́,/ чудотворя́й иногда́/ Моисе́йский жезл, крестообра́зно порази́в,/ и раздели́в мо́ре,/ Изра́иля же беглеца́, пешехо́дца спасе́,/ песнь Бо́гови воспева́юща.</p>
<p>Похваля́ющу мне твое́ житие́, ко Христу́ твое́ дерзнове́ние я́ко стяжа́в,/ от бога́тых Ду́ха сокро́вищ/ ка́плю ра́зума, о́тче, да́ти ми́ молю́ся,/ я́ко да досто́йно похвали́ти тя возмогу́, хвалы́ досто́йнаго.</p>
<p>Из ко́рене блага́го ближа́йшая о́трасль прозя́бл еси́,/ Бо́жия ра́зума вода́ми напая́емь,/ и плод бла́гоуха́нен яви́лся еси́, житие́м твои́м из ю́ности, Богоно́се,/ сердца́ и ду́ши весели́ши пою́щих тя.</p>
<p>О прему́драго твоего́ к Богу ра́зума!/ И́мже прехи́трил еси́ отца́ твоего́,/ еле́ня лови́твою Христу́, о́тче, въеле́нив ду́шу твою́,/ его́же любо́вию жго́мый, ко исто́чнику безсме́ртия Тому́ прите́кл еси́.</p>
<p>Па́че ума́ су́щих любо́вию Небе́сных добро́т подви́жим,/ земны́х малоле́пия избежа́в, еле́ня тече́нием Христа́ взыска́л еси́,/ от него́же жела́емых, Са́вво о́тче, не погреши́л еси́.</p>
<p>Чистоты́ любо́вию одержи́м, благоро́дие души́ плотолю́бием не порабо́тив,/ тем ны́не чистоты́ венцы́ прие́мля, со А́нгелы у Христа́ весели́шися,/ к Нему́же о нас, Са́вво о́тче, моли́ся.</p>
<p>
<red>Богоро́дичен:</red> Я́же от земли́ до небе́с дося́гшая Ле́ствица, показа́ся Иа́кову,/ Е́юже Бог Челове́ком сподо́бися бы́ти,/ Благослове́нная Пречи́стая,/ неизрече́нно чу́до, и недоумева́емо виде́ние./ Спаса́й к Тебе́ прибега́ющия.</p>
<p>
<red>Катава́сиа по уставу.</red>
</p>
<p>
<red>Песнь 3</red>
</p>
<p>
<red>Ирмо́с:</red> Тобо́ю, Христе́, Небеса́ утвержда́ема вся,/ Сло́во Бо́жие и Си́ла,/ испове́дуют сла́ву неизрече́нну,/ и вседе́тельныя руки́ Твоея́ сотворе́ние:/ несть бо пресвя́т, ра́зве Тебе́, Го́споди.</p>
<p>Тебе́ вси, Всесвята́я, сла́вят чи́ни А́нгел,/ мы же, Богоро́дице, непреста́нно зове́м, и благода́рно пое́м:/ ра́дуйся, Влады́чице, еди́на по́моще всех и заступле́ние.</p>
<p>Кто по достоя́нию, Ма́ти, воспое́т Рождество́ Твоея́ утро́бы?/ Тварь ви́девши соверше́нное в Тебе́ та́инство, чуде́сно зовя́ше:/ несть у́бо, Влады́чице, па́че Тебе́ ино́го спасе́ния нам.</p>
<p>Приложи́ прося́щим от <red>Тебе</red>́ ми́лость, Ма́ти Де́во,/ держа́вною Твое́ю руко́ю су́щим в беда́х просте́рши, и в напа́стех предвари́вши/ Тя бо стяжа́хом вси́ избавле́ние в ско́рбех.</p>
<p>
<red>Ин</red>
</p>
<p>
<red>Ирмо́с:</red> На ка́мени мя ве́ры утверди́в,/ разшири́л еси́ уста́ моя́ на враги́ моя́,/ возвесели́бося дух мой, внегда́ пе́ти:/ несть свят, я́коже Бог наш,/ и несть пра́веден, па́че Тебе́, Го́споди.</p>
<p>Презре́в ни́жняя, я́ко попира́емая, и любо́вь роди́телей преоби́дев,/ пустыннолю́бно Христа́ взыска́л еси́,/ Его́же мече́м любве́ уязви́в душу твою́,/ Того́ любя́, и Того́ ищя́ ненасыща́емыя красоты́.</p>
<p>О всех су́щих на земли́ неради́в,/ звере́й лови́твою у роди́телей испроси́вся, пусты́ню, о́тче, пости́гл еси́,/ иде́же мно́гим поще́нием, ско́рым же бде́нием/ и моли́твами, душегуби́тельныя зве́ри, стра́сти умертви́л еси́.</p>
<p>Христа́ нас ра́ди смири́вшагося во́лею до ра́бия о́браза, возлюби́в смире́ние,/ и́мже высо́к быв, го́рдаго смири́л еси́,/ и во пло́ти мно́гим воздержа́нием Тро́ицы дом благооби́телен, Са́вво свяще́нне, удосто́ился еси́.</p>
<p>
<red>Богоро́дичен:</red> Во ине́х жена́х ма́ти, до́ндеже Де́ва не позна́ся,/ ни ма́ти по рождестве́ де́вствовати сподо́бися,/ на тебе́ же, Де́во Богома́ти, обоя́ сбы́шася./ Тем весе́лием ду́ха воспева́ю:/ несть непоро́чны па́че Тебе́, Влады́чице.</p>
<p>
<red>Ин</red>
</p>
<p>
<red>Ирмо́с:</red> Утвержде́й в нача́ле небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свят, па́че Тебе́, Еди́не Человеколю́бче.</p>
<p>На го́ру ра́зума доброде́телей возше́д,/ в чу́вственней же горе́ Афо́н, я́ко ина́го Исаа́ка подо́бно сама́го себе́ возве́л еси́,/ иде́же я́ко всесожже́ния овча́ се́рдце твое́ мы́сленно поже́рл еси́.</p>
<p>Свети́льник твою́ ду́шу слеза́ми украша́я, ра́но ко Христу́ у́тренюя,/ рук же просте́ртием в моли́твах Амали́ка те́ло умертви́л еси́,/ и на го́ру безстра́стия возше́л еси́.</p>
<p>Безстра́стия любо́вию пострека́емь, пло́тская взыгра́ния изсуши́л еси́,/ ду́шу же твою́ Боже́ственными сия́нии просвети́в,/ и нам у́бо свет разу́мный, Са́вво о́тче, улучи́ти, моли́ся.</p>
<p>Ю́ности цве́т гла́дом увяди́в, воздержа́нием у́ды умертви́в,/ поще́нием те́ла отве́рглся еси́,/ бде́нием и моли́твами возмога́я,/ о Го́споде же любо́вию верха́ доброде́телей, Са́вво, дости́гл еси́.</p>
<p>Благоро́дием высо́к, и доброду́шием изя́щен,/ ра́зума му́дростию удивле́н бы́л еси́,/ цве́т я́ко прекра́сный чисто́тою сия́я,/ и све́тлым смире́нием, Са́вво о́тче, украси́лся еси́.</p>
<p>
<red>Богоро́дичен:</red> Ма́ти Бо́жия Пречи́стая, Бла́гослове́нная и Всенепоро́чная,/ души́ моея́ стру́пы исцели́,/ и стра́сти пло́тския отжени́,/ и свободи́ ум мой от вся́каго вре́да,/ и от вра́жия мя напа́сти изми́, Влады́чице.</p>
<p>
<red>Седа́лен, глас 8</red>
</p>
<p>
<red>Подо́бен: </red>Прему́дрости:</p>
<p>Па́влово насажде́ние, и Аполло́сово прие́мый напое́ние,/ и ва́шея ве́ры насажде́ние, и уче́нием напое́ние,/ вся возраща́яй Бог прия́л есть./ Люде́й ва́ших бла́гоче́стия ве́рою, моли́твами ва́шими возрасти́в умно́жи,/ и от Того́ я́ко ве́рнии раби́ и де́латели разу́мнии,/ трудо́в возме́здия досто́йно прия́ли есте́,/ Симео́не преподо́бне, Са́вво свяще́нне, Богоно́снии отцы́,/ па́стырие и учи́телие,/ Первопа́стыря и Учи́теля Христа́ моли́те,/ ста́до ва́ше в ми́ре сохрани́ти, и спасти́ ду́ши на́ша.</p>
<p>
<red>Сла́ва, и ны́не, Богоро́дичен:</red>
</p>
<p>О тебе́ ра́дуется, Благода́тная, вся́кая тварь,/ А́нгельский собо́р и челове́ческий ро́д,/ освя́ще́нный хра́ме, и раю́ слове́сный,/ де́вственная похвало́, из Нея́же Бог воплоти́ся,/ и Младе́нец бы́сть, пре́жде век Сый Бог наш:/ ложесна́ бо Твоя́ престо́л сотвори́,/ и чре́во Твое́ простра́ннее Небе́с соде́ла./ О Тебе́ ра́дуется, Благода́тная, вся́кая тварь, сла́ва Тебе́.</p>
<p>
<red>Песнь 4</red>
</p>
<p>
<red>Ирмо́с:</red> На Кресте́ Твое́ Боже́ственное истоща́ние/ прови́дя Авваку́м, ужа́сся вопия́ше:/ Ты си́льных пресе́кл еси́ держа́ву, Бла́же,/ приобща́яся су́щим во а́де, я́ко Всеси́лен.</p>
<p>Ты еси́ мира заступле́ние, Богоро́дице Чи́стая, и спасе́ние всех./ Те́мже Тя гла́сы, Влады́чице, вся коле́на Богоро́дицу и́стинно пропове́дуем.</p>
<p>Стена́ еси́ и утвержде́ние и наде́жда ве́рных, и столп спасе́ния,/ я́же на ны́ нахо́ды низложи́, Пресвята́я Чи́стая,/ наде́жды бо вся на Тя возложи́хом.</p>
<p>Ра́дуйся, гра́де одушевле́нный,/ ра́дуйся, пала́то и престо́ле Царя́ Христа́./ Ра́дуйся, преподо́бных похвало́ и святи́телей удобре́ние./ Ра́дуйся, всех к Бо́гу мо́сте./ Ра́дуйся, ми́ра ра́досте.</p>
<p>
<red>Ин</red>
</p>
<p>
<red>Ирмо́с:</red> Пою́ Тя, слу́хом бо, Го́споди, услы́шах и ужасо́хся:/ до мене́ бо и́деши, мене́ ищя́ заблу́ждшаго./ Тем мно́гое Твое́ снизхожде́ние, е́же на мя, прославля́ю,/ Многоми́лостиве.</p>
<p>А́нгельскому житию́ ревнова́в,/ влады́чествующа отца́ оста́вив, горы́ Афо́на дости́гл еси́./ Отону́дуже поще́нием и моли́твами к мы́сленному Восто́ку Христу́ восте́кл еси́,/ и от Того́ со́лнце за́падным возсия́л еси́.</p>
<p>Любому́дрием мо́ре жите́йское испыта́в, и позна́в су́етства глубину́,/ бога́тство, и сие́ я́ко гни́ло отве́ргл еси́,/ словеса́ же Христо́ва избра́в, в сосу́де се́рдца твоего́ скры́л еси́,/ и о́ная я́ко че́стная изво́лил еси́ храни́ти.</p>
<p>И́же в гора́х тесноживу́щия босы́ми нога́ми обходя́, преподо́бне,/ и сих те́плыми хле́бы насыща́я, те́плыя их приима́л еси́ моли́твы/ и от всех ко Христу́ поуче́ньми, восхожде́ния в се́рдцы твое́м полага́л еси́.</p>
<p>Ты ро́ждшаго тя пло́тию Ду́хом породи́л еси́,/ увеща́в его́ влады́чество све́рстницу же и ча́да оста́вити,/ и́же я́ко Авраа́м из оте́чества на зе́млю чу́жду,/ к тебе́, о́тче, в пусты́ню пресе́льник и спо́стник бы́сть.</p>
<p>
<red>Богоро́дичен:</red> И́стинно Тя сень свиде́тельствова, многоразли́чно образу́юща,/ я́ве показу́ющи воплоще́ннаго из Тебе́ Еди́наго от Тро́ицы, Пречи́стая,/ неизме́нно, Богома́ти, Влады́чице, и мир обно́вльша.</p>
<p>
<red>Ин</red>
</p>
<p>
<red>Ирмо́с:</red> Ты моя́ кре́пость, Го́споди,/ ты моя́ и си́ла,/ Ты мой Бог, ты мое́ ра́дование,/ не оста́вль не́дра О́тча,/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</p>
<p>Многочи́сленное зла́то со отце́м разда́вше,/ о́ба я́ко му́дрии домовлады́ки тле́нными нетле́нная измени́вше,/ я́же ны́не восприе́млюще ра́дуетеся,/ и нас ко Христу́ моли́твами ва́шими пою́щих вы́ спаса́йте.</p>
<p>Челове́ка отца́ призва́л еси́,/ А́нгела же ко Христу́ предпусти́л еси́,/ его́же посто́м истая́вшия святы́я мо́щи, мироточе́ние моли́твами твои́ми устро́ил еси́,/ в кра́йнее извеще́ние се́рдца твоего́ проше́ния.</p>
<p>Суему́дренный Го́тфин, братовоскормле́ние ва́ше и стра́х Бо́жий и кля́тву преоби́дев,/ потща́ся оте́чество твое́ озло́бити,/ его́же такова́го умы́сла премени́ти не возмо́г,/ Бо́жию суду́ того́ пре́дал еси́.</p>
<p>Поху́лен и́же му́др о себе, я́ко и сей несмы́сленный,/ благосове́тующа тя не прие́мь, Бо́жию месть на ся́ привлече́:/ ме́чь бо, его́же на па́ству твою́, о́тче, наостри́,/ А́нгелом всеконе́чно в се́рдце свое́ прия́ше.</p>
<p>Просвеща́еми бла́года́тию Креста́ Твоего́ святи́и Твои́, Влады́ко,/ страну́ люде́й свои́х Тебе́ ве́рою приведо́ша,/ сын со отце́м, Са́вва и Симео́н Богому́дреннии,/ и́хже моли́твами спаси́ от пога́ных нахо́да пою́щия:/ си́ле Твое́й сла́ва, Милосе́рде.</p>
<p>
<red>Богоро́дичен:</red> Но́в я́коже Моисе́й яви́вся, устро́ил еси́ я́ко о́н ски́нию в пусты́ни,/ в горе́ святе́й огра́ду, ю́же превозрасти́л еси́ трудо́в твоих по́ты,/ и возложи́л еси́ Бо́жии Ма́тери,/ ю́же и сохраня́й ко Го́споду с Не́ю моли́твами.</p>
<p>
<red>Песнь 5</red>
</p>
<p>
<red>Ирмо́с:</red> К Тебе́ у́тренюю,/ милосе́рдия ра́ди Себе́ истощи́вшему непрело́жно,/ и до страсте́й безстра́стно прекло́ншемуся, Сло́ве Бо́жий,/ мир пода́ждь ми́ па́дшему, Человеколю́бче.</p>
<p>Ра́дуйся, стено́ ве́рных, держа́вная хода́таице Пречи́стая./ Ра́дуйся, горо́ свята́я Всепе́тая./ Ра́дуйся, ле́ствице одушевле́нная, Влады́чице./ Ра́дуйся, всех ра́досте, и по́моще безпомо́щных,/ и покро́ве вседу́шно притека́ющих к Тебе́.</p>
<p>Велегла́сно взыва́я проро́ческий лик, пропове́даше ужа́сное рождества́ Твоего́ та́инство:/ я́ко еди́на име́ла еси́ Го́спода в ложесна́х Свои́х,/ И́же и по рождестве́ па́ки соблю́д Тя Де́ву,/ я́коже и пре́жде рождества́ сохрани́.</p>
<p>Кто возмо́жет Твоя́, Чи́стая, я́же па́че ума́,/ несказа́нная та́инства челове́ков изрещи́, Пречи́стая?/ Ты бо еди́на всех превы́шши еси́,/ Светоно́сная и Боже́ственная се́не, Свеще́ и Престо́ле Бо́жий, Де́во Мари́е,/ из Нея́же нам возсия́ Садоде́латель жи́зни.</p>
<p>
<red>Ин</red>
</p>
<p>
<red>Ирмо́с:</red> Просвеще́ние во тме лежа́щих,/ спасе́ние отча́янных, Христе́ Спа́се мой,/ к тебе́ у́тренюю, Царю́ мира,/ просвети́ мя сия́нием Твои́м:/ ино́го бо, ра́зве Тебе́, бо́га не зна́ю.</p>
<p>Ра́зума твоего́ ре́вность Предве́дый ви́дев,/ пе́рваго тя па́стыря на за́паде лю́дем Свои́м устро́и,/ и́мже мы́сленнаго Восто́ка, Того́ вопло́щшася Сло́ва Христа́, пропове́дал еси́,/ ра́вна же Отцу́, и Ду́ху Свято́му сопресто́льна.</p>
<p>Авситиди́йскаго И́ова нра́вом вои́стинну, о́тче, подо́бяся,/ дом твой отве́рст име́л еси́,/ и язы́ка дверь па́че ме́да сла́достию а́лчущим спасе́ние отверза́я,/ ду́ши испо́лнил еси́ слове́с А́нгельския пи́щи.</p>
<p>Зако́ном Боже́ственным после́дуя, законополо́жник яви́лся еси́,/ архиере́й Богоприя́тен, пра́вило изве́стнейшее,/ наста́вник заблу́ждших, свети́льник всесве́тел,/ оте́чество твое́ просвеща́я, Са́вво Богому́дре.</p>
<p>
<red>Богоро́дичен:</red> Упра́ви ум мой, Влады́чице, тружда́ющийся в пучине скорбей,/ и потопля́емый наше́ствием тлетво́рных страсте́й,/ мене́ же спаси́, Богоро́дице, к Тебе́ прибега́ющаго,/ ины́я бо по́мощи, Чи́стая, ра́зве Тебе́, не зна́ю.</p>
<p>
<red>Ин</red>
</p>
<p>
<red>Ирмо́с:</red> Вску́ю мя отринул еси́/ от лица́ Твоего́, Све́те Незаходи́мый,/ и покры́ла мя есть чужда́я тма окая́ннаго?/ Но обрати́ мя, и к све́ту за́поведей Твои́х/ пути́ моя́ напра́ви, молю́ся.</p>
<p>Я́ко Госпо́день учени́к, Влады́ки твоего́ благоутро́бие, о́тче, подража́я,/ разсла́бленнаго в це́рковь несл еси́./ Врачева́нием же, ко Христу́ моли́твами и слеза́ми,/ обно́щно прилежа́в ему́, здра́ва от земли́ воздви́гл еси́.</p>
<p>Ста́рцу свято́му, твоему́ отцу́ в животе́ его́ послушли́в был еси́,/ у́мер же о́н, и во гро́бе тебе́ еди́наго послу́ша:/ ми́ро бо его́ мно́гими проси́мо и не улучи́мо,/ твои́м, о́тче, посла́нием оби́льно лю́дем свои́м сие́ источи́.</p>
<p>Други́й Илия́ ты яви́лся еси́,/ град с Небесе́ моли́твою, я́коже он огнь, свел еси́,/ и сим царя́ удиви́в ужаси́л еси́:/ в сла́ву Бо́жию и проти́вным на удивле́ние сия́, о́тче, сотвори́л еси́,/ о всех возмога́ющу тя Христу́ Бо́гу на́шему.</p>
<p>Сопоста́т царь У́грин, на оте́чество твое́ подви́гся,/ твои́ми словесы́ свире́пства премени́ся,/ дивя́ся су́щей в тебе́ свя́тости, умили́вся возврати́ся,/ гра́дное же ка́мение лобза́я, глаго́лаше:/ ди́вен Бог во святы́х Свои́х.</p>
<p>Ка́мене краеуго́льна, иму́ща в се́рдцы Христа́ утвержде́ние,/ пре́лести утвержде́ние си́льно испрове́ргша, Це́ркви же необори́мое основа́ние яви́стеся,/ Ю́же сохраня́йте непоколеби́му, Са́вво свяще́нне и Симео́не Богоно́се, моли́твами ва́шими.</p>
<p>
<red>Богоро́дичен:</red> Ко Христу́ Бо́гу вхо́да жела́юще, предводя́щую Тя взыска́вше,/ су́щей Ти́ Небесней Бо́жией Це́ркви,/ храм Твоего́ вхо́да на земли́ Твои́ уго́дницы, Богома́ти, воздвиго́ша,/ в не́мже не преста́й даю́щи по́мощь сла́вящим Тя.</p>
<p>
<red>Песнь 6</red>
</p>
<p>
<red>Ирмо́с:</red> Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой, Многоми́лостиве.</p>
<p>Тебе́ припа́даю, Пречи́стая Богоро́дице Блага́я,/ Твои́ми моли́твами умоли́ вся́кия бла́гости Пода́теля,/ Сы́на Твоего́ и Го́спода,/ изба́вити мир от вся́каго гне́ва.</p>
<p>Во глубину́ отве́ржен бых бу́ри лю́тыя,/ мо́рю волну́ющу мя от безме́рных прегреше́ний мои́х и бе́дных./ Бу́рю утоли́, и тишину́ пода́ждь се́рдцу моему́.</p>
<p>Ты утеше́ние и прибе́жище, Чи́стая, рабо́м Твои́м еси́:/ неоску́дно твори́, е́же к Бо́гу, умиле́нное моле́ние/ о и́же ве́рою и любо́вию моля́щих Тя.</p>
<p>
<red>Ин</red>
</p>
<p>
<red>Ирмо́с:</red> В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</p>
<p>Мра́ком е́реси покрыва́ема земля́ люде́й твои́х иногда́/ ны́не правосла́вия све́том светле́ется,/ ве́тхия пре́лести изме́ншися, но́вый Изра́иль, и лю́дие Бо́жии бы́вше,/ на и́стинный зако́н тобо́ю, Богоно́се, наставля́еми.</p>
<p>Апо́стол я́ко от Христа посла́ся,/ и сло́вом Ева́нгелиа науча́я, су́щия в нощи́ неве́дения просвети́л еси́;/ исцеле́ния же творя́, и чудеса́ ве́лия,/ и си́ми удивля́я, привле́кл еси́ к Нему́ ве́рою люде́й твои́х исполне́ния.</p>
<p>Бо́льших ищя́, лу́чшая жела́я,/ Иерусали́ма у́бо, Еги́пта же и Сина́я доше́д,/ и вся та́мо су́щия в пусты́нях обходя́, оби́льною руко́ю на всех призира́я,/ и́хже моли́твами оте́чество твое́, Са́вво, обогати́л еси́.</p>
<p>
<red>Богоро́дичен:</red> Обветша́вшия ны го́рьким дре́ва пре́жде вкуше́нием/ и па́дшия поползнове́нием, Пречи́стая, обнови́ла еси́,/ Зижди́теля ро́ждши, Сло́во Ипоста́сное,/ Де́во Ма́ти Влады́чице.</p>
<p>
<red>Ин.</red>
</p>
<p>
<red>Ирмо́с:</red> Моли́тву пролию́ ко Го́споду/ и Тому́ возвещу́ печа́ли моя́,/ я́ко зо́л душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</p>
<p>Пресве́тлыя Тро́ицы пе́рвее же́ртвенник се́рдце твое́ сотвори́л еси́/ и це́рковь Бо́гу Спа́су во оте́честве твое́м воздви́гл еси́,/ в не́йже, о́тче, первопресто́лен равноапо́стольный учи́тель от Христа́ удосто́ился еси́/ и сло́во жи́зни лю́дем твои́м источи́л еси́.</p>
<p>Бра́та твоего́ уме́рша слы́шав,/ А́нгелу, ко Христу́ дерзнове́нием, ду́шу его́ возврати́ти повеле́л еси́,/ и сего́ вдушевле́нна прише́д обре́л еси́./ Оле ве́ры! Оле дерзнове́ния!/ Чу́до, о́тче, вои́стинну ужа́сно:/ зе́мен сый, Небе́сному повеле́л еси́.</p>
<p>Мы́сленное мо́ре страсте́й успи́в поще́нием,/ чу́вственное же бе́здну ми́лости призва́в, свире́по волну́емо сло́вом укроти́л еси́,/ кора́бль же спасл от потопле́ния, и в не́м су́щия в ве́ру приве́л еси́.</p>
<p>Его́же вся боя́тся и трепе́щут, я́ко Творца́ и Го́спода,/ Иису́са Христа́ всего́ стяжа́в,/ Христа́ в се́рдцы твое́м нося́, Христа́ в себе́ име́я глаго́люща,/ мо́рю и ве́тром Того́ си́лою запрети́л еси́,/ и вся, о́тче, повину́шася тебе́, я́ко Того́ изя́щну ученику́.</p>
<p>
<red>Тро́ичен:</red> Пренача́льное Естество́ и Триипоста́сное Еди́нство:/ О́тче и Сы́не и Ду́ше Пресвяты́й,/ Све́те и Животе́ Богонача́льный,/ приими́ моли́твенники о нас Твоя́ уго́дники,/ спаса́й Це́ркви Твоя́, в Тя ве́рующия,/ и сподо́би ны́ в ми́ре сла́вити Твою́ держа́ву.</p>
<p>
<red>Богоро́дичен:</red> Ви́дети жела́юще Твоего́ Сы́на и Бо́га, Небе́снаго сла́ву Ца́рствия, Богоро́дице,/ Са́вва и Симео́н преподо́бнии, сла́ву земна́го ца́рствия оста́вивше,/ и Сего́ Крест на ра́му взе́мше, после́доваша/ живоно́сным Его́ и Боже́ственным стопа́м.</p>
<p>
<red>Конда́к, глас 8.</red>
</p>
<p>
<red>Подо́бен: </red>Взбра́нной:</p>
<p>
<red>Я́ко</red> первосвяти́теля вели́каго и апо́столов соо́бщника,/ Це́рковь прославля́ет тя люде́й твои́х, преподо́бне,/ но я́ко име́я дерзнове́ние ко Христу́ Бо́гу,/ моли́твами твои́ми от вся́ких нас бед спаса́й, да зове́м ти:/ ра́дуйся, о́тче Са́вво Богому́дре.</p>
<p>
<red>И́кос:</red>
</p>
<p>Житие́м я́ко А́нгел на земли́, о́тче, яви́лся еси́,/ челове́к бо сый естество́м, и безпло́тных чистоте́ уподо́бился еси́./ Те́мже и похва́льная удивля́еши нас зва́ти такова́я:/ ра́дуйся, отца́ благочести́ва прозябе́ние,/ и ма́тере благогове́йны прижи́тие./ Ра́дуйся, моли́твами Богода́нне, и да́вшему тя измла́да после́довав./ Ра́дуйся, поще́ния све́тлый ра́сте, чистото́ю благоуха́нне./ Ра́дуйся, целому́дрия сто́лпе,/ и́мже вся́кая стра́сть попра́ся./ Ра́дуйся, смире́нием высо́кий,/ де́монов горды́ню низложи́вый./ Ра́дуйся, свети́льниче многосве́тлый,/ возведы́й ко Христу́ лю́ди твоя́./ Ра́дуйся, Це́рквей воздви́жение и святи́телем освяще́ние./ Ра́дуйся, сиро́т пита́телю и ни́щим пода́телю благоутро́бный./ Ра́дуйся, апо́столов равноре́вностне Ева́нгельским науче́нием./ Ра́дуйся, му́чеником сострада́льне стра́нствия хожде́нием./ Ра́дуйся, чудоде́лателю ди́вных о Бо́зе и ужа́сных чуде́с./ Ра́дуйся, похвало́ оте́честву твоему́,/ спаса́й пою́щих тя./ Ра́дуйся, о́тче Са́вво Богому́дре.</p>
<p>
<red>Песнь 7</red>
</p>
<p>
<red>Ирмо́с:</red> О́троцы в Вавило́не/ пе́щнаго пла́мене не убоя́шася,/ но посреде́ пла́мене вве́ржени, ороша́еми поя́ху:/ благослове́н еси́, Го́споди, Бо́же оте́ц на́ших.</p>
<p>Не преста́й, Де́во Ма́ти, моля́щи Го́спода/ изба́витися нам от бед и скорбе́й, Влады́чице,/ да усе́рдно пое́м Влады́це:/ Бо́же оте́ц наших, благослове́н еси́.</p>
<p>Страша́т мя и смуща́ют прегреше́ний мои́х во́лны,/ но Ты, Блага́я Пречи́стая, проще́ние испроси́ в час испыта́ния,/ спасе́ние подаю́щи.</p>
<p>И ражда́еши и де́вствуеши,/ и по рождестве́ пребыва́еши, я́коже пре́жде рождества́,/ Чи́стая Богоро́дице:/ не опали́шася бо ложесна́ Твоя́, Благослове́нная Пречи́стая,/ Предста́тельнице ро́да на́шего.</p>
<p>
<red>Ин</red>
</p>
<p>
<red>Ирмо́с:</red> Богопроти́вное веле́ние/ беззако́ннующаго мучи́теля, высо́к пла́мень вознесло́ есть./ Христо́с же простре́ Богочести́вым отроко́м ро́су духо́вную,/ Сый благослове́н и препросла́влен.</p>
<p>Жития́ твоего́ Богоуго́дное зря́ исправле́ние,/ прове́дец, я́ко всех Бог, избра́в тебе́, сочта́ апо́стольскому ли́ку первосвяти́тель Богоно́се,/ и благода́тию просвети́ се́рдце твое́;/ ты же лю́ди твоя́ Тому́ просвети́л еси́ вопи́ти:/ бла́гослове́н Бог и препросла́влен.</p>
<p>Ева́нгельских слове́с луча́ми лю́ди твоя́ разу́мно озари́в,/ от недосто́йнаго в досто́йное изве́л еси́/ и изсо́хшая их сердца́ злове́рием, о Бо́зе ве́рою плодови́та,/ Са́вво о́тче, возде́лал еси́.</p>
<p>Ми́лостив у́бо и кро́ток, преподо́бен, и беззло́бив,/ тих же и уве́тлив яви́лся еси́,/ я́коже Па́вел о Христе́ похваля́я рече́:/ тако́в нам подоба́ше Архиере́й./ Его́же моли́, Са́вво архиере́ю, в ми́ре сохрани́ти ста́до твое́.</p>
<p>
<red>Богоро́дичен:</red> Обновля́ются в Тебе́ зако́ны естества́:/ вы́ше естества́ бо, естество́м Непости́жнаго Бо́га, Де́во, Емману́ила пресла́вно, Чи́стая, родила́ еси́/ в на́ше ве́рных возрожде́ние.</p>
<p>
<red>Ин</red>
</p>
<p>
<red>Ирмо́с:</red> Бо́жия снизхожде́ния огнь устыде́ся в Вавило́не иногда́./ Сего́ ра́ди о́троцы в пещи́ ра́дованною ного́ю,/ я́ко во цве́тнице лику́юще, поя́ху:/ благослове́н еси́, Бо́же оте́ц на́ших.</p>
<p>Христа́ нас ра́ди пло́тию на земли́ во́лею стра́нствовавша, любо́вию, о́тче, побежда́емь,/ престо́ла высоту́ во́лею оста́вив,/ восто́ку же и за́паду и глубина́м морски́м я́ко со́лнце обхо́дно стра́нствовал еси́.</p>
<p>Я́ко Христо́в учени́к, и нача́льник от Него́ поста́влен,/ оте́чествия чужди́х обходя́, прие́млем сый от них и люби́м,/ удивле́н же, о́тче, и дароноси́м:/ покаря́ше бо вся су́щая в тебе́ Бо́жия любо́вь, кро́тость же и беззло́бие.</p>
<p>И́же бездну Сотвори́вый веле́нием,/ Того́ ученика́ сия́ позна́вши тя,/ в боле́зни твое́й тебе́, о́тче, послужи́,/ ры́бу вели́ку, я́ко рука́ми, волно́ю взе́мши,/ и в корабли́ тебе́ возлежа́щу, в твои́ ру́це предложи́.</p>
<p>В корабли́ пучи́ну с тобо́ю плову́щии,/ мо́ре повину́вшееся тебе́ и дароноси́мо ви́девше,/ у́жасом, о́тче, одержи́ми бы́вше,/ от безду́шнаго научи́вшеся в Бо́жий ра́зум, умили́вшеся поклони́шася твое́й свя́тости.</p>
<p>Твоего́ се́рдца жела́ние исполня́я, его́же ра́ди по земли́ стра́нствовал еси́,/ в чужестра́нственнем гра́де Бог дух тво́й прие́млет,/ и́хже в животе́ чудесы́, и по сме́рти пе́рстию гро́ба и гро́бом удиви́л еси́.</p>
<p>
<red>Богоро́дичен:</red> Стопа́м после́дуя собо́р преподо́бных из чре́ва Твоего́ неизрече́нно Возсия́вшему/ неизглаго́ланным рождество́м, Дево Ма́ти, с Небесными ли́ки сочта́ся./ С ни́миже мо́лимся:/ испроси́ нам, чту́щим Тя, грехо́в оставле́ние.</p>
<p>
<red>Песнь 8</red>
</p>
<p>
<red>Ирмо́с:</red> За зако́ны оте́ческия/ блаже́ннии в Вавило́не ю́ноши предбе́дствующе,/ царю́ющаго оплева́ша повеле́ние безу́мно/ и совоку́плени, и́мже не свари́шася, огне́м,/ Держа́вствующему досто́йную воспева́ху песнь:/ Го́спода по́йте, дела́, и превозноси́те во вся ве́ки.</p>
<p>Ты прибе́жище на́ше еси́, и утеше́ние всех, Пречи́стая Де́во:/ се бо И́же всех Госпо́дь ро́ждся из ложе́сн Твои́х,/ Де́ву Тя соблюде́ по рожде́стве́./ Его́же вси́ бла́гослови́м устна́ми недосто́йными/ и превозно́сим во ве́ки.</p>
<p>О ки́й язы́к дово́лен вели́чия Твоя́ пове́дати, Чи́стая!/ Се бо все свободи́ся земноро́дных мно́жество от вся́каго осужде́ния пе́рваго/ и Тебе́ вопию́ще пое́т, источа́юще пе́ния/ и превознося́ще Пречи́стое Твое́ Рожде́ство́.</p>
<p>Ми́лостива испроси́ нам и благопреме́нна Сы́на Твоего́ и Бо́га бы́ти, Чи́стая,/ ны́не рабо́м Твои́м,/ и соблюди́ нас от вся́каго прило́га сопроти́вна,/ и ага́рянскую горды́ню низложи́ вско́ре,/ да Тя пое́м во вся ве́ки.</p>
<p>
<red>Ин</red>
</p>
<p>
<red>Ирмо́с:</red> Свещено́сцы душе́ю, све́тлии па́че сне́га пресия́юще,/ преподо́бнии о́троцы посреде́ пла́мене не опали́шася:/ вся бо вку́пе, ели́ка под тва́рию,/ к Бо́жии пе́сни себе́ созыва́юще, с ра́достию поя́ху:/ по́йте, дела́ Госпо́дня, Го́спода.</p>
<p>Во святы́х почива́ющаго Свята́го Ду́ха благода́тию, Са́вво святи́телю,/ лю́дем твои́м пропове́дал еси́, Сына собезнача́льна Отцу́ и сопресто́льна,/ Челове́ка бы́вша, челове́ком спасе́ние содева́юща пою́щим:/ дела́ вся, Го́спода по́йте и превозноси́те Его́ во ве́ки.</p>
<p>До́бре тече́ние соверши́в, к жела́емому концу́ преста́вился еси́ ра́дуяся./ Те́мже светоно́сную твою́ па́мять Це́рковь твоя́, о́тче соверша́ющи,/ созыва́ет преподо́бныя па́стыри же и учи́тели, и́же просвеща́еми пою́т:/ дела́ вся, Го́спода по́йте и превозноси́те Его́ во ве́ки.</p>
<p>Ага́ри ча́дом пога́ным изма́ильтяном,/ внегда́ устремля́тися на ста́до твое́, возбрани́, святи́телю, моли́твами твои́ми,/ я́ко мно́го дерзнове́ние ко Христу́ стяжа́вый,/ да в ми́ре свяще́нную твою́ па́мять соверша́юще, ра́достно пое́м:/ дела́ вся, Го́спода по́йте и превозноси́те Его́ во ве́ки.</p>
<p>
<red>Богоро́дичен:</red> Распя́тие и погребе́ние, И́же от <red>Тебе</red>́ небра́чно, Де́во, про́йде,/ претерпе́в нас ра́ди и муче́ние,/ Его́же стра́стем ревну́юще преподо́бнии/ крестови́дно муче́нием поще́ния, Тому́, Чи́стая, после́доваша.</p>
<p>
<red>Ин</red>
</p>
<p>
<red>Ирмо́с:</red> Седмери́цею пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</p>
<p>Земля́ от свои́х недр предаде́ тя священноле́пна, це́ла же и неразруши́ма,/ благоуха́нием и чудесы́ удивля́юща гра́да жи́тели/ пе́рстию гро́ба твоего́, проро́чески вопию́щия:/ пра́ведницы во ве́ки живу́т.</p>
<p>Ка́мене сапфи́ра, облежа́щая персть страда́льнаго твоего́ те́ла, дража́йши, о́тче, показа́ся:/ целе́бна бо и чудотвори́ва, и па́че зла́та ве́рными разделя́ема пою́щими досто́йно:/ честна́ пред Го́сподем смерть святы́х Его́.</p>
<p>Царе́й благочести́вых святы́ню и благослове́ние,/ твое́ свято́е и честно́е те́ло держа́щих, со́нным явле́нием пода́ти увещава́еши,/ е́же чада твоя́ со святи́тели и свяще́нными,/ я́ко пребога́тое сокро́вище во своя́ принесо́ша.</p>
<p>Христолюби́вый Владисла́в самоде́ржец, я́ко дре́вле Дави́д пред киво́том,/ предходя́ пред святы́м твои́м те́лом, ра́довашеся поя́:/ вели́чит душа́ моя́ Го́спода, я́ко даде́ мне отца́ и учи́теля./ И в це́ркви свое́й ра́дуяся положи́.</p>
<p>Я́ко ны́не престо́лу Влады́ки своего́ предстоя́ще,/ и отону́дными заря́ми осия́еми, Симео́не Богоно́се, Са́вво Богому́дре,/ моли́твами ва́шими, святи́и, страсте́й греха́ нас изба́вите,/ и пога́ных нахо́да, и разли́чных обстоя́ний.</p>
<p>
<red>Богоро́дичен:</red> Плеща́ми Херуви́мскими стра́шными носи́мый Влады́ка, на престо́ле я́коже о́гненнем,/ в Твою́, Чи́стая, всели́ся утро́бу/ и пло́ти прия́тием челове́ческое обожи́ существо́./ К Нему́же спаси́ моли́твами Твои́ми пою́щия Тя Ма́терь Его́.</p>
<p>
<red>Песнь 9</red>
</p>
<p>
<red>Ирмо́с:</red> Безсе́меннаго зача́тия/ Рожде́ство́ несказа́нное,/ Ма́тере безму́жныя нетле́нен плод,/ Бо́жие бо рожде́ние обновля́ет естества́./ Те́мже Тя, вси ро́ди, я́ко Богоневе́стную Ма́терь,/ правосла́вно велича́ем.</p>
<p>Ра́дуйся, стено́ необори́мая./ Ра́дуйся, покро́ве ми́ра./ Ра́дуйся, Це́ркви./ Ра́дуйся, свеще́. Ра́дуйся, престо́ле Бо́жий./ Ра́дуйся, всех ра́дость и по́моще на враги́ неви́димыя су́щи, Чи́стая,/ спасе́ние и ору́жие непобеди́мое.</p>
<p>Не забу́ди, Де́во Неискусобра́чная Неве́сто, Твои́х раб, притека́ющих к це́ркви Твое́й:/ ты бо еди́на еси́ христиа́н наде́жда/ и утвержде́ние всем притека́ющим Тебе́, Чи́стая,/ на́ша моле́ния, Влады́чице, испо́лни.</p>
<p>Ты А́нгелов сла́ва, проро́ков зерца́ло,/ патриа́рхов и апо́столов похвала́ све́тлая:/ ты му́чеников Христо́вых украше́ние,/ по́стников и пра́ведников освяще́ние красно́, и всего́ ми́ра ра́дость./ Те́мже Тя вси́, Чи́стая, по до́лгу пе́сньми велича́ем.</p>
<p>
<red>Ин</red>
</p>
<p>
<red>Ирмо́с:</red> От Бо́га Бо́га Сло́ва,/ неизрече́нною му́дростию прише́дшаго обнови́ти Ада́ма, я́дию в тле́ние па́дшаго лю́те,/ от Святы́я Де́вы неизрече́нно воплоти́вшагося нас ра́ди,/ ве́рнии, единому́дренно пе́сньми велича́ем.</p>
<p>Укра́шен, о́тче, вои́стинну доброде́тельными дея́нии яви́лся еси́,/ украси́ся светоно́сная твоя́ па́мять, благода́тными луча́ми нас просвеща́ющи,/ в не́йже бед и напа́стей изба́витися/ твои́ми ко Христу́ моли́твами, мо́лимся.</p>
<p>Израсти́вшее тя Христу́ оте́чество твое́ ра́дуется,/ и светле́ется Це́рковь Спа́са и Бо́га,/ це́ла и благоуха́нна иму́щи тя,/ и па́мять твою́ <red>Днесь</red> ра́достно пра́зднует./ Е́йже возме́здие возда́в, святи́телю,/ вся́каго озлобле́ния изба́ви ю.</p>
<p>Моле́ний и пе́ний гла́сы услы́ши, иера́рше Христо́в,/ ве́ре же и любви́ вонми́ люде́й твои́х,/ и я́ко отечестволю́бец, проти́вися, о́тче, ко гне́вом нас вою́ющих,/ и свы́ше покро́в тво́й да́руй хва́лящим тя.</p>
<p>
<red>Богоро́дичен:</red> Исцели́ла еси́ сокруше́ние, Всенепоро́чная, и ве́тхое страда́ние земны́х,/ Бо́га поро́ждши Царя́ Христа́, поне́сшаго пло́тию неду́ги на́ша./ Те́мже Тя вси ро́ди, Де́во Влады́чице, ублажа́юще,/ Богоневе́сто, велича́ем.</p>
<p>
<red>Ин</red>
</p>
<p>
<red>Ирмо́с:</red> Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее Небе́с./ Тем тя Богоро́дицу,/ А́нгелов и челове́к чинонача́лия велича́ют.</p>
<p>Мно́г в терпе́нии и к зло́бе благоотда́тлив/ в животе́ и по сме́рти, о́тче, показа́лся еси́:/ слуки́й бо припо́лз, и гро́ба твоего́ верху́ возле́г,/ во отмще́ния ме́сто здра́ва поста́вил еси́,/ и́же в це́ркви ходя́ велича́ше Го́спода.</p>
<p>Преизя́щная ко Христу́ ва́ша любо́вь/ ны́не объяви́ся благода́тию да́нною вам, Симео́не и Са́вво:/ мо́щи ва́ша благоуха́нны и мироточи́вы, па́мять сла́вна и святопочита́ема./ И́миже уверя́емии глаго́лем:/ па́мять пра́ведников с похвала́ми быва́ет.</p>
<p>Ны́не ви́димых глаго́лем, су́щих же я́же лю́бящих Бо́га,/ иде́же А́нгели прини́кнути жела́ют, я́же вам досто́йно угото́ванная,/ о́ко не ви́де, и у́хо не слы́ша, Па́вел веща́ет,/ и кто пости́жет сих изглаго́лати?</p>
<p>Зря́ще А́нгельския и Бо́же́ственныя све́тлости, и всех святы́х ли́ки,/ Са́вво свяще́нне и Симео́не Богоно́се,/ с ни́ми моли́те Человеколю́бца/ жития́ исправле́ние и грехо́в оставле́ние пода́ти хва́лящим ве́рою ва́шу па́мять.</p>
<p>О́ба в житии́ единоду́шна, о́ба в пусты́ни спо́стника,/ о́ба вы́ше ума́ бла́гих получи́вша,/ о́ба Тро́ице ны́не предстоя́ща,/ обе́ма о́бщее хвалосло́вие прино́сим: е́же прие́мше, отцы́,/ певцы́ ва́ша моли́твами ва́шими спаса́йте.</p>
<p>
<red>Богоро́дичен:</red> Еди́на преиму́щая дерзнове́ние, Влады́чице, за весь мир Сы́ну Твоему́ моли́ся./ Не помяни́ безчи́сленных собла́зн на́ших,/ покры́й лю́ди вопию́щия Ти уми́льным гла́сом:/ спаси́, Чи́стая Богоро́дице, Тебе́ досто́йно велича́ющих.</p>
<p>
<red>Свети́лен:</red>
</p>
<p>Свети́льник тя многосве́тлый, святи́телю, зна́ем,/ моли́твы ча́до, пусты́ни воспита́ние, чистоты́ оби́телище,/ мона́хом спо́стника, ни́щим пита́теля, святи́телем све́тлость./ Те́мже тя, о́тче, ве́рнии пое́м.</p>
<p>
<red>Други́й свети́лен обе́ма.</red>
</p>
<p>От Восто́ка мы́сленнаго Со́лнца Христа́, светоза́рныя лучи́ возсия́вшия/ и мра́чную страну́ на за́паде люде́й свои́х просвети́вшия/ све́тлостию слове́с, и доброде́тели де́ланием,/ и ны́не не преста́йте Го́споду моля́щеся, и сия́ в ми́ре сохрани́ти,/ Са́вво и Симео́не, па́мять ва́шу почита́ющих.</p>
<p>
<red>Сла́ва, и ны́не, Богоро́дичен:</red>
</p>
<p>Прему́дрость Ипоста́сную и Пресу́щное Сло́во,/ и Врача́ всех ро́ждшая, Всечи́стая Цари́це,/ гное́ния и я́звы исцели́ душ на́ших/ и сохраня́й неприкоснове́нны вся́каго нахо́да/ всегда́ Тя моля́щих, Засту́пнице ми́ра.</p>
<p>
<red>На хвали́тех стихи́ры на 4, глас 8.</red>
</p>
<p>
<red>Подобен: </red>О, пресла́внаго чудесе́!</p>
<p>О́тче свяще́нне Са́вво Богому́дре,/ воздержа́нием до́бре воспита́вся,/ в пресла́вную доброде́телей возра́сл еси́ высоту́,/ Христо́вы та́йныя добро́ты взира́я./ Его́же сия́ньми ум тво́й озари́в,/ лю́ди твоя́ просвети́л еси́,/ е́реси отри́нул еси́ от Це́ркве Христо́вы./ те́мже свети́льника тя стяжа́вше,/ пресве́тлую твою́ па́мять хва́лим, свяще́нно ублажа́юще.</p>
<p>Вруче́нный тебе́ тала́нт умно́жив,/ ра́дости сподо́бился еси́ Го́спода твоего́./ и ны́не предстои́ши с ли́ки святи́тель и по́стников,/ свяще́нства оде́ждею, преблаже́нне, и венце́м поще́ния укра́шен,/ благода́тию Боже́ственнаго сия́ния,/ и заре́ю мы́сленною блистая́ духо́вно./ отону́дуже просвеща́й моли́твами твои́ми,/ пра́зднующих, Са́вво о́тче свяще́нне,/ твою́ светлую и святу́ю па́мять.</p>
<p>Прие́мше твоя́ честны́я мо́щи, Са́вво блаже́нне,/ ве́рою и любо́вию почита́ем:/ орга́н бо яви́лся еси́ Свята́го Ду́ха,/ возглаша́я несказа́нное спаси́тельное та́инство/ Бо́же́ственными твои́ми уче́нии велегла́сно,/ пропове́дующи нам Сло́ва воплоще́ние,/ Его́же чи́стее тобо́ю, о́тче, позна́хом./ К Нему́же ны́не моли́твенника тя предлага́ем,/ в твои́х преда́ниих сохрани́тися нам.</p>
<p>
<red>Сла́ва, глас 6:</red>
</p>
<p>Возсия́ солнцеобра́зно святи́теля Христо́ва па́мять,/ ве́рных сердца́ мы́сленно просвеща́ющи,/ я́же и мы све́тло соверша́юще <red>Днесь</red>,/ моле́бно тому́ возопие́м:/ ра́дуйся, держа́ва целому́дрия,/ непорабоще́нно души́ соблю́д стоя́ние,/ воздержа́ния щито́м обложи́вся./ Ра́дуйся, первопа́стырю и учи́телю христоимени́тых люде́й свои́х./ Ра́дуйся, церко́вное украше́ние,/ архиере́ев добро́то и мона́хов похвало́./ Са́вво преосвяще́нне и всеблаже́нне о́тче,/ Христа́ Бо́га моли́ непреста́нно,/ мир посла́ти вселе́нней,/ и спасти́ся душа́м на́шим.</p>
<p>
<red>И ны́не, Богоро́дичен: </red>Богоро́дице, Ты еси́ лоза́ и́стинная: <red>Та́же, Славосло́вие вели́кое. И дае́тся еле́й бра́тии от канди́ла свята́го.</red>
</p>
<p>
<red>Пою́ще вку́пе стихи́ры, глас 5, самогла́сны:</red>
</p>
<p>Прииди́те, христолюби́вии вси́,/ прииди́те, пра́здник па́мяти соверша́юще,/ Са́вву священнопропове́дника Ева́нгелиа пе́сньми восхва́лим, реку́ще:/ ра́дуйся, пото́че слове́сный мы́сленнаго рая́,/ и́же бразды́ серде́ц наших,/ духо́вными вода́ми Бо́жиих слове́с напои́в, плодоно́сны показа́ Христу́ Богу,/ подаю́щему всем проще́ние и ве́лию ми́лость.</p>
<p>
<red>Стих: </red>Честна́ пред Го́сподем/ сме́рть преподо́бных Его́.</p>
<p>Ра́дуйся, благове́рия наста́вниче,/ Боже́ственных повеле́ний служи́телю,/ Богосве́тлый же свети́льниче,/ и́же во мра́це неве́дения сердца́ вше́дшая Богоглаго́ливыми словесы́ просвети́в,/ к све́ту Святы́я Тро́ицы возве́л еси́,/ Са́вво о́тче Богоно́се,/ Се́рбская похвало́ и удобре́ние./ И ны́не предстоя́ Христу́ Бо́гу,/ моли́ся о творя́щих святу́ю твою́ па́мять.</p>
<p>
<red>Сла́ва, глас 8:</red>
</p>
<p>Ум впери́в, а́може духо́вными возлете́л еси́ кри́лы/ к высоте́ Бо́жия ра́зума,/ тогда́ же и отца́ земна́го оста́вив, Небе́снаго возлюби́л еси́./ Но и ро́ждшаго тя пло́тию духо́вне породи́л еси́,/ и Небе́сному Отцу́ присво́ил еси́,/ и обою́ду у Него́ просла́вил еси́,/ на Небесе́х су́щих благ наслади́л еси́ его́,/ на земли́ же те́ло его́ че́стно и мироточи́во/ моли́твами твои́ми устро́ил еси́/ и лю́ди твоя́ ве́рою просвети́л еси́./ Тем и апо́стольских даро́в досто́йна яви́ тя прославля́емый тобо́ю Христо́с,/ име́яй ве́лию ми́лость.</p>
<p>
<red>И ны́не, Богоро́дичен: </red>А́з, Де́во Свята́я Богоро́дице:</p>
<p>
<red>На литурги́и</red>
</p>
<p>
<red>Блаже́нна, от кано́на 2-го гла́са, песнь 3, и 8-го гла́са, песнь 6-я. Проки́мен, глас 7: </red>Честна́ пред Го́сподем/ сме́рть преподо́бных Его́. <red>Стих: </red>Что возда́м Го́сподеви о всех, я́же воздаде́ ми? <red>Апо́стол ко Евре́ем, зача́ло 318. </red>Аллилу́иа,<red> глас 2: </red>Свяще́нницы Твои́ облеку́тся в пра́вду, и преподо́бнии Твои́ возра́дуются. <red>Ева́нгелие от Иоа́нна, зача́ло 36. Прича́стен: </red>В па́мять ве́чную:</p>
</section>
