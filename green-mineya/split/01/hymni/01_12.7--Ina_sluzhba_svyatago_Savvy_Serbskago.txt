<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>И́на слу́жба свята́го Са́ввы Се́рбскаго</p>
</title><p>
<red>Ве́чер</red>
</p>
<p>
<red>На </red>Го́споди, воззвах: <red>стихи́ры, глас 5:</red>
</p>
<p>Преподо́бне о́тче, свяще́нниче Са́вво,/ свире́ль гла́са спасе́ния,/ глася́щая уче́ние правосла́вное всем нам,/ гре́шным и ве́рным душа́м,/ Богозва́нная гусль Божия Паракли́та,/ вели́кий орга́н Божий,/ достохва́льная труба́ и́стинная,/ сла́дкий исто́чник благода́тный,/ Христа́ моли́, преподо́бне,/ дарова́ти пою́щим тебе́ мир и ве́лию милость.</p>
<p>Преподо́бне о́тче, достохва́льне Са́вво,/ обре́те, <red>егоже</red> возжеле́, твою́ ду́шу чи́стую,/ благода́ть Пресвята́го Ду́ха в тя всели́ся,/ я́ко Незаходи́мый свет,/ Его́же поспеше́нием ду́хи лука́выя отгоня́еши ныне/ и исцеля́вши боле́зни и неду́ги/ приходя́щих к тебе́ с ве́рою, чи́стым се́рдцем/ и пра́зднующих твою па́мять светоно́сную,/ Христа́ моли́, преподо́бне,/ дарова́ти оте́честву твоему́ едине́ние, мир и ве́лию ми́лость.</p>
<p>Ра́дуйся, святи́телем пра́вило,/ Це́ркви неподви́жимое утвержде́ние,/ сла́во правове́рных,/ любому́дрия исто́чниче,/ любве́ водо́ неизлива́емая,/ свети́ло многосве́тлое,/ духо́вный сосу́де,/ у́ме Бо́жий, кро́ткий и чи́стый,/ смире́нием и́стинным украша́яся,/ челове́че Небе́сный и земны́й А́нгеле,/ виногра́да де́лателю, Христо́в дру́же при́сный,/ Того́ моли́ пода́ти чту́щим тя ве́лию ми́лость.</p>
<p>Кто не диви́тся и кто не блажи́т/ пречестна́го твоего́ жития́, блаже́нне,/ сме́ртию бо на безсме́ртную жизнь преложи́ся, святе,/ и освяща́еши всех, призыва́ющих тя:/ от ско́рби и напа́стей спаси́/ и освяща́й ста́до твое́ всегда́/ моли́твами твои́ми ко Го́споду.</p>
<p>
<red>Сла́ва, глас то́йже:</red>
</p>
<p>Боже́ственное торжество́ торжеству́юще, ве́рнии,/ и во я́слех от Де́вы рожде́нному Бо́гу/ со па́стыри и волхвы́ покло́ньшеся,/ и све́тлость Богоявле́ния и Креще́ния Госпо́дня пости́гше,/ имже сподо́блени пра́здновати/ пресве́тлую па́мять Богоно́снаго отца́, ве́рнии,/ соше́дшеся, си́це рцем:/ <red>Аще</red> и преста́вися от нас, святи́телю благи́й,/ но не оста́вил еси́ ста́да твоего́, непреста́нно моля́ся,/ от не́мощнаго естества́ на́шего любо́вную мольбу́ прие́м,/ и просвеща́й, и освяща́й, и спаса́й/ мольба́ми свои́ми ду́ши на́ша.</p>
<p>
<red>И ны́не, Богоро́дичен.</red>
</p>
<p>
<red>На ли́тий стихи́ра, глас 8:</red>
</p>
<p>О, пресла́вное чу́до,/ земна́я не́мощь, Божество́м укре́пльшися,/ бесо́вския полки́ низложи́/ и разстоя́щаяся ча́да Ду́хом собра́,/ о, пресла́внаго Твоего́ милосе́рдия,/ благи́м же, Христе́ Спа́се,/ просла́вися в све́тлости святы́х Твои́х.</p>
<p>
<red>На стихо́вне стихи́ры, глас 4:</red>
</p>
<p>О́тче отце́м, свяще́ния пра́вило,/ целому́дрия о́браз,/ мона́хом кре́пость,/ церко́вное утвержде́ние,/ любве́ свети́льник, престо́л чу́вствию,/ исто́чник ми́лости,/ язы́к огнедохнове́нный,/ уста́ сладкоглаго́ливая,/ сосу́д Бо́жий,/ у́мный рай бысть,/ Богоблаже́нный иера́рше Христо́в.</p>
<p>
<red>Стих: </red>Честна́ пред Го́сподем/ смерть преподо́бных Его́.</p>
<p>Подоба́ше Се́рбстей земли́/ Са́вву име́ти архиере́я,/ я́ко не́кую у́тварь ца́рскую,/ украси́ бо престо́л оте́чества своего́/ и увязе́ триплете́нным венце́м,/ спасе́ния заве́ты предложи́ ве́рным/ и вся собира́я к пе́нию пе́сней Боголе́пных,/ к нему́ же возопии́м:/ Богоблаже́нне и Богосло́ве,/ Христа́ Бо́га моли́ о душа́х на́ших.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Архиере́ом пра́вило,/ и́ноком законополо́жник,/ правове́рным учи́тель,/ пра́вило правле́ния,/ за́поведей ме́рило,/ свяще́нником све́тлость Бо́жия,/ секи́ра, уста́ посека́ющая вся/ находя́щий на ста́до твое́ проти́вныя полки́,/ яви́лся еси, преблаже́нне о́тче наш, архиере́ю Са́вво,/ ны́не све́та Боже́ственнаго весь исполня́яся,/ Христу́ моли́ся неосла́бно о ста́де твое́м.</p>
<p>
<red>Сла́ва, глас 8:</red>
</p>
<p>Ю́ностное процвете́ние и де́вственный плод,/ по́стническое воздержа́ние,/ свяще́нное подо́бие,/ ца́рское украше́ние,/ си́рым пита́тель, ни́щим бьвз оте́ц,/ оби́димым ско́рое заступле́ние,/ о, пресла́внаго твоего́, Са́вво, чудотво́рства,/ имже, Христе́, спаси́ мир, грехо́м запусте́вший.</p>
<p>
<red>И ны́не, Богоро́дичен.</red>
</p>
<p>
<red>Тропа́рь, глас 8:</red>
</p>
<p>Правосла́вия наста́вниче,/ благоче́стия учи́телю и чистоты́,/ вселе́нный свети́льниче,/ архиере́ов Богодухновенное удобре́ние,/ Са́вво прему́дре,/ уче́ньми твои́ми вся просвети́л еси́,/ цевни́це духо́вная,/ моли́ Христа́ Бо́га спасти́ся душа́м на́шим.</p>
<p>
<red>На у́трени</red>
</p>
<p>
<red>По 1-м стихосло́вии седа́лен, глас 8:</red>
</p>
<p>Погре́бл еси лука́вых духо́в ла́яния/ моли́тв свои́х труды́ мно́гими, святи́телю,/ и по преставле́нии Боже́ственном ме́ртв во гро́бе положе́н, и нетле́нен бысть,/ темже, ра́дующеся, святу́ю твою́ па́мять пра́зднуем и согла́сно вопие́м ти:/ моли́ Христа́ Бо́га грехо́в оставле́ние нам дарова́ти.</p>
<p>
<red>Сла́ва и ны́не, Богоро́дичен.</red>
</p>
<p>
<red>По 2-м стихословии седален, глас 4:</red>
</p>
<p>Успе́ние твое́ хва́ляще досто́йно и ра́ку твою́,/ честны́м моще́м твоим кла́няемся и прах сла́вим ве́рно,/ <red>ихже</red> ради про́сим, святи́телю Са́вво, грехо́в избавле́ния.</p>
<p>
<red>Сла́ва, и ны́не, Богоро́дичен.</red>
</p>
<p>
<red>По полиеле́е седа́лен, глас 4:</red>
</p>
<p>А́нгельская во́инства удиви́шася житию́ твоему́ чи́стому,/ а́нгельски бо в ми́ре пожи́л еси,/ устраши́ся род челове́ческий, зря́ще пречи́стое твое́ те́ло,/ ви́дяще, ка́ко тле́нное в нетле́нное преложи́ся,/ и, с радостию припа́дающе, любезно лобыза́ют Христа,/ пою́ще Просла́вльшаго тя во ве́ки веко́в.</p>
<p>
<red>Сла́ва, и ны́не, Богоро́дичен.</red>
</p>
<p>
<red>Таже степе́нна, 1-й антифо́н 4-го гла́са. Проки́мен и Ева́нгелие святи́телю.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Челове́че Бо́жий/ и ве́рный ра́бе, Са́вво,/ Госпо́день муж жела́ний,/ сосу́де избра́нный,/ сто́лпе избра́нный Це́ркве,/ Ца́рствия насле́дниче,/ не премолчи́, вопия́ за ны́ ко Го́споду.</p>
<p>
<red>Кано́н пе́рвый свято́му Са́вве, глас 1.</red>
</p>
<p>
<red>Песнь 1</red>
</p>
<p>
<red>Ирмо́с: </red>Твоя́ победи́тельная десни́ца/ боголе́пно в кре́пости просла́вися:/ та́ бо, Безсме́ртне,/ я́ко всемогу́щая, проти́вный сотре́,/ изра́ильтяном путь глубины́ новосоде́лавшая.</p>
<p>Па́стыря Христо́вых ове́ц и наста́вника спасе́ния ве́рных уче́ний,/ чудесы́ возсия́вшаго нам, Све́та Боже́ственнаго благода́ти,/ святи́теля Са́вву досто́йно почти́м.</p>
<p>Я́ко фи́никс, в дому́ Госпо́дни дави́дски процве́л еси́ доброде́тельми,/ те́лом и ду́хом весь яви́ся сла́дость,/ Боже́ственной благода́тию пи́щу безсме́ртия, Са́вво, пода́я оте́честву своему́.</p>
<p>Преше́д плотски́й о́блак и доброде́телей на го́ру возше́д,/ самови́дец Боже́ственнаго ра́зума быв,/ яко Моисе́й, на скрижа́лех се́рдца своего́ прие́м зако́н благода́тный, святи́телю Са́вво.</p>
<p>
<red>Богоро́дичен: </red>Чистоты́ сокро́вище, ра́дуйся,/ Е́юже от паде́ния на́шего воста́хом./ Ра́дуйся, сладкоуха́нный кри́не, Влады́чице, ве́рных благоуха́яй,/ кади́ло благово́нное и ми́ро многоце́нное.</p>
<p>
<red>Ин кано́н, глас 6.</red>
</p>
<p>
<red>Песнь 1</red>
</p>
<p>
<red>Ирмо́с: </red>Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную песнь поим, вопия́ше.</p>
<p>На Престо́ле Небе́сном седя́щаго Бо́га вожделе́л еси́ всем се́рдцем, блаже́нне,/ разуме́ убо блага́я, мирски́х дел убо избеже́,/ па́че ума́ бо яви́ся кро́ток во смире́нии.</p>
<p>Да Своея́ сла́вы вся́ческая исполня́я, Бог и тебе́ возлюби́,/ от пеле́н твои́х, блаже́нне, избра́в тя,/ чистото́ю бо украси́в тя/ и доброде́телию просвети́в,/ и во гро́бе тле́ннем, я́ко Нетле́ннаго, сохрани́.</p>
<p>
<red>Богоро́дичен: </red>Души́ мое́й смерть притека́ет,/ искуше́ния же ненави́дящих, я́ко а́спиды, обыдо́ша погуби́ти мя,/ но Сама́ мя, Богоро́дице, спаси́.</p>
<p>
<red>Песнь 3</red>
</p>
<p>
<red>Ирмо́с: </red>Еди́не, ве́дый челове́ческаго существа́ не́мощь/ и ми́лостивно в не вообра́жен,/ препоя́ши мя с высоты́ си́лою,/ е́же вопи́ти Тебе́, Святы́й,/ одушевле́нный хра́ме неизрече́нный сла́вы Твое́я, Человеколю́бче.</p>
<p>Доброде́телем прия́телище быв/ и церко́вный сосу́д о́цта Бо́гу, святи́телю Са́вво,/ на тебе́ почи́ Дух Пресвяты́й.</p>
<p>Ми́ром Боже́ственным пома́зан Вседе́теля Ду́ха,/ тем и Се́рбский престо́л, о́тче, украси́л еси,/ облагоуха́л еси́ ве́рных ра́зумы доброде́тельми и чудесы́, о́тче Са́вво.</p>
<p>Венча́ется словесы́ твои́ми,/ я́ко ка́мением драгоце́нным, блаже́нне, блаже́нная твоя́ Це́рковь/ и ве́чнует ве́рным, ца́рствующи.</p>
<p>
<red>Богоро́дичен: </red>Ра́дуйся, Две́ре еди́на,/ Е́юже Сло́во про́йде еди́но,/ вереи́ и врата́ а́дова, Влады́чице, рождество́м Твои́м сокруши́вшая./ Ра́дуйся, Боже́ственный вхо́де спаса́емых, Богоневе́сто.</p>
<p>
<red>Ин</red>
</p>
<p>
<red>Ирмо́с: </red>Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</p>
<p>Просте́рл еси́ ру́це ко Вы́шнему в моли́твах бо́дренных/ и собра́л еси́ ча́да твоя́ вку́пе соедине́нием Ду́ха,/ разуме́ти Ду́ха, крести́вшаго тя, и Бо́га славосло́вити и пе́ти:/ несть свят, ра́зве Тебе́, Го́споди.</p>
<p>Вели́к о́браз благоче́стия на спасе́ние показа́л еси,/ смире́нною бо му́дростию, и ми́лостынями, и уче́нием всех воздвига́я пе́ти:/ несть свят, ра́зве Тебе́, Го́споди.</p>
<p>
<red>Богоро́дичен: </red>Яже ми́рови спасе́ние подаю́щи/ Боже́ственным рождество́м Твои́м,/ от бед мя премени́.</p>
<p>
<red>Конда́к, глас 2:</red>
</p>
<p>Струя́ми слез твои́х, Богоно́сне Са́вво,/ це́рковь теле́сную очи́стив,/ слуга́ бысть Святы́я Тро́ицы,/ сохраня́й оте́чество свое́ непобеди́мо,/ тому́ бо ты еси́ утвержде́ние.</p>
<p>
<red>И́кос:</red>
</p>
<p>Уясни́ мой язы́к, Спа́се мой,/ и устне́ мои́ отве́рзи,/ я́ко да возмогу́ досто́йную похвалу́ принести́ сему́ преподо́бному отцу́ отце́м, Са́вве,/ на конце́х век просия́вшему чудесы́,/ его́же труды́ и по́двиги кто сказа́ти от челове́к мо́жет?/ Но, о́тче преблаги́й,/ моли́ся о ста́де свое́м и сохраня́й оте́чество свое́ непобеди́мо,/ тому́ бо ты еси́ утвержде́ние.</p>
<p>
<red>Песнь 4</red>
</p>
<p>
<red>Ирмо́с: </red>Го́ру Тя, благода́тию Бо́жиею приосене́нную,/ прозорли́выма Авваку́м усмотри́в очи́ма,/ из Тебе́ изы́ти Изра́илеву провозглаша́ше Свято́му/ во спасе́ние на́ше и обновле́ние.</p>
<p>Терпе́нием напа́сти известву́я,/ и любо́вию Боже́ственною удобря́яся,/ и ревни́тель Боже́ственных быв,/ искуша́емых те́плый, Са́вво, побо́рник.</p>
<p>Плотска́я взыгра́ния воздержа́нием умертви́в,/ Беспло́тный в телеси́, стра́шен бе́сом яви́ся все́ми делы́ свои́ми.</p>
<p>Небе́сный Госпо́дь на тве́рди ве́ры, я́ко звезду́, тебе́ утверди́,/ светя́ща ми́ру свои́ми уче́нии.</p>
<p>
<red>Богоро́дичен: </red>Тя, испле́тшую ми́рови нерукоплете́нный вене́ц, песносло́вим,/ - ра́дуйся, - Тебе́, Де́во, зову́ще:/ храни́лище всех, и огражде́ние, и утвержде́ние, и свяще́нное прибе́жище.</p>
<p>
<red>Ин</red>
</p>
<p>
<red>Ирмо́с: </red>Христо́с моя́ си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи,/ от смы́сла чи́ста о Го́споде пра́зднующи.</p>
<p>Глаго́лом Бо́жиим вразуми́вся/ и себе́ Бо́гови предложи́в,/ оста́вль оте́чество свое́, и пости́же на Святу́ю Го́ру,/ доброде́телию же вы́ше превзы́де.</p>
<p>Преше́д от небытия́ в бытие́ и от земны́х в Небе́сная,/ плотска́я же взыгра́ния и скве́рны плотски́я Бо́жией любо́вию покори́л еси́.</p>
<p>
<red>Богоро́дичен: </red>От вели́ких и разли́чных прегреше́ний же и напа́стей всегда́ спаса́еши мя,/ темже я́ко ро́ждшую Тя Го́спода молю́/ и к Тебе́ прибега́ю, непобеди́мей по́мощи скорбя́щим:/ от бед изведи́ мольба́ми Твои́ми.</p>
<p>
<red>Песнь 5</red>
</p>
<p>
<red>Ирмо́с</red>: Просвети́вый сия́нием/ прише́ствия Твоего́, Христе́,/ и освети́вый Кресто́м Твои́м ми́ра концы́,/ сердца́ просвети́ све́том Твоего́ Богоразу́мия/ правосла́вно пою́щих Тя.</p>
<p>Му́дрый святи́тель, па́стырь святы́й и благи́й/ и свети́льник Це́ркве яви́лся еси́,/ свяще́нный о́тче Са́вво, Бо́гу служа́/ и лю́ди оте́чества просвеща́я све́том своего́ Богоразу́мия.</p>
<p>В Боже́ственную твою́ па́мять святи́телей собо́р, о́тче, ра́дуется/ и ве́рных ли́ки со Безпло́тными веселя́тся,/ пита́ется <red>Днесь</red> духо́вно Це́рковь словесы́ твои́ми, о́тче Са́вво.</p>
<p>Вдови́цам помо́щник, оте́ц си́рым,/ засту́пник скорбя́щим, побо́рник бе́дным был еси́ лю́дем Бо́жиим, священному́чениче Са́вво,/ тем с ве́рою блажи́м тя.</p>
<p>
<red>Богоро́дичен: </red>Простра́нное селе́ние Сло́ва, ра́дуйся, Пречи́стая,/ Сосу́де, Боже́ственный Би́сер произве́дшая./ Ра́дуйся, всечу́дное всех к Бо́гу примире́ние,/ блажа́щих Тя, Богоро́дице, всегда́.</p>
<p>
<red>Ин</red>
</p>
<p>
<red>Ирмо́с: </red>Бо́жиим све́том Твои́м, Бла́же,/ у́тренюющих Ти ду́ши любо́вию, озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</p>
<p>Ду́хом духо́вная умно́жив и жела́нием к Бо́гу разже́гся,/ Иса́иино исполня́я прорече́ние, издале́че ше́л еси, Сио́на дости́г,/ и поклони́ся ме́сту, иде́же стоя́ста но́зе Боже́ственне,/ и Гроб Госпо́день облобыза́л еси́ любе́зно.</p>
<p>От Пренепоро́чныя проше́д, Собезнача́льное Сло́во, о́тче,/ плотску́ю оби́тель Себе́ сотвори́ со Отце́м Свои́м в души́ твое́й, свяще́нне,/ ба́ня бо Боже́ственная от пречи́стых твои́х исто́чник, слез твое́ю о́чию,/ во ца́рствии служа́щу ти непреста́нная быва́ше.</p>
<p>
<red>Богорбдичен: </red>Приле́жно Ти припада́ю, моля́ся:/ я́ко Ма́ти Зижди́теля моего́,/ одержа́щих мя бед свободи́.</p>
<p>
<red>Песнь 6</red>
</p>
<p>
<red>Ирмо́с: </red>Обы́де нас после́дняя бе́здна,/ несть избавля́яй,/ вмени́хомся, я́ко о́вцы заколе́ния,/ спаси́ лю́ди Твоя́, Бо́же наш,/ Ты бо кре́пость немощству́ющих и исправле́ние.</p>
<p>Прие́м Сло́ва Спаси́теля, му́дре, тала́нт,/ я́ко уго́дник ве́рный на трапе́зе воздержа́нием умно́жил еси/ и прине́сл еси́ себе́ чи́стою любо́вию Влады́це своему́, святи́телю Са́вво.</p>
<p>Просвети́л еси ри́зу свяще́нную во труде́х свои́х и яви́лся па́стырь слове́сных ове́ц, му́дре,/ и́же па́лицею своего́ уче́ния на па́стбище изгоня́еши Боже́ственное.</p>
<p>Отпуще́н пло́ти до́лжным,/ пра́ведным усну́л еси сном, му́дре святи́телю Са́вво,/ и со А́нгелы Боже́ственныя зари́ насыща́ешися/ и све́тлыми украша́ешися луча́ми.</p>
<p>
<red>Богоро́дичен: </red>Ра́дости вина́,/ облагодати́ наш по́мысл, е́же зва́ти Тебе́:/ ра́дуйся, неопали́мая купино́,/ о́блаче всесве́тлый,/ ве́рныя непреста́нно осеня́ющий.</p>
<p>
<red>Ин</red>
</p>
<p>
<red>Ирмо́с: </red>Жите́йское мо́ре/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой, Многоми́лостиве.</p>
<p>Ца́рствующий все́ми, Бог тя испе́рва возлюби́, свя́те,/ тобо́ю бо ю́ности обузда́ние всем показа́/ и власте́м же покоре́ние, ми́лостыни же рачи́теля,/ си́рым засту́пника те́пла, скорбя́щим утеше́ние.</p>
<p>Ца́рства Бо́жия вожделе́в, блаже́нне Са́вво,/ Сио́на бо дости́гнув, труды́ же и по́ты Сина́йский Горы́ доше́д и Еги́пта вари́в,/ порабоща́юще ра́бскую плоть, и Ду́ху же весь примеси́ся,/ и со Христо́м ца́рствуеши во вся ве́ки.</p>
<p>
<red>Богоро́дичен: </red>Отверзо́шася на мя непра́вды уста́, Влады́чице,/ те́мже мя, я́ко Засту́пница, сих вско́ре свободи́.</p>
<p>
<red>Конда́к, глас 2:</red>
</p>
<p>Избра́нного от пеле́н Христо́вою благода́тию/ и возлю́бленнаго от ю́ности Бо́жиим Ду́хом,/ ю́ностный цвет, Са́вву блаже́ннаго,/ похва́льныя венцы́, ве́рнии, <red>Днесь</red> спле́тше/ и Боже́ственную главу́ его́ венча́юще, воззове́м:/ ра́дуйся, о́тче, Бо́жие жили́ще.</p>
<p>
<red>И́кос:</red>
</p>
<p>А́нгел на земли́ Небе́сным житие́м я́влься,/ благовести́л еси́ всем ра́дость/ и со Беспло́тными ли́ки всех учи́л еси водворя́тися,/ и тя ви́жду, во Небе́сных водворя́ема,/ и, чудя́ся ужа́сно тому́, си́це зову́:/ ра́дуйся, благоче́стия наста́вниче и нече́стия потреби́телю;/ ра́дуйся, Небе́сным сожи́телю и земны́м пра́вило./ Ра́дуйся, ю́ности воздержа́ние и ста́рости подпо́ро;/ ра́дуйся, правове́рным побо́рниче и еретико́в низложи́телю./ Ра́дуйся, святи́телей добро́то и преподо́бным, сла́во;/ ра́дуйся, Небе́сный челове́че и земны́й А́нгеле./ Ра́дуйся, па́стырю Бо́жиих слове́сных ове́ц;/ ра́дуйся, кро́тости о́бразе и безу́мных наказа́телю./ Ра́дуйся, омраче́нных све́те и мона́хов сла́во;/ ра́дуйся, чадолюби́вый о́тче, вся с собо́ю приве́дший Бо́гу./ Ра́дуйся, имже избавля́емся грехо́в;/ ра́дуйся, я́ко тобо́ю Ца́рства Небе́снаго сподо́бихомся.</p>
<p>
<red>Людие: </red>ра́дуйся, о́тче, Бо́жие жили́ще.</p>
<p>
<red>Песнь 7</red>
</p>
<p>
<red>Ирмо́с: </red>Тебе́, у́мную, Богоро́дице, пещь,/ разсмотря́ем, ве́рнии,/ я́коже бо о́троки спасе́ три Превозноси́мый,/ мир обнови́, во чре́ве Твое́м всеце́л,/ хва́льный отце́в Бог и препросла́влен.</p>
<p>Благоче́стием житие́ соверши́в, святи́телю Са́вво,/ от земли́ на Небеса́ преста́вился еси́/ и со А́нгелы Бо́гу слу́жиши непреста́нно,/ те́мже к нам, с ве́рою пою́щим тя, прииди́ ду́хом,/ просвеща́я нам у́мное о́ко.</p>
<p>Честно́му о́бразу твоему́ покланя́ющихся, святи́телю честны́й Са́вво,/ па́мять твою́ сла́вящих и честну́ю ра́ку твои́х моще́й,/ от напа́сти и бед свободи моли́твами, Са́вво, к Бо́гу твои́ми.</p>
<p>Достодо́лжно чтим па́мять твою́, уго́дниче Христо́в,/ ра́це покланя́ющеся Боже́ственных моще́й твои́х,/ наслажда́ющеся слове́с твои́х, я́коже и чуде́с, преподо́бне.</p>
<p>
<red>Богоро́дичен: </red>Мо́лим, раби́ Твои́, и приклоня́ем коле́но се́рдца на́шего:/ приклони́ у́хо Твое́, Чи́стая,/ и спаси́ скорбьми́ погружа́емый при́сно,/ и соблюди́ от вся́каго вра́жия плене́ния Твой град, Богоро́дице.</p>
<p>
<red>Ин</red>
</p>
<p>
<red>Ирмо́с</red>: Росода́тельну убо пещь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:/ благослове́н еси́, Бо́же оте́ц на́ших.</p>
<p>Бога́тство ми́ра и всю сла́ву красоты́, о́тче, оста́вил еси́ сла́вы ра́ди Боже́ственныя и присносу́щия/ и научи́л еси́ вся пе́ти:/ Изба́вителю Бо́же, благослове́н еси́.</p>
<p>Еди́на благода́ть Отца́, Сы́на же и Ду́ха,/ изво́льшая тя, святи́теля и по́стника/ и со апо́столы причте́ннаго, любо́вию вопию́щим:/ Избави́телю Бо́же, благослове́н еси́.</p>
<p>
<red>Богоро́дичен: </red>Предста́тельством Твои́м избавля́емся бед и скорбе́й/ и обрета́ем бога́тство ве́лие неистоща́емое.</p>
<p>
<red>Песнь 8</red>
</p>
<p>
<red>Ирмо́с: </red>В пещи́ о́троцы Изра́илевы,/ я́коже в горни́ле,/ добро́тою благоче́стия чисте́е зла́та блеща́хуся, глаго́люще:/ благослови́те, вся дела́ Госпо́дня, Го́спода,/ по́йте и превозноси́те во вся ве́ки.</p>
<p>Успил еси́ стра́сти и жите́йский во́лны/ Боже́ственными восхожде́нии и неосла́бными очище́ниями,/ тем в Невече́рнем све́те успе́нием возсия́л еси́.</p>
<p>Благоуха́ют дела́ твои́х трудо́в,/ блиста́ют уче́ний твои́х словеса́,/ чудотворе́ния всю́ду оглаша́ют,/ уго́дниче Са́вво, Христо́в священноучениче́.</p>
<p>Я́звы Христо́вы поне́с, Са́вво, душе́ю,/ пло́тию свое́ю о́бщник бысть му́дрых апо́стол,/ тем чтим тя, ве́рнии, я́ко святи́теля.</p>
<p>
<red>Богоро́дичен: </red>Ми́ру ро́ждшая Спасе́ние,/ Имже от земли́ на высоту́ взя́ти бы́хом./ Ра́дуйся, Всеблагослове́нная, покро́ве и держа́во, стено́ и утвержде́ние пою́щим, Чи́стая:/ Го́спода по́йте, дела́,/ и превозноси́те во вся ве́ки.</p>
<p>
<red>Ин</red>
</p>
<p>
<red>Ирмо́с: </red>Из пла́мене преподо́бным ро́су источи́л еси/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти./ Тя превозно́сим во вся ве́ки.</p>
<p>Избавле́ние Христо́с дав тя и оте́честву яви́в тя свяще́нника,/ ста́до бо честно́ю кро́вию искупи́в, даст тя па́стыря, просвеща́ти, и учи́ти, и пе́ти:/ де́ти, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>О, пресла́вных даро́в, имиже просла́ви тя в ми́ре Бог,/ житие́ бо благоче́стно твое́ в ми́ре показа́в, смерть же, я́ко свята́го, честну́,/ житие́ же на Небеси́ ди́вно и препросла́вленно, и вопи́ти же всех научи́:/ де́ти, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Обнови́в непло́дную ни́ву,/ насе́ял еси семя́н словеса́,/ стори́цею пожа́л еси́ слове́сные кла́сы,/ Богопло́дия де́лателю, <red>Днесь</red> угобзи́вшия, и́же пою́т:/ благослови́те, вся дела́ Госпо́дня, Го́спода.</p>
<p>
<red>Богоро́дичен: </red>И́же нра́вом прельща́емь есмь,/ без отве́та сый, Богоро́дице, зову́:/ вся́ческих мя изба́ви зол.</p>
<p>
<red>Песнь 9</red>
</p>
<p>
<red>Ирмо́с: </red>О́браз чи́стаго рождества́ Твоего́/ огнепали́мая купина́ показа́ неопа́льная;/ и ны́не на нас напа́стей свире́пеющую угаси́ти, мо́лимся, пещь,/ да Тя, Богоро́дице,/ непреста́нно велича́ем.</p>
<p>Ца́рское прозябе́ние,/ святи́тельскую красоту́,/ мона́хом сла́ву и Боголе́пие,/ Се́рбское свети́ло на земли́, Са́вву я́вльшагося вси досто́йно ублажи́м.</p>
<p>Освяти́ся па́мятию твое́ю оте́чество твое́, святи́телю Са́вво,/ и, торжеству́я, зове́т, и моле́бно вопие́т:/ мольбу́ Го́сподеви принеси́ о нас, блаже́нне,/ получи́ти ве́чных благ похваля́ющим ны́не па́мять твою́.</p>
<p>Богоно́снии веселя́тся, преставле́ния своего́ па́мять предлага́я нам,/ о христолю́бцы, прииди́те, свяще́нную объе́млюще его́ ра́ку,/ та́йными кра́снаго пе́ния цветы́ и главы́ своя́ увенча́ем.</p>
<p>
<red>Богоро́дичен: </red>Пощади́, Бо́же, насле́дие Твое́,/ грехи́ на́ша вся пре́зрев ны́не,/ на сие́ име́я моля́щую Тя,/ на земли́ безсе́менно Тебе́ ро́ждшую,/ вели́кия ра́ди ми́лости восхоте́вшаго вообрази́тися, Христе́, в челове́чество.</p>
<p>
<red>Ин</red>
</p>
<p>
<red>Ирмо́с: </red>Бо́га/ челове́ком невозмо́жно ви́дети,/ на Него́же не сме́ют чи́ни а́нгельстии взира́ти./ Тобо́ю же, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными вон Тя ублажа́ем.</p>
<p>Земля́, покры́вшая те́ло твое́ свято́е, всегда́ весели́тся, благоуха́ющи,/ всех стра́нных сла́вно призыва́ющи,/ <red>Аще</red> бо и стра́нно во стра́нных, свя́те, почи́л еси́,/ Влады́ка бо тя, Христо́с, Своему́ стра́нствию сла́вно причте́.</p>
<p>Да ра́дуется Це́рковь, славосло́вящи <red>Днесь</red>,/ и да славосло́вит же Небе́сный круг с не́ю,/ и со пе́сньми, земноро́днии, ны́не да усря́щем преосвяще́нное те́ло,/ ны́не от стра́нных Боже́ственным манове́нием во своя́ си преноси́м, пою́ще:/ Тебе́ велича́ю, Бо́же мой, Иису́се.</p>
<p>
<red>Богоро́дичен: </red>Тя, наде́жду и заступле́ние, тве́рдо стяжа́в, Чи́стая,/ велича́я Тя я́ко Богоро́дицу, песнь ве́рою скончава́ю.</p>
<p>
<red>Свети́лен:</red>
</p>
<p>Святи́теля Христо́ва да восхва́лим,/ па́мять его́ че́стно торжеству́юще,/ сей бо нам предста́ви трапе́зу духо́вную,/ ея́же насыща́яся и Ду́хом наслажде́ни,/ Боже́ственно Светода́вца прославляем.</p>
<p>
<red>Сла́ва, и ны́не, Богоро́дичен:</red>
</p>
<p>О святы́й, всесве́тлый день сей све́тлаго Са́ввы,/ моли́твами того́ и Богоро́дицы, мо́лим Тя, Человеколю́бче Ще́дрый,/ мир пода́ждь нам, ве́рою Тебе́ сла́вящих.</p>
<p>
<red>На хвали́тех стихи́ры, глас 1:</red>
</p>
<p>Влады́чества престо́л украша́я доброде́тельми,/ Ду́хом Бо́жиим святи́тельский престо́л прия́т,/ тем ве́рный смотри́тель/ благода́ти в обо́ю, святи́телю Са́вво, быв,/ сугу́б вене́ц прия́л еси́.</p>
<p>Воздержа́нием, и боле́зньми, и беда́ми мно́гими,/ и моли́твами непреста́нными/ ду́шу и те́ло очи́стив,/ Богому́дре святи́телю Са́вво,/ тем сосу́д избра́нный Бо́гу на́шему бысть/ и яви́ся апо́стол, а́бие яви́вся,/ прия́л еси́ дарова́ния.</p>
<p>Глас Ева́нгелия Христо́ва послу́шав/ и Того́ пре́жде возлюби́в,/ Богоно́сне о́тче наш Са́вво,/ чи́стым житие́м пожи́в, превозлюби́в ча́да своя́,/ не о су́щем бо то́кмо пе́клся еси́,/ но и реча́ми и де́лы на Не́бо возводя́ ны,/ душеспа́сныя кни́ги оста́вив нам и доброде́тельный зако́ны,/ и́же любо́вию собра́вшеся, ча́да твоя́, сво́йственно взыва́ем:/ не пре́зри, <red>ихже</red> возлюби́л еси,/ <red>ихже</red> о Христе́ уче́нием породи́л еси,/ зало́гом и́мамы твоя́ обеща́ния,/ а́ще и разлучи́ся от нас, па́стырю до́брый,/ дерзнове́нию от Го́спода и наде́жд не погреши́л еси./ Отдаждь до́лги, еди́ного по еди́ному прие́мля/ и принося́ ко Христу́ моли́твами твои́ми.</p>
<p>
<red>Сла́ва, глас 8:</red>
</p>
<p>Ца́рское свяще́ние,/ во святи́тельскую оде́жду обо́лкся, преподо́бне,/ и на земли́ послужи́л еси́ во пло́ти, я́ко Безпло́тен,/ и Тро́ице ны́не предстои́ши,/ со Безпло́тными ли́ки веселя́ся и вопия́:/ Трисвята́я Еди́нице Трисоста́вная,/ спаси́ лю́ди Своя́, всегда́ согреша́ющия Тебе́,/ Свое́ю бла́гостию.</p>
<p>
<red>И ны́не, Богоро́дичен.</red>
</p>
</section>
