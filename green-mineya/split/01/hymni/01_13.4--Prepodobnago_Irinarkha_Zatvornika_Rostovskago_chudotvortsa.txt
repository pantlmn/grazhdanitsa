<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Ирина́рха Затво́рника, Росто́вскаго чудотво́рца</p>
</title><p>
<red>На мало́й вече́рни</red>
</p>
<p>На Го́споди, воззвах: <red>стихи́ры на 4, глас 1:</red>
</p>
<p>Ка́ко тя по достоя́нию ублажи́м,/ преподо́бне о́тче Ирина́рше,/ или́ ки́ими пе́сньми хвале́бными почти́м/ мно́гия и вели́кия по́двиги твоя́,/ страстоте́рпче Христо́в долготерпели́ве/ и преподо́бных похвало́,/ чудесы́ мно́гими от Христа́ просла́вленный?</p>
<p>О́тче Ирина́рше,/ ты, о спасе́нии души́ подвиза́лся,/ не дал еси́ сна очесе́м твои́м,/ ни ве́ждома дрема́ния,/ но, моля́ся, исхо́д твой от земны́х вы́ну помышля́л еси́/ и вся́кое плотоуго́дие отве́ргл еси́,/ те́ло свое́ желе́зными у́жами томя́/ и ра́нами ураня́я плещи́ твоя́,/ да Ца́рствия Небе́снаго досто́ин яви́шися,/ е́же улучи́в благода́тию Христо́вою,/ помина́й нас, любо́вию чту́щих тя.</p>
<p>Оби́тели твоея́ кра́сное прозябе́ние,/ о́тче Ирина́рше,/ плоды́ чуде́с приноси́ши в ней непреста́нно/ и, я́ко кедр высокове́рхий,/ к Небеси́ путь нам указу́еши, преподо́бне,/ да, о́бразом жития́ твоего́ наставля́еми,/ избе́гнем пле́на грехо́внаго/ и обря́щем простра́нство Ца́рствия Небе́снаго.</p>
<p>
<red>Сла́ва, глас 6:</red>
</p>
<p>Преподо́бне о́тче Ирина́рше,/ ты от млады́х лет Еди́наго Христа́ возлюби́л еси́/ и, крест свой взем,/ Тому́ усе́рдно после́довал еси́,/ злострада́нии мно́гими му́чеником подо́бяся/ и невече́рнюю сла́ву Ца́рствия Его́ Небе́снаго/ во уме́ преднося́,/ те́мже тя, я́ко Богоно́сца, ублажа́ем.</p>
<p>
<red>И ны́не, пра́здника.</red>
</p>
<p>
<red>На стихо́вне, глас 2:</red>
</p>
<p>Дом о́тчий оста́вив, блаже́нне Ирина́рше,/ во оби́тели страстоте́рпцев Христо́вых/ до́брый и́нок показа́лся еси́/ и, до́бре о спасе́нии душе́внем подвиза́вся,/ со все́ми му́ченики во Ца́рствии Небе́снем прославля́ешися.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Дом те́сен име́л еси́, преподо́бне о́тче,/ и во убо́зем жили́ще многоле́тне обита́л еси́,/ и в затво́ре у́жем желе́зным прикова́вся,/ вери́ги ле́е тя́жкия на те́ле твое́м нося́,/ те́мже и получи́л еси́ воздая́ние Небе́сное.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Дом Бо́жия благода́ти/ душа́ твоя́ бысть, преподо́бне,/ злострада́ньми от скве́рны грехо́вныя очище́нная,/ и те́ло твое́ многотерпели́вое/ яви́я исцеле́ний исто́чник си́лою Христо́вою.</p>
<p>
<red>Сла́ва, глас 8:</red>
</p>
<p>Кто изрещи́ возмо́жет твоя́ по́двиги,/ терпе́ние же и злострада́ние,/ о́тче наш Ирина́рше, преподо́бне?/ Вои́стинну позо́р<a type="note" xlink:href="#note45">45</a> ди́вен А́нгелом и челове́ком был еси́./ Те́мже со А́нгелы ны́не ра́дуешися/ и, дерзнове́ние ко Го́споду прие́м,/ мо́лишися те́пле о душа́х на́ших.</p>
<p>
<red>И ны́не, пра́здника.</red>
</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>Сла́ва, и ны́не, пра́здника.</red>
</p>
<p>
<red>На вели́цей вече́рни</red>
</p>
<p>Блаже́н муж: На Го́споди, воззвах: <red>стихи́ры на 8, пра́здника 3 и преподо́бнаго 5, глас 8:</red>
</p>
<p>Ра́дуйтеся, правосла́вных собо́ри!/ В стране́ Росто́встей подви́жник чу́ден возсия́,/ путе́м у́зким ше́ствовавый к Сио́ну Го́рнему,/ Ирина́рх затво́рник и веригоно́сец,/ у́зы Христо́вы вы́ну помина́яй,/ у́зами желе́зными любве́ ра́ди Христо́вы себе́ связа́вый,/ к нему́же, вопию́ще, рцем:/ уго́дниче Спа́сов, помоли́ся ко Го́споду,/ да спасе́т ду́ши на́ша, я́ко Милосе́рд.</p>
<p>О, пресла́внаго зра́ка!/ Нов подви́жник благоче́стия в Росто́ве яви́ся,/ Ирина́рх, у́зник Христо́в,/ его́же терпе́нию чудя́щеся,/ того́ па́мять моли́твенно почита́ем/ и целе́бную си́лу от него́ прие́млем, зову́ще и глаго́люще:/ уго́дниче Спа́сов,/ помоли́ся к просла́вльшему тя Го́споду/ дарова́ти нам мир и ве́лию ми́лость.</p>
<p>О, пресла́внаго чудесе́!/ Ка́ко ты, о́тче Ирина́рше,/ в бре́нней пло́ти А́нгелы безпло́тныя удиви́л еси́/ и, челове́к быв пе́рстен,/ а́ки вне те́ла, злострада́ния му́жески переноси́л еси́ во́льно?/ Моли́ся, о́тче преподо́бне,/ о нас, чту́щих тя, ко Го́споду,/ да дару́ет нам, гре́шным, покая́ние,/ мир и ве́лию ми́лость.</p>
<p>
<red>Сла́ва, глас 6:</red>
</p>
<p>Егда́ услы́шал еси́, о́тче,/ глас Боже́ственный от ико́ны распя́тия Христо́ва,/ в затво́ре сраспина́тися Христу́ тебе́ повелева́ющ,/ а́бие в хра́мине те́сней себе́ затвори́л еси́/ и, у́жем желе́зным в ней прикова́вся,/ многоле́тне, в посте́ и моли́тве, подвиза́лся еси́,/ да Христу́ Бо́гу благоуго́ден яви́шися,/ Ему́же помоли́ся, преподо́бне,/ да не лиши́т и нас насле́дия Небе́снаго.</p>
<p>
<red>И ны́не, пра́здника.</red>
</p>
<p>
<red>Вход. Проки́мен дне. И чте́ния три преподо́бническая (зри страни́цы 373 </red>
<red>-</red>
<red> 374).</red>
</p>
<p>
<red>На ли́тий стихи́ры, глас 2:</red>
</p>
<p>Егда́ открове́нием Боже́ственным,/ о́тче Ирина́рше,/ повеле́ние прия́л еси́,/ е́же в затво́ре Го́сподеви порабо́тати,/ вспять ника́коже озира́тися дерзну́л еси́,/ сего́ ра́ди от Го́спода вене́ц сла́вы прия́л еси́, преподо́бне,/ Ему́же помоли́ся,/ да спасе́т и просвети́т ду́ши на́ша.</p>
<p>Егда иноплеме́нная рать на́йде на оби́тель твою́, преподо́бне,/ ты ля́хов не устраши́лся еси́,/ но прозорли́во тем провозвести́л еси́,/ я́ко во оте́чество свое́ возврати́тися не и́мут./ Та́ко тя Христо́с му́жеством и си́лою духо́вною просла́ви,/ Ему́же помоли́ся, преподо́бне,/ да спасе́т и просвети́т ду́ши на́ша.</p>
<p>
<red>Сла́ва, глас 6:</red>
</p>
<p>Прииди́те, и́ноков ли́цы и по́стников собо́р,/ пе́сньми духо́вными добраго и́нока и по́стника почти́м,/ преподо́бнаго отца́ на́шего Ирина́рха,/ свети́льника Росто́ву и всея́ Росси́и удобре́ние,/ нов о́браз по́двига духо́внаго нам показа́вшаго,/ у́зника добропроизво́льна бы́вшаго,/ чуде́с благода́тию ны́не сия́юща./ Его́ всечестну́ю па́мять ны́не ублажа́ем,/ мо́лится бо Христу́ Бо́гу/ дарова́ти ми́ру мир и ду́шам на́шим ве́лию ми́лость.</p>
<p>
<red>И ны́не, пра́здника.</red>
</p>
<p>
<red>На стихо́вне стихи́ры, глас 1:</red>
</p>
<p>Преподо́бне о́тче Ирина́рше,/ во всю страну́ Росси́йскую изы́де сла́ва по́двиг твои́х./ Кто не удиви́тся терпе́нию твоему́/ и му́жеству души́ твоея́,/ я́ко многоле́тне в затво́ре подвиза́лся еси́/ и, у́зник быв добропроизво́лен,/ мно́ги ско́рби, гоне́ния и боле́зни претерпе́л еси́ незло́биво,/ я́ко а́гнец кро́ткий, не пререка́я гони́телем твои́м?/ Те́мже, ны́не прие́м возме́здие Небе́сное от Христа́ Бо́га,/ моли́ся Ему́, поми́ловати ду́ши на́ша.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Преподо́бне о́тче Ирина́рше,/ ты, крест Христо́в на ра́мо твое́ взем,/ по́двиги мно́гими те́ло свое́ сокруши́л еси́/ и тем тяготы́ плотски́я избе́гл еси́,/ безстра́стие благода́тное улучи́в./ Те́мже сосу́д чист Ду́ха Свята́го яви́лся еси́,/ Его́же де́йствием мно́ги чудеса́ соверша́я,/ моли́ся вы́ну ко Го́споду, преподо́бне,/ поми́ловати ду́ши на́ша.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Преподо́бне о́тче Ирина́рше,/ све́тлая твоя́ па́мять/ освяща́ет на́ша ду́ши благоуха́нием доброде́телей,/ всем явля́ющи,/ и́миже Бо́гу угоди́л еси́/ и чудотво́рец изря́ден яви́лся еси́,/ дара́ми Ду́ха Свята́го сия́яй./ И ны́не, о́тче, твои́ми моли́твами нас озари́/ и моли́ся ко Го́споду, тя просла́вльшему,/ да спасе́т ду́ши на́ша.</p>
<p>
<red>Сла́ва, глас 8:</red>
</p>
<p>По́стника Госпо́дня, у́зника Христо́ва,/ затво́рника благоумиле́ннаго/ и чудотво́рца пресла́внаго,/ Ирина́рха преподо́бнаго/ пе́сньми духо́вными, бра́тие, почти́м/ и моле́бно к нему́ возопии́м:/ А́нгелов подо́бниче и челове́ков наста́вниче,/ научи́ ны ходи́ти путе́м Богоуго́дных исправле́ний твои́х/ и моли́твами твои́ми изба́ви ны осужде́ния ве́чнаго.</p>
<p>
<red>И ны́не, пра́здника.</red>
</p>
<p>
<red>На благослове́нии хле́бов тропа́рь преподо́бнаго, два́жды, та́же пра́здника: Во Иорда́не:</red>
</p>
<p>
<red>Тропа́рь преподо́бнаго, глас 4:</red>
</p>
<p>Я́ко му́ченика добропроизво́льна/ и преподо́бных удобре́ние,/ звезду́ Росто́вскую,/ в затво́ре, у́зах и вери́гах Го́сподеви благоугоди́вшаго/ и чуде́с благода́ть от Него́ прие́мшаго,/ Ирина́рха преди́внаго пе́сньми хвале́бными почти́м/ и, к нему́ припа́дающе, уми́льно глаго́лем:/ о́тче преподо́бне, мо́ли Христа́ Бо́га/ спасти́ся ду́шам на́шим.</p>
<p>
<red>На у́трени</red>
</p>
<p>На Бог Госпо́дь: <red>тропа́рь пра́зднику, два́жды.</red> Сла́ва<red>, свято́му.</red> И ны́не<red>, пра́здника.</red>
</p>
<p>
<red>По 1-м стихосло́вии седа́лен, глас 4:</red>
</p>
<p>Зва́нию Госпо́дню после́довав, о́тче,/ в затво́ре неисхо́дно подвиза́лся еси́,/ плоть твою́ изнуря́я посто́м,/ вери́гами желе́зными и ра́нами во́льными,/ я́же налага́л еси́ на плещи́ твоя́, Ирина́рше преблаже́нне,/ оби́тели твоея́ похвало́ и моли́твенниче о душа́х на́ших.</p>
<p>
<red>Сла́ва и ны́не, пра́здника.</red>
</p>
<p>
<red>По 2-м стихосло́вии седа́лен, глас 7:</red>
</p>
<p>Крест Христо́в на ра́мо твое́ взем, Ирина́рше, о́тче наш,/ кня́зю Дими́трию крест честны́й в побе́ду на супоста́ты в дал еси́/ и тому́ я́ве проре́кл еси́ си́лою Христа́ Бо́га враги́ покори́ти,/ те́мже и ны́не в Небе́сных черто́зех прославля́ешися/ и мо́лишися о душа́х на́ших.</p>
<p>
<red>Сла́ва, и ны́не, пра́здника.</red>
</p>
<p>
<red>По полиеле́е седа́лен, глас 4:</red>
</p>
<p>Егда узре́ тя нача́льник ра́ти иноплеме́нный, Ирина́рше преподо́бне,/ удиви́ся терпе́нию твоему́ и ничи́мже оскорби́ оби́тель твою́,/ но я́ко уго́дника Бо́жия тя почита́л есть,/ ему́же и́стину, не обину́яся, глаго́лал еси́ небоя́зненно,/ и сбы́стся над ним сло́во твое́,/ я́ко проро́ка вои́стинну и моли́твенника о ду́шах на́ших.</p>
<p>
<red>Сла́ва, и ны́не, пра́здника.</red>
</p>
<p>
<red>Степе́нна, 1-й антифо́н, 4-го гла́са. Проки́мен, глас 4:</red> Честна́ пред Го́сподем/ смерть преподо́бных Его́. <red>Стих:</red> Что возда́м Го́сподеви о всех, я́же воздаде́ ми? Вся́кое дыха́ние: <red>Ева́нгелие от Матфе́я, зача́ло 43.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Богоно́се о́тче Ирина́рше,/ ты Бо́гу соверше́нно угоди́л еси́ в житии́ време́ннем/ и ны́не наве́ки с Ним в ве́чном животе́ соедини́лся еси́,/ пресве́тлое лице́ Влады́ки Христа́ созерца́я,/ Ему́же помоли́ся, преподо́бне,/ о всех, ве́рою почита́ющих па́мять твою́.</p>
<p>
<red>Кано́н пра́здника втора́го творца́ и преподо́бнаго на 8, глас 8. Кано́н преподо́бнаго.</red>
</p>
<p>
<red>Песнь 1</red>
</p>
<p>
<red>Ирмо́с:</red> Мо́ре огусти́л еси́,/ погрузи́вый со ору́жием го́рдаго фарао́на,/ и лю́ди спасл еси́ немо́кренно, Го́споди,/ и вве́л еси́ я в Го́ру Святы́ни, вопию́щия:/ пои́м Тебе́, Бо́гу на́шему, песнь побе́дную, я́ко просла́вися.</p>
<p>Мо́ря стра́стнаго пучи́ну преше́л еси́ безвре́дно, преподо́бне о́тче,/ и под зна́менем креста́ Христо́ва кре́пко ра́товал еси́,/ терпе́нием и смире́нием неви́димый враги́ побежда́я./ Те́мже чуде́с благода́тию от Го́спода просла́вился еси́ преди́вно.</p>
<p>Мо́рю преде́л положи́вый,/ Госпо́дь яви́ тя ди́вна в терпе́нии и злострада́нии, Ирина́рше блаже́нне,/ по́двигом бо но́вым себе́ вдал еси́,/ любве́ ра́ди Христо́вы плоть твою́ затво́ром и у́зами желе́зными изнуря́я,/ в ни́хже дара́ми духо́вными просла́вился еси́, пречу́дне.</p>
<p>Мо́ря жите́йскаго треволне́ние не погрузи́ корабля́ твоего́ душе́внаго, Ирина́рше Богому́дре,/ ве́янием бо Ду́ха Бо́жия управля́ем, в ти́хое приста́нище вшел еси́/ и мно́гими благода́тными дара́ми просла́вился еси́.</p>
<p>
<red>Богоро́дичен:</red> Ту́чи слез испроси́ нам, Влады́чице Преблага́я,/ и те́ми угаси́ пещь страсте́й на́ших,/ да спасе́ние ве́чное полу́чим Твои́м предста́тельством/ и воспои́м Христу́ побе́дную песнь, я́ко просла́вися.</p>
<p>
<red>Песнь 3</red>
</p>
<p>
<red>Ирмо́с:</red> Утверди́ся се́рдце мое́ во Го́споде,/ вознесе́ся рог мой в Бо́зе мое́м,/ разшири́шася на враги́ моя́ уста́ моя́,/ возвесели́хся о спасе́нии Твое́м.</p>
<p>Утверди́л еси́ на ка́мени терпе́ния се́рдце твое́, преподо́бне о́тче,/ и, а́ки безпло́тен, вся́кий ско́рби, гоне́ния же и злострада́ния безро́потно претерпева́л еси́,/ на Подвигополо́жника Христа́ Бо́га очи́ма ве́ры взира́я./ Те́мже и о спасе́нии свое́м возвесели́лся еси́ Того́ Боже́ственною благода́тию.</p>
<p>Утвержде́нный открове́ньми Небе́сными,/ в затво́ре многоле́тне пребы́л еси́, Ирина́рше блаже́нне,/ у́зами желе́зными связа́в твое́ те́ло,/ ра́ны же тому́ неща́дно возлага́я,/ да ника́коже возмо́жет воста́ти на дух твой,/ во спасе́ние ве́чное тобо́ю управля́емый.</p>
<p>Утвержда́л еси́ прозорли́выми твои́ми словесы́ бли́жний твоя́, о́тче преди́вне,/ к любве́ Христо́вой всех возбужда́я,/ ея́же преиспо́лнен быв, гони́телем твои́м кро́ток и незлоби́в показа́лся еси́,/ о покая́нии тех моля́ Бо́га.</p>
<p>
<red>Богоро́дичен:</red> Утвержде́ние на Тя наде́ющихся, Богоро́дице Де́во,/ не посрами́ упова́ния на́шего, е́же по Бо́зе на Тя возлага́ем,/ но бу́ди нам Защи́тница от нападе́ний вра́жиих,/ да, Тобо́ю помоществу́еми, возвесели́мся о спасе́нии на́шем.</p>
<p>
<red>Конда́к и и́кос пра́здника.</red>
</p>
<p>
<red>Седа́лен, глас 4:</red>
</p>
<p>Ско́рый помо́щник явля́ешися, преподо́бне о́тче Ирина́рше,/ всем, с ве́рою притека́ющим к честно́му твоему́ гро́бу,/ исцеле́ния боля́щим подава́я от него́ си́лою Го́спода сил,/ просла́вльшаго тя чудотворе́ния благода́тию./ Сего́ ра́ди с любо́вию почита́ем святу́ю и всечестну́ю па́мять твою́.</p>
<p>
<red>Сла́ва, и ны́не, пра́здника.</red>
</p>
<p>
<red>Песнь 4</red>
</p>
<p>
<red>Ирмо́с: </red>Проро́к Авваку́м у́мныма очи́ма/ прови́де, Го́споди, прише́ствие Твое́,/ тем и вопия́ше:/ от ю́га прии́дет Бог./ Сла́ва си́ле Твое́й, сла́ва снизхожде́нию Твоему́.</p>
<p>Проро́ком Бо́жиим подо́бяся, о́тче Ирина́рше,/ бу́дущая, я́ко настоя́щая, созерца́л еси́/ и прозорли́во предре́кл еси́ иму́щее бы́ти изгна́ние ля́хов,/ при́сно умоля́я Христа́ о побе́де правосла́вных/ и воспева́я Того́ Боже́ственное снизхожде́ние.</p>
<p>Проро́чески омыва́л еси́ лице́ твое́ слеза́ми/ и питие́ твое́ пла́чем растворя́л еси́, преподо́бне,/ да пла́чем вре́менным пла́ча ве́чнаго избе́гнеши./ Те́мже блаже́нство пла́чущих унасле́довал еси́ на Небесе́х/ и ны́не во Ца́рствии Христа́ Бо́га утеша́ешися,/ воспева́я Того́ Боже́ственное снизхожде́ние.</p>
<p>Проро́ка и царя́ Дави́да песнопе́ния возлюби́ душа́ твоя́, преподо́бне о́тче,/ и́миже Бо́га день и нощь сла́вил еси́,/ и, я́ко пти́ца, осо́бящаяся на зде<a type="note" xlink:href="#note46">46</a>,/ от затво́ра твоего́ уедине́ннаго благоумиле́нно пе́сни хвалы́ и славосло́вия Христу́ Бо́гу воспева́л еси́ при́сно,/ Того́ Боже́ственное снизхожде́ние прославля́я.</p>
<p>
<red>Богоро́дичен:</red> Проро́ческая рече́ния на Тебе́ сбы́шася, Де́во Богоро́дице,/ Ты бо Сло́во Бо́жие нетле́нно воплоти́ла еси́/ и Невмести́маго во утро́бе Твое́й де́вственней вмести́ла еси́./ Те́мже и воспева́ем спаси́тельное Христо́во снизхожде́ние.</p>
<p>
<red>Песнь 5</red>
</p>
<p>
<red>Ирмо́с:</red> Го́споди Бо́же наш, мир даждь нам,/ Го́споди Бо́же наш, стяжи́ ны,/ Го́споди, ра́зве Тебе́, ино́го не ве́мы,/ И́мя Твое́ имену́ем.</p>
<p>Го́спода Бо́га освяти́л еси́ в души́ твое́й, преподо́бне о́тче,/ и, Того́ Боже́ственною любо́вию уязви́в се́рдце твое́,/ яви́лся еси́ ве́рный де́латель за́поведей Христо́вых,/ во смире́нии ду́ха вы́ну пребыва́я/ и в моли́твах непреста́нных призыва́я И́мя Бо́жие спаси́тельное.</p>
<p>Го́спода Бо́га вы́ну зрел еси́ очи́ма души́ твое́й, преподо́бне о́тче,/ и, стра́хом Бо́жиим утвержда́ем, непоколеби́м от искуше́ний вра́жиих пребы́л еси́,/ вся прило́ги диа́вольстии отража́я призыва́нием моли́твенным Боже́ственнаго И́мене Христо́ва.</p>
<p>Госпо́день раб был еси́, Иринарше преблаже́нне,/ вы́ну рабо́тавши Влады́це Христу́ во смире́нии и терпе́нии мно́зе,/ плоть твою́ изнуря́я затво́ром те́сным и вери́гами тя́жкими,/ я́ко вси, зря́щий таково́е твое́ страда́льческое житие́,/ И́мя Христо́во прославля́ху.</p>
<p>
<red>Богоро́дичен:</red> Госпо́дня Ма́ти и Влады́чица всея́ тва́ри яви́лася еси́, Богоро́дице Мари́е, ро́ждши Еди́наго от Тро́ицы, Бо́га Сло́ва./ Его́же моли́, Чи́стая, страсте́й безслове́сных нас изба́вити,/ да в тишине́ безстра́стия се́рдцем и усты́ воспева́ем свято́е И́мя Его́.</p>
<p>
<red>Песнь 6</red>
</p>
<p>
<red>Ирмо́с:</red> Я́ко во́ды морски́я, Человеколю́бче,/ волна́ми жите́йскими обурева́юся./ Те́мже, я́ко Ио́на, та́ко вопи́ю Ти:/ возведи́ от тли живо́т мой, Благоутро́бне Го́споди.</p>
<p>Я́ко ве́рный после́дователь Христа́ Бо́га,/ смире́н и незло́бив был еси́, Ирина́рше преблаже́нне,/ моля́ся вы́ну за враги́ и гони́тели твоя́./ Мо́лим тя, преподо́бне,/ научи́ и нас твоему́ непамятозло́бию/ и ко Христу́ путеводи́ нас моли́твами твои́ми,/ да не поги́бнем в бе́здне грехо́вней.</p>
<p>Я́ко безпло́тен вои́стинну, о́тче,/ вся́кое злострада́ние теле́сное терпе́л еси́ му́жески, утесни́тель быв твоему́ те́лу,/ е́же желе́зными у́зами неосла́бно истни́л еси́,/ да от бе́здны грехо́вныя изы́дет живо́т твой.</p>
<p>Я́ко кре́пкий ратобо́рец, в доспе́хи желе́зный оде́явся, преподо́бне,/ враги́ неви́димый побежда́л еси́/ и, вся искуше́ния диа́вольская отража́я,/ вои́стинну был еси́ столп непоколеби́м благоче́стия и подви́жник соверше́нный о Христе́,/ в не́мже тля грехо́вная ника́коже обре́теся.</p>
<p>
<red>Богоро́дичен:</red> Я́ко вои́стинну прибе́жище непосты́дное христиа́ном,/ щит и покро́в, Ма́ти Бо́жия,/ воспева́ющий Тя бед и скорбе́й свободи́./ Тя бо Еди́ну, благослове́нную в жена́х, немо́лчными пе́сньми хвале́бными ублажа́ем.</p>
<p>
<red>Конда́к, глас 2:</red>
</p>
<p>Волне́ний мно́жество жесто́ким житие́м преходя́,/ изгна́ние, затво́р и у́зы желе́зныя претерпе́л еси́ му́жески, Ирина́рше терпеливоду́шне,/ нам оста́вль о́браз злострада́ния и терпе́ния твоего́,/ озаря́я чуде́с блиста́ньми с ве́рою приходя́щих к честно́му гро́бу твоему́,/ у него́же, я́ко по́честь побе́дную, вери́ги твоя́ тя́жкия ви́дим,/ от ни́хже подае́ши исцеле́ния неду́жным./ Сего́ ра́ди зове́м ти:/ ра́дуйся, Ирина́рше, о́тче преди́вный.</p>
<p>
<red>И́кос:</red>
</p>
<p>А́нгельскими нра́вы себе́ благоукраси́в, Ирина́рше блаже́нне,/ тих, кро́ток и незлоби́в был еси́./ В земно́м житии́ ко враго́м твои́м не вражду́я,/ но при́сно моля́ся за них Бо́гу,/ вои́стинну Небе́сный челове́к показа́лся еси́/ и соверше́нный уго́дник Христо́в,/ Им бо в житии́ и по преставле́нии чудесы́ мно́гими просла́влен был еси́, преподо́бне./ Ты и ны́не то́чиши исцеле́ния от моще́й твои́х,/ к ни́мже с ве́рою и любо́вию притека́юще, вопие́м ти:/ ра́дуйся, Ирина́рше, о́тче преди́вный.</p>
<p>
<red>Песнь 7</red>
</p>
<p>
<red>Ирмо́с:</red> Халде́йская пещь, огне́м распала́емая,/ ороша́шеся Ду́хом, Бо́жиим предстоя́нием,/ о́троцы поя́ху:/ благослове́н еси́, Бо́же оте́ц на́ших.</p>
<p>В пе́щи мно́гих искуше́ний, Ирина́рше блаже́нне,/ терпели́во пребыва́л еси́, не опале́н уны́ния пла́менем,/ и вся прило́ги диа́воли смире́нием и незло́бием души́ твое́й низложи́л еси́, при́сно зовы́й:/ благослове́н еси́, Бо́же оте́ц на́ших.</p>
<p>В пещи́ гоне́ния лю́таго,/ я́ко сребро́ чи́стое, пред лице́м Бо́жиим яви́лся еси́, преподо́бне о́тче,/ сего́ ра́ди А́нгела Бо́жия сподо́бился еси́ зрети, да вы́ну пое́ши:/ благослове́н еси́, Бо́же оте́ц на́ших.</p>
<p>Пещь мно́гих скорбе́й разжже́ ти диа́вол, Ирина́рше терпеливоду́шне,/ неразу́мныя на тя челове́ки воздвиза́я,/ но вся сия́ незло́бием твои́м посрами́л еси́/ и, при́сно моля́ся за них Бо́гу, взыва́л немо́лчно:/ благослове́н еси́, Бо́же оте́ц на́ших.</p>
<p>
<red>Богоро́дичен:</red> В пещи́ халде́йстей та́инство рождества́ Твоего́ проразумева́я, Богоро́дице,/ ро́ждшимся от <red>Тебе</red>́ Искупи́телем спасе́ние обрето́хом/ и, подо́бно о́троком Богосло́вцем, Сы́ну Твоему́ и Го́споду благода́рно зове́м:/ благослове́н еси́, Бо́же оте́ц на́ших.</p>
<p>
<red>Песнь 8</red>
</p>
<p>
<red>Ирмо́с:</red> А́нгели и Небеса́,/ на Престо́ле Сла́вы Седя́щаго/ и я́ко Бо́га непреста́нно Сла́вимаго,/ благослови́те, по́йте/ и превозноси́те Его́ во ве́ки.</p>
<p>А́нгела тя во пло́ти и челове́ка Небе́снаго ви́дев,/ воево́да ра́ти иноплеме́нныя ублажи́ терпе́ние твое́ и му́жество души́ твоея́, о́тче преподо́бне, глаго́ля,/ я́ко такова́го отца́ никогда́же ви́де,/ и та́ко просла́ви Бо́га, препе́таго и превозноси́маго во, ве́ки.</p>
<p>А́нгелы собесе́дники име́л еси́, преподо́бне о́тче,/ и, те́ми укрепля́ем, гоне́ние лю́тое претерпе́л еси́ му́жески,/ гони́телем же твои́м благотвори́ти тща́лся еси́,/ при́сно моля́ся за них Бо́гу, препе́тому и превозноси́мому во ве́ки.</p>
<p>А́нгелов Творе́ц, Христо́с Госпо́дь, обетова́ния Своя́ на тебе́ испо́лни, Ирина́рше, о́тче наш,/ и я́ко претерпе́вшему до конца́ вся́кое злострада́ние/ прозорли́вства и чудотворе́ния дарова́ тебе́ благода́ть,/ е́юже зело́ просла́вил еси́ на земли́ Бо́га, препе́таго и превозноси́маго во ве́ки.</p>
<p>
<red>Богоро́дичен:</red> А́нгельское целова́ние прино́сим Ти с любо́вию, Богоро́дице Чи́стая, глаго́ля:/ ра́дуйся, Благода́тная, Госпо́дь с Тобо́ю./ Ты же ра́дости Небе́сныя сподо́би по до́лгу Тя ублажа́ющия/ и от <red>Тебе</red>́ ро́ждшагося сла́вящия Бога́ препе́таго и превозноси́маго во ве́ки.</p>
<p>
<red>Песнь 9</red>
</p>
<p>
<red>Ирмо́с:</red> Чу́жде ма́терем де́вство,/ и стра́нно де́вам деторожде́ние:/ на Тебе́, Богоро́дице,/ обо́я устро́ишася./ Тем Тя, вся племена́ земна́я,/ непреста́нно велича́ем.</p>
<p>Чужд был еси́ вся́каго лука́вства, о́тче, и толи́ко кро́ток и незло́бив,/ я́ко диви́тися ученико́м твои́м, ви́дящим тя, среди́ люта́го гоне́ния ми́рно пребывшаго ду́хом/ и гони́тели твоя́, я́ко благотворцы́, почита́вшаго,/ на ни́хже не гне́вался еси́,/ но при́сно велича́л еси́ Христа́ Жизнода́вца.</p>
<p>Чужезе́мцы ля́хи, зря́ще по́двиги твоя́ вели́кия, преподо́бне о́тче, умили́шася/ и, я́ко уго́дника Бо́жия, тя почита́ху,/ тебе́ ра́ди не расхища́я оби́тели твое́й святы́я./ Ты же им небоя́зненно пра́вду Бо́жию веща́л еси́,/ при́сно велича́я Христа́ Жизнода́вца.</p>
<p>Чужд поко́я в затво́ре твое́м был еси́, о́тче Ирина́рше,/ рука́ма твои́ма оде́жды сшива́я и и́ми ни́щия одева́я,/ и во усте́х моли́тву Иису́сову непреста́нно име́л еси́,/ се́рдцем и усты́ твои́ми немо́лчно велича́я Христа́ Жизнода́вца.</p>
<p>
<red>Богоро́дичен:</red> Чу́ждых искуше́ний вра́жеских я́ви ны, Влады́чице,/ и в час кончи́ны на́шея ускори́ к нам на по́мощь,/ прие́м сомоли́твенника Твоего́ за ны, преподо́бнаго Ирина́рха,/ умоли́ же Сы́на Твоего́ и Го́спода изба́вити ду́ши на́ша от наси́лия вра́жия,/ да, спасе́ннии Тобо́ю, ра́достно Тя велича́ем.</p>
<p>
<red>Свети́лен:</red>
</p>
<p>Процве́л еси́, я́ко крин се́льный, во удо́лиях смире́ния и терпе́ния, преподо́бне о́тче,/ и плода́ми трудо́в твои́х услажда́еши ду́ши на́ша,/ исцеле́ния подава́я от честна́го твоего́ гро́ба/ всем, с ве́рою и любо́вию к тебе́ притека́ющим.</p>
<p>
<red>Сла́ва, и ны́не, пра́здника.</red>
</p>
<p>
<red>На хвали́тех стихи́ры на 4, глас 5:</red>
</p>
<p>Ра́дуйся, преподо́бне о́тче Ирина́рше,/ звездо́ Росто́вская,/ чуде́с сия́ньми всю зе́млю Ру́сскую озари́вшая./ Ра́дуйся, у́зниче Христо́в и страстоте́рпче во́льный,/ от десни́цы Всевы́шняго увенча́нный./ Ра́дуйся, ско́рый помо́щниче всех,/ в моли́тве тя призыва́ющих./ Потщи́ся по́мощи и нам, сла́вящим тя,/ и да́нною ти от Го́спода благода́тию/ неду́ги на́ша душе́вныя и теле́сныя исцели́,/ прося́ дарова́ти нам ве́лию ми́лость.</p>
<p>Ра́дуйся, по́стниче Госпо́день,/ затво́рниче терпеливоду́шне и моли́твенниче Богоприя́тне!/ Ра́дуйся, наста́вниче, Богому́дрия Небе́снаго преиспо́лненный,/ всех к Богоугожде́нию и́стинному наставля́яй./ Наста́ви и нас, о́тче, ходи́ти путе́м Богоуго́дных исправле́ний твои́х/ и приклони́ся ми́лостиво ко гла́сом на́шим хвале́бным,/ и́миже честву́ем с любо́вию святу́ю па́мять твою́,/ Ирина́рше блаже́нне.</p>
<p>Ра́дуйся, и́ноков красото́,/ терпе́ния пра́вило,/ кро́тости зерца́ло,/ чуде́с Боже́ственных соверши́телю,/ Ирина́рше Богоно́се,/ оте́чество земно́е луча́ми чуде́с твои́х озаря́яй/ и си́ми утвержда́яй нас в Правосла́вной ве́ре./ Те́мже честну́ю па́мять твою́ соверша́ющим/ пода́ждь ве́лию ми́лость.</p>
<p>
<red>Сла́ва, глас 6:</red>
</p>
<p>Преподо́бне о́тче Ирина́рше,/ во вся концы́ страны́ Росси́йския/ изы́де веща́ние многотерпели́ваго жития́ твоего́/ и сла́ва чуде́с твои́х./ Вели́кий Росто́в тобо́ю красу́ется,/ и вся́ко ме́сто и́мать тя засту́пника,/ иде́же и́мя твое́ моли́твенно призыва́ется./ Те́мже уми́льно глаго́лем:/ уго́дниче Бо́жий,/ моли́ся ко Го́споду о спасе́нии всех,/ ве́рно пра́зднующих святу́ю па́мять твою́.</p>
<p>
<red>И ны́не, пра́здника.</red>
</p>
<p>
<red>Славосло́вие вели́кое и о́тпуст.</red>
</p>
<p>
<red>На литурги́и</red>
</p>
<p>
<red>Блаже́нны от кано́на пра́здника песнь 8-я на 4 и преподо́бнаго песнь 6-я на 4. Проки́мен пра́здника, глас 4:</red> Благослове́н Гряды́й во И́мя Госпо́дне,/ Бог Госпо́дь и яви́ся нам<red>. Стих:</red> Испове́дайтеся Го́сподеви, я́ко благ, я́ко в век ми́лость Его́. <red>И преподо́бнаго проки́мен, глас 7:</red> Честна́ пред Го́сподем смерть преподо́бных Его́: <red>Апо́стол к Галатом, зача́ло 213. </red>Аллилу́йя <red>пра́здника, глас 4:</red> Принеси́те Го́сподеви сы́ны Бо́жии, принеси́те Го́сподеви сы́ны о́вни. <red>Стих:</red> Глас Госпо́день на вода́х, Бог сла́вы возгреме́, Госпо́дь на вода́х мно́гих. <red>Ева́нгелие от Луки́, зача́ло 24. Прича́стен:</red> Яви́ся благода́ть Бо́жия спаси́тельная всем челове́ком. <red>И преподо́бнаго:</red> В па́мять ве́чную бу́дет пра́ведник, от слу́ха зла не убои́тся.</p>
<p>
<red>Моли́тва 1</red>
</p>
<p>О вели́кий уго́дниче Бо́жий и пресла́вный чудотво́рче, преподо́бне о́тче наш Ирина́рше! При́зри на ны, гре́шныя, в ско́рбех и обстоя́ниих на́ших усе́рдно к тебе́ вопию́щия и на тя по Бо́зе все упова́ние на́ше возлага́ющий. Про́сим тя со умиле́нием мно́гим: твои́м предета́тельством ко Го́споду Бо́гу испроси́ нам мир, долгоде́нствие, братолю́бие, земли́ плодоно́сие, возду́ха благорастворе́ния, дожди́ благовре́менны и свы́ше благослове́ние на вся начина́ния на́ша блага́я. Изба́ви же всех нас святы́ми твои́ми моли́твами от вся́ких бед: гла́да, гра́да, пото́па, огня́, меча́, вредоно́снаго че́рвия, тлетво́рных ветро́в, смертоно́сный я́звы и напра́сныя<a type="note" xlink:href="#note47">47</a> сме́рти, и во вся́ких ско́рбех на́ших буди́ нам уте́шитель и помо́щник, сохраня́я ны от паде́ний грехо́вных и сподобля́я насле́дники бы́ти Ца́рствия Небе́снаго, да прославля́ем вку́пе с тобо́ю всех благи́х Пода́теля, Триеди́наго Бо́га Отца́, и Сы́на, и Свята́го Ду́ха во ве́ки веко́в. Ами́нь.</p>
<p>
<red>Моли́тва 2</red>
</p>
<p>О преподо́бне о́тче Ирина́рше! Тебе́ предстоя́ще, мо́лим тя усе́рдно хода́таем на́шим при́сно бы́ти и засту́пником. Испроси́ у́бо нам от Христа́ Бо́га мир, тишину́, благоде́нствие, здра́вие, и спасе́ние, и от всех враго́в ви́димых и неви́димых огражде́ние, покры́й же нас хода́тайством твои́м от нахожде́ния вся́ких бед и скорбе́й, па́че же от искуше́ний врага́ те́мнаго, да вси мы с тобо́ю прославля́ем Всесвято́е И́мя Отца́, и Сы́на, и Свята́го Ду́ха, ны́не, и при́сно, и во ве́ки веко́в. Ами́нь.</p>
</section>
