<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Елеаза́ра, А́нзерскаго чудотво́рца</p>
</title><p>
<red>На ма́лой вече́рни</red>
</p>
<p>На Го́споди, воззвах:<red> стихи́ры на 4, глас 1</red>
</p>
<p>Богоблаже́нне Елеаза́ре,/ о́стров А́нзерский тобо́ю сла́вится,/ в нем бо ты жи́тельствуя,/ врага́, тща́щася тя от безмо́лвия отгна́ти,/ моли́твою попра́л еси́/ и сего́ ра́ди от Го́спода просла́вился еси́,/ Ему́же моли́ся о чту́щих тя.</p>
<p>О́тче Елеаза́ре Богому́дре,/ ты вои́стинну тяготу́ дневну́ю поне́сл еси́,/ во о́строве пу́сте прежи́в мно́га ле́та,/ и ны́не мзду трудо́в твои́х прие́млеши на Небеси́,/ помина́й нас, почита́ющих честно́е преставле́ние твое́.</p>
<p>Преподо́бне о́тче Елеаза́ре,/ труды́ и по́двиги твои́ми/ прия́л еси́ власть на ду́хи нечи́стыя,/ е́же прогони́ти ты́я от челове́к,/ лука́вствия тех моли́твами твои́ми изба́витися, мо́лимся,/ нам, све́тло пра́зднующим святу́ю па́мять твою́.</p>
<p>
<red>Сла́ва, глас 2:</red>
</p>
<p>Прииди́те, празднолю́бных собо́ри,/ ра́достно похва́лим отца́ на́шего Елеаза́ра,/ и́же, в те́ле сый,/ безпло́тныя враги́ победи́/ и Небе́сныя благода́ти сподо́бися,/ бу́дущая сказу́я, я́ко настоя́щая./ Те́мже любе́зно вопие́м ему́:/ ра́дуйся, преподо́бне о́тче наш,/ рачи́телю безмо́лвия, пусты́нный жи́телю,/ столпе́ кре́пости проти́ву лица́ вра́жия,/ приле́жно моли́ся Го́сподеви/ дарова́ти душа́м на́шим мир и ве́лию ми́лость.</p>
<p>
<red>И ны́не, пра́здника.</red>
</p>
<p>
<red>На стихо́вне стихи́ры, глас 2:</red>
</p>
<p>Дом Ду́ху Пресвято́му/ себе́ предугото́вал еси́,/ преподо́бне Елеаза́ре,/ во Христа́ ве́рою утверди́вся,/ помози́ и нам проти́ву ко́зней диа́вольских.</p>
<p>
<red>Стих: </red>Честна́ пред Го́сподем/ смерть преподо́бных Его́.</p>
<p>Гроб твой, преподо́бне Елеаза́ре,/ ве́рным всем прибе́жище быва́ет/ и от бед спасе́ние,/ цельбы́ пода́я/ ве́рою прибега́ющим.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Скит в жили́ще и́ноком/ основа́л еси́,/ преподо́бне Елеаза́ре, о́тче наш,/ моли́ся о живу́щих в нем,/ да обря́щем ми́лость в День су́дный.</p>
<p>
<red>Сла́ва, глас 8:</red>
</p>
<p>Доброде́тельнаго жития́ твоего́, преподо́бне,/ кто исчи́слити возмо́жет труды́ и по́двиги,/ яже подъя́л еси́ от ю́ности твоея́,/ Христо́ви после́довав и в за́поведех Его́ ходя́ день и нощь?/ Посто́м и моли́твою,/ бде́нием и коленопреклоне́нием,/ кро́тостию и незло́бием/ в чи́стей со́вести Тому́ порабо́тал еси́/ и ны́не трудо́в твои́х воздая́ние/ от Христа́ бога́тно восприя́л еси́./ Сего́ ра́ди мо́лим тя,/ всеблаже́нне Елеаза́ре, о́тче наш,/ моли́ спасти́ся душа́м на́шим.</p>
<p>
<red>И ны́не, пра́здника.</red>
</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>Сла́ва, и ны́не пра́здника</red>
</p>
<p>
<red>На вели́цей вече́рни</red>
</p>
<p>
<red>Пое́м </red>Блаже́н муж:<red> 1-й антифо́н. </red>На Го́споди, воззва́х:<red> стихи́ры на 8, пра́здника 3 и преподо́бнаго 5, глас 6:</red>
</p>
<p>Все отве́рг мирско́е пристра́стие/ и плоть свою́ преоби́дев,/ Христа́ Еди́наго возлюби́л еси́,/ Его́же ра́ди во о́стров всели́лся еси́, преподо́бне,/ иде́же мно́га ле́та трудолю́бие подвиза́вся,/ поревнова́л еси́ жити́ю преподо́бных оте́ц Зоси́мы и Савва́тия,/ с ни́миже ны́не лику́я на Небесе́х,/ Христу́ моли́ся о ду́шах на́ших.</p>
<p>Все сокро́вище свое́ скрыва́я на Небесе́х,/ земна́я вся расточи́л еси́;/ дом и роди́тели оста́вив,/ легко́ поте́кл еси́ восле́д Христа́,/ взыску́я жи́тельства ве́наго,/ е́же и обре́л еси́, всеблаже́нне./ О чту́щих досто́йно па́мять твою́ со дерзнове́нием моли́ся,/ во е́же спасти́ся нам.</p>
<p>Все жела́ние твое́ устреми́в к Бо́гу,/ во о́стров пусты́й дости́гл еси́/ и, в не́м водвори́вся,/ му́жественно с де́моны бра́лся<a type="note" xlink:href="#note48">48</a> еси́,/ и́хже и победи́л еси́ си́лою Христо́вою,/ те́мже сла́вен показа́лся еси́ чудотво́рец,/ Елеаза́ре пребога́те./ Моли́ся о пра́зднующих любо́вию святу́ю па́мять твою́.</p>
<p>Все пусты́нное озлобле́ние претерпева́я,/ во о́строве пу́сте живы́й, преподо́бне,/ труды́ вели́кия подъя́л еси́,/ еще́ же и те́ло твое́ вери́гами удруча́я,/ всего́ себе́ в коне́ц истощи́л еси́/ и подража́тель дре́вним святы́м пустынножи́телем яви́лся еси́,/ с ни́миже моли́ся о ду́шах на́ших.</p>
<p>
<red>Сла́ва, глас 5:</red>
</p>
<p>Стеце́мся ны́не, о празднолю́бцы,/ псалмы́ и пе́сньми похва́лим преподо́бнаго,/ и, веселя́щеея, воспои́м, глаго́люще:/ ра́дуйся, те́плый моли́твенниче и ско́рый помо́щниче,/ Елеаза́ре всеблаже́нне,/ ра́дуйся, весе́лие на́ше духо́вное;/ ны́не нас, чад твои́х,/ све́тло пра́зднующих па́мять твою́,/ помина́й у Престо́ла всех Царя́ и Бо́га,/ во е́же низпосла́ти ду́шам на́шим мир и ве́лию ми́лость.</p>
<p>
<red>И ны́не, пра́здника.</red>
</p>
<p>
<red>Вход, проки́мен дне и чте́ния три преподо́бническая (зри страни́цы 373 </red>
<red>-</red>
<red> 374).</red>
</p>
<p>
<red>На литии́ стихи́ры, глас 3:</red>
</p>
<p>Весели́ся, ски́те, непло́дствовавый иногда́:/ ны́не бо нам плод ра́дости от <red>Тебе</red>́ прозябе́/ и воня́ благода́ти Бо́жия мироуха́ет,/ ея́же наслажда́ющеся, Христа́ славосло́вим,/ И́же прославля́ет святы́я Своя́/ и чуде́с де́йством обогати́ преподо́бнаго Елеаза́ра./ Сего́ ра́ди зове́м ему́ непреста́нно:/ моли́ спасти́ся душа́м на́шим.</p>
<p>Прииди́те, вси ве́рнии,/ похва́лим преподо́бнаго отца́ на́шего Елеаза́ра:/ сей бо во́ин духо́вный яви́ся, непобеди́м вои́стинну,/ победи́в мы́сленнаго Амали́ка,/ те́мже и вене́ц сла́вы прия́т от руки́ Вседержи́теля/ и мо́лится о душа́х на́ших.</p>
<p>Кто не просла́вит тя,/ преподо́бне Елеаза́ре, о́тче наш,/ зря многоцеле́бный гроб твой,/ от него́же де́йствуеши си́лы душа́м на́шим во спасе́ние и телесе́м во здра́вие?/ Сего́ ра́ди приле́жно мо́лимся ти:/ моли́ся о нас непреста́нно Христу́ Бо́гу на́шему,/ да ми́лость прии́мем/ и благода́ть обря́щем во благовре́менную по́мощь.</p>
<p>
<red>Сла́ва, глас 5:</red>
</p>
<p>Ра́дуйся ны́не, все мона́шеское мно́жество:/ день преставле́ния отца́ на́шего све́тло почти́м,/ во́ньже той, я́ко раб ве́рный,/ вни́де в ра́дость Го́спода своего́/ и, я́ко строи́тель до́му му́дрый,/ мзду пра́ведную прия́т от Влады́ки Христа́./ Те́мже и мы, <red>Днесь</red> к тебе́ припа́дающе/ и с любо́вию лобыза́юще, возопии́м:/ буди́ засту́пник наш, Елеаза́ре всебога́те,/ я́ко да вси ми́лость прии́мем/ и благода́ть обря́щем во благовре́менную по́мощь.</p>
<p>
<red>И ны́не, пра́здника.</red>
</p>
<p>
<red>На стихо́вне стихи́ры, глас 5:</red>
</p>
<p>Ра́дуйся, о́тче Елеаза́ре Богому́дре:/ ты бо, в жити́и твое́м безмо́лвия жела́нием объя́т быв/ и препла́вая пучи́ну жите́йскаго непостоя́ннаго мо́ря,/ мно́гиz беды́ и напа́сти претерпе́л еси́,/ и ны́не моли́твами твои́ми/ бу́рю морску́ю в тишину́ прелага́еши,/ и от потопле́ния избавля́еши ве́рою призыва́ющия тя,/ и нам, почита́ющим святу́ю па́мять твою́,/ испроси́ мир и ве́лию ми́лость.</p>
<p>
<red>Стих: </red>Честна́ пред Го́сподем/ смерть преподо́бных Его́.</p>
<p>Ра́дуйся, о́тче Елеаза́ре Богоблаже́нне:/ ты бо, от ю́ности ревну́я житию́ Го́сподеви благоугоди́вших,/ ски́тский жи́тель был еси́/ и ны́не мно́гих от бурь и треволне́ний жите́йских избавля́еши,/ во огра́ду спаси́тельную сию́ совокупля́я,/ те́мже моли́ Го́спода/ изба́вити напа́стей вся́ческих/ почита́ющия святу́ю па́мять твою́/ и низпосла́ти им мир и ве́лию ми́лость.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ра́дуйся, о́тче Елеаза́ре Богоно́се,/ и́ноческое по Бо́зе житие́ измла́да возлюби́вый/ и путь к немяте́жному безмо́лвию мона́хом показа́вый,/ о́бразом ски,тскаго жития́ тех наставля́я,/ и ны́не нас, лю́те стра́ждущих в пучи́не жите́йских попече́ний,/ ко приста́нищу благооти́шному напра́ви,/ грехо́внаго потопле́ния нас избавля́я/ и моля́ ду́шам на́шим да́ти мир и ве́лию ми́лость.</p>
<p>
<red>Сла́ва, глас 7:</red>
</p>
<p>Ра́дуются ны́не мона́шествующих ли́цы,/ в пречестне́м хра́ме Святы́я Тро́ицы совоку́пльшеся,/ иде́же многоцеле́бныя мо́щи,/ в не́дрех земны́х почива́ющия,/ воне́ю безсме́ртия облагоуха́ют все благочести́вых собра́ние/ и торжествова́ти устроя́ют всечестну́ю па́мять преподо́бнаго отца́ на́шего,/ пе́сненныя хвалы́ тому́ воспева́юще,/ я́ко скитонача́льнику и доброде́телей подви́жнику,/ мона́шескаго жития́ присносия́ющему свети́льнику/ и моли́твеннику о ду́шах на́ших.</p>
<p>
<red>И ны́не, пра́здника.</red>
</p>
<p>
<red>На благослове́нии хле́бов тропа́рь святаго два́жды и пра́здника еди́ножды.</red>
</p>
<p>
<red>Тропа́рь, глас 3:</red>
</p>
<p>Отве́рг пло́ти тле́нная,/ нетле́нных потща́лся еси́ дости́гнути,/ и, ми́ра удали́вся,/ всели́лся еси́ в морски́й о́стров,/ и на нем усе́рдно мно́га ле́та Го́сподеви порабо́тал еси́,/ сего́ ра́ди и дары́ прозре́ния и чуде́с обогати́лся еси́,/ о́тче преподо́бне Елеа́заре./ Христа́ Бо́га моли́ дарова́ти нам мир и ве́лию ми́лость.</p>
<p>
<red>На у́трени</red>
</p>
<p>На Бог Госпо́дь<red>: тропа́рь пра́здника два́жды. Сла́ва, преподо́бнаго. И ны́не, пра́здника.</red>
</p>
<p>
<red>На 1-м стихосло́вии седале́н, глас 4:</red>
</p>
<p>Всели́вся во о́стров А́нзерский, преподо́бне,/ и́стинный поко́й обре́л еси́ в нем,/ посто́м, и моли́твами, и труды́ подвиза́вся день и нощь,/ де́монския полки́ прогна́л еси́/ и преподо́бным отце́м Зоси́ме и Савва́тию житие́м твои́м уподо́бился еси́,/ с ни́миже моли́ся о душа́х на́ших.</p>
<p>
<red>Сла́ва, и ны́не, пра́здника и́ли Богоро́дичен:</red>
</p>
<p>Упова́ние и прибе́жище христиа́ном, Богоро́дице Присноде́во,/ не пре́зри нас, тре́бующих Твоея́ по́мощи и заступле́ния,/ но я́ко Ма́ти Зижди́теля всех Бо́га моли́ спасти́ся рабо́м Твои́м.</p>
<p>
<red>По 2-м стихосло́вии седале́н, глас 1:</red>
</p>
<p>Вои́стинну пресла́вно житие́ твое́, преподо́бне,/ я́ко А́нгелом подо́бник был еси́,/ посто́м и моли́твами плотски́я стра́сти умертви́в,/ те́мже ны́не во стране́ живы́х вселя́яся,/ вку́пе со А́нгелы сла́виши Тро́ицу Единосу́щную.</p>
<p>
<red>Сла́ва, и ны́не, пра́здника и́ли Богоро́дичен:</red>
</p>
<p>Тя, Пречи́стая Богоро́дице, А́нгели пою́т непреста́нно,/ я́ко Соде́теля всех Бо́га родила́ еси́ неискусому́жно во спасе́ние нас, пою́щих:/ ра́дуйся, Де́во, христиа́н похвалео́.</p>
<p>
<red>По полиеле́и седа́лен, глас 8:</red>
</p>
<p>Ка́ко тя просла́вим, преподо́бне?/ Ты бо, еще́ жив сый, просла́влен был еси́ су́щею в тебе́ благода́тию Бо́жиею,/ егда́ в лице́ царю́ благове́рному Михаи́лу предвозвести́л еси́ рожде́ние сы́на его́./ Сего́ ра́ди зове́м ти:/ ра́дуйся, прорица́телю пресла́вный, Елеаза́ре, о́тче наш.</p>
<p>
<red>Сла́ва, и ны́не, пра́здника и́ли Богоро́дичен:</red>
</p>
<p>Де́во Пренепоро́чная и Неискусобра́чная, Мари́е Богоро́дице,/ призри́ на рабы́ Твоя́, ве́рно зову́щия Ти:/ ра́дуйся, просвети́вшая род челове́ческий Рождество́м Твои́м,/ И́мже лесть бесо́вская отгна́ся;/ ра́дуйся, спасе́ние на́ше и утвержде́ние.</p>
<p>
<red>Та́же степе́нна, 1-й антифо́н 4-го гла́са. Прокимен, глас 4: </red>Честна́ пред Го́сподем/ смерть преподо́бных Его́.<red> Стих: </red>Что возда́м Го́сподеви о всех, я́же воздаде́ ми?<red> Ева́нгелие от Матфе́я, зача́ло 43:</red>
</p>
<p>
<red>По 50-м псалме́ стихи́ра, глас 6:</red>
</p>
<p>Ка́ко тя ублажи́ти, недоуме́ем мы,/ преподо́бне и достоблаже́нне о́тче Елеаза́ре,/ ты бо вои́стинну дре́вним проро́ком подо́бник яви́лся еси́,/ егда́ рожде́ние сы́на царе́ва проре́кл еси́./ Те́мже тя, я́ко равноче́стна святы́м, почита́ем/ и моли́твенника Бо́гу благоприя́тна о ду́шах на́ших.</p>
<p>
<red>Кано́н пра́здника со ирмосо́м на 6, и свята́го на 8, глас 4.</red>
</p>
<p>
<red>Песнь 1</red>
</p>
<p>
<red>Ирмо́с: </red>Наста́вльшему дре́вле Изра́иля, бежа́щаго от рабо́ты фарао́новы,/ и в пусты́ни пита́вшему,/ пои́м Изба́вителю Бо́гу на́шему,/ я́ко просла́вися.</p>
<p>Наста́ви мя на путь ра́зума, Го́споди,/ светло́ воспе́ти уго́дника Твоего́,/ ему́же благоволи́л еси́ во о́стров А́нзерский всели́тися,/ иде́же на враги́ укрепи́л еси́ его́, я́ко Всеси́лен.</p>
<p>Кто исчи́слити возмо́жет по́двиги твоя́, пресла́вне Елеаза́ре,/ и́миже подвиза́вся, враги́ безпло́тныя победи́л еси́/ и ны́не отгоня́еши их от челове́к благода́тию Свята́го Ду́ха.</p>
<p><red>Аще</red> и тьма́ми покуша́шеся враг отъя́ти сокро́вище ду́ши твоея́,/ но, уя́звлен быв мече́м кре́пкаго твоего́ терпе́ния,/ всегда́ постыжде́н, отбега́ше от <red>Тебе</red>́.</p>
<p>
<red>Богоро́дичен: </red>Богоро́дице Присноде́во,/ простри́ ми́лостивно десни́цу Твою́ на по́мощь мне,/ я́ко уя́звлен есмь лю́те от врага́ и человекоуби́йцы/ и на Тя то́чию наде́жду мою́ полага́ю,/ Ты мя уще́дри.</p>
<p>
<red>Катава́сия пра́здника: </red>Глубины́ откры́л есть дно:</p>
<p>
<red>Песнь 3</red>
</p>
<p>
<red>Ирмо́с: </red>Утверди́ся се́рдце мое́ в Го́споде,/ даю́щем моли́тву моля́щемуся,/ я́ко лук си́льных изнемо́же/ и немощству́ющии препоя́сашася си́лою.</p>
<p>Непобеди́м пребы́л еси́, преподо́бне, о Го́споде,/ препоя́савшем тя си́лою Свое́ю,/ е́юже го́рдость де́монов низложи́ся.</p>
<p>Дарова́ся тебе́ благода́ть от Го́спода,/ е́же возставля́ти немощны́я,/ те́мже и нам моли́ препоя́сатися си́лою.</p>
<p>Столп кре́пости был еси́ проти́ву лица́ вра́жия, о́тче Елеаза́ре,/ не́мощны сотвори́ супоста́ты на́ша/ моли́твами твои́ми, мо́лимся.</p>
<p>
<red>Богоро́дичен: </red>Влады́чице ми́ра, Блага́я Помо́щнице,/ спаси́ и в кре́пости вознеси́ рог люди́й Твои́х,/ избавля́ющи нас от вся́ких бед и обстоя́ний.</p>
<p>
<red>Конда́к и и́кос пра́здника</red>
</p>
<p>
<red>Седа́лен, глас 3:</red>
</p>
<p>Я́ко заря́ со́лнечная, пресве́тло сия́еши во о́строве А́нзерстем,/ и всем ве́рным, прибега́ющим под кров моли́тв твои́х,/ преподо́бне Елеаза́ре, о́тче наш, весе́лие подае́ши,/ стяжа́л бо еси́ мно́гое дерзнове́ние ко Христу́ Бо́гу./ Тому́ непреста́нно моли́ся дарова́ти нам оставле́ние грехо́в и велию ми́лость.</p>
<p>
<red>Сла́ва, и ны́не, пра́здника и́ли Богоро́дичен:</red>
</p>
<p>Под Твою́ ми́лость прибега́ем, Богоро́дице Де́во,/ моле́ний на́ших не пре́зри в ско́рбех,/ но от бед изба́ви нас,/ Еди́на Чи́стая и Благослове́нная.</p>
<p>
<red>Песнь 4</red>
</p>
<p>
<red>Ирмо́с: </red>Небеса́ доброде́тель Твоя́ покры́ла есть,/ и земля́ испо́лнися сла́вы Твоея́, Христе́./ Те́мже ве́рно вопие́м:/ сла́ва си́ле Твое́й, Го́споди.</p>
<p>Еди́наго Бо́га в се́рдце твое́м име́я, преподо́бне,/ в ски́те А́нзерстем, а́ки в раи́ Богозда́ннем,безмо́лвно пожи́л еси́, взыва́я при́сно:/ сла́ва си́ле Твое́й, Го́споди.</p>
<p>Пресве́тел свети́льник был еси́, о́тче Елеаза́ре,/ всем, ку́пно жи́вшим с тобо́ю,/ озаря́в све́тлостию жития́ твоего́ и призыва́я вы́ну воспева́ти Бо́гу:/ сла́ва си́ле Твое́й, Го́споди.</p>
<p>Раде́я о сла́ве Бо́жии, во о́стров пусты́й всели́лся еси́, о́тче,/ его́же и просла́вил еси́ о И́мени Госпо́дни, научи́в всех вопи́ти:/ сла́ва си́ле Твое́й, Го́споди.</p>
<p>
<red>Богоро́дичен: </red>Из Твои́х ложе́сн, Богороди́тельнице, Сло́во Бо́жие произы́де несказа́нно,/ Его́же моли́ от зол изба́вится всем, ве́рно зову́щим:/ сла́ва си́ле Твое́й, Го́споди.</p>
<p>
<red>Песнь 5</red>
</p>
<p>
<red>Ирмо́с: </red>Мрак разреши́ греха́ моего́,/ внегда́ возсия́ти Ти/ у́тро све́тлое за́поведей Твои́х, Го́споди,/ Непристу́пный Све́те.</p>
<p>Его́же возлюби́л еси́/ и Ему́же порабо́тал еси́ от ю́ности, о́тче преподо́бне,/ Того́ умоли́, мрак грехо́вный ду́ши мое́й разгна́ти сия́нием Ду́ха.</p>
<p>Приложи́л еси́ труды́ ко трудо́м, о́тче,/ подвиза́лся сугу́бо ра́ди бли́жних твои́х,/ сего́ ра́ди Небе́сная блага́я приложи́шася тебе́.</p>
<p>О те́ле твое́м небреги́й, пребыва́л еси́ на земли́,/ вы́ну от Небе́сных поуча́яся, преподо́бне,/ те́мже ны́не с ли́ки святы́х пребыва́еши на Небеси́.</p>
<p>
<red>Богоро́дичен: </red>Нескве́рная А́гнице, Богоотрокови́це Мари́е,/ Твои́м всеси́льным предста́тельством сокруши́ вся, востаю́щия на ны си́лы вра́жия.</p>
<p>
<red>Песнь 6</red>
</p>
<p>
<red>Ирмо́с: </red>Приидо́х во глубины́ морски́я,/ и потопи́ла мя есть бу́ря мно́гих грехо́в,/ но, я́ко Бог, из глубины́ возведи́ живо́т мой, Многоми́лостиве,</p>
<p>Дале́че от Бо́га грех мя отри́ну/ и в пучи́не зол погружа́юся лю́те./ Но, о предста́телю наш,/ изба́ви от належа́щия ско́рби ду́шу мою́.</p>
<p>Оста́ви мя си́ла моя́ и несть помога́яй ми,/ к тебе́ у́бо припа́даю, о́тче преподо́бне,/ бу́ди ми помо́щник во обстоя́ниих зол.</p>
<p>Бе́здною грехо́в сляца́емь, окая́нный,/ во глубину́ отча́яния поверга́юся,/ но, предвари́в моли́твами твои́ми, о́тче Елеаза́ре,/ возведи́ мя ко све́ту Богове́дения.</p>
<p>
<red>Богоро́дичен: </red>Безнача́льный Бог пло́тию из Тебе́ роди́ся в ле́то/ и по рождестве́ соблюде́ Тя Де́ву нетле́нну,/ Того́ сотвори́ нам ми́лостива, мо́лим Ти ся,/ и от находя́щих зол избавля́юща.</p>
<p>
<red>Конда́к, глас 1:</red>
</p>
<p>Я́ко лучу́ тя со́лнечную, Христо́с показа́, преподо́бне,/ сия́ющу во стране́ примо́рстей чуде́с благода́тию,/ уставля́еши бо пла́вающим тишину́ морску́ю, ве́рою моля́щимся тебе́ и вопию́щим:/ ра́дуйся, Елеаза́ре, о́тче наш,/ страны́ Беломо́рский похвало́ и утвержде́ние.</p>
<p>
<red>И́кос:</red>
</p>
<p>Благода́тию чуде́с обогати́лся еси́ пресла́вно,/ преподо́бне о́тче наш Елеаза́ре,/ я́ко от гро́ба твоего́ здра́вие боля́щим и вся́ку по́мощь тре́бующим подае́ши незави́стно./ Те́мже сте́кшеся <red>Днесь</red>, день преставле́ния твоего́ духо́вно пра́зднуем,/ по́двиги твоя́ почита́юще и похва́льная воспева́юще:/ ра́дуйся, многоразли́чный цельбы́ душе́вно и теле́сно неду́гующим ско́ро подава́яй;/ ра́дуйся, пла́вающий в мо́ри во благооти́шное приста́нище незри́мо управля́яй;/ ра́дуйся, во вся́ких бе́дах и ско́рбех явля́яй ско́рое заступле́ние;/ ра́дуйся, ски́ту А́нзерскому похвало́ и утвержде́ние.</p>
<p>
<red>Песнь 7</red>
</p>
<p>
<red>Ирмо́с: </red>О́бразу злато́му не поклони́вшеся, о́троцы авраа́мстии/ искуша́хуся, я́ко зла́то в горни́ле,/ в пещи́ о́гненней, я́ко в черто́зе све́тлем,/ ликова́ху, пою́ще:/ благослове́н еси́, Бо́же оте́ц на́ших.</p>
<p>Ничто́же земно́е предпоче́л еси́ па́че Небе́сных/ и, я́ко зла́то в горни́ле, искуси́лся еси́, в ски́те живы́й,/ весь светови́ден быв, всегда́ в Богомы́слии поуча́яся и при́сно взыва́я:/ Бо́же, благослове́н еси́.</p>
<p>Моли́твою и посто́м Го́сподеви прилепля́яся, Богоблаже́нне,/ Тому́ еди́ному послужи́л еси́,/ от Него́же вене́ц неувяда́емый восприи́м,/ ра́достно пое́ши во Ца́рствии Небе́снем:/ Бо́же, благослове́н еси́.</p>
<p>Гроб твой, преподо́бне Едеа́заре, благода́тию Христо́вою цельбопода́телен явля́ется,/ к нему́же ве́рнии притека́юще и исцеле́ния прие́млюще, Христу́ вопию́т:/ Бо́же, благослове́н еси́.</p>
<p>
<red>Богоро́дичен: </red>Ми́лостива мне Сы́на Твоего́ и всех Бо́га ма́терними Твои́ми моли́твами сотвори́, Пречи́стая,/ я́ко да, спаса́емь Тобо́ю, вопию́ Ти непреста́нно:/ благослове́н Плод чре́ва Твоего́.</p>
<p>
<red>Песнь 8</red>
</p>
<p>
<red>Ирмо́с: </red>Изба́вителю всех, Всеси́льне,/ посреде́ пла́мене благоче́ствовавшия,/ снизше́д, ороси́л еси́/ и научи́л еси́ пе́ти:/ вся дела́, благослови́те, по́йте Го́спода.</p>
<p>А́ще и в пу́сте о́строве сокры́лся еси́, преподо́бне,/ но не утаи́ся доброде́тельнаго жития́ твоего́ све́тлость,/ благода́тию бо проро́ческою сия́я, научи́л еси́ всех пе́ти:/ вся дела́, благослови́те, по́йте Го́спода.</p>
<p>Дре́во благоплодови́то посреде́ о́строва пусты́ннаго гроб твой обре́теся, о́тче,/ от него́же чуде́сный плод объе́млюще, ду́ши наслажда́ем,/ и, Христа́ славосло́вяще, зове́м:/ вся дела́, благослови́те, по́йте Го́спода.</p>
<p>Увы́ мне, что сотворю́, окая́нный,/ приводя́ во ум многотру́дное твое́ житие́,/ ему́же не подража́х отню́д!/ О преподо́бне о́тче,/ поне́ отны́не наста́ви мя на путь пра́вый, е́же вопи́ти:/ вся дела́, благослови́те, по́йте Го́спода.</p>
<p>
<red>Богоро́дичен: </red>от <red>Тебе</red>́, Пречи́стая Богоро́дице,/ излия́ся Исто́чник неисчерпа́емый воды́ живы́я на омове́ние скве́рны грехо́вный,/ е́юже благоволи́ и мне очи́ститися, да зову́ Ти:/ благослове́на Ты в же́нах еси́, Всенепоро́чная Влады́чице.</p>
<p>
<red>Песнь 9</red>
</p>
<p>
<red>Ирмо́с: </red>Велича́ем вси/ человеколю́бие Твое́, Христе́, Спа́се наш,/ Сла́во раб Твои́х/ и Ве́нче ве́рных,/ возвели́чивый па́мять Ро́ждшия Тя.</p>
<p>Я́коже излива́еши благода́ть Твою́, Христе́ Спа́се наш, на святы́я Твоя́,/ тем и нам да́руй ми́лости Твоя́,/ почита́ющим па́мять преподо́бнаго Твоего́.</p>
<p>Богоуго́дно на земли́ пожи́в, преподо́бне,/ и ны́не на Небесе́х предстоя́ Христу́ Бо́гу,/ моли́ся страну́ на́шу ми́ром огради́ти.</p>
<p>Я́коже та́ти, покуша́вшияся тебе́ окра́сти/ и обезу́мевшия, разреши́л еси́ моли́твою,/ та́ко и нас, во узи́лищи страсте́й су́щих, разреши́ моли́твами твои́ми.</p>
<p>
<red>Богоро́дичен: </red>Что Ти принесе́м, Богоро́дице,/ и́ли что веща́ти и́мамы, гре́шнии?/ То́чию уми́льно вопие́м:/ спаси́ рабы́ Твоя́, Богоблагода́тная Отрокови́це,/ я́ко да Тя при́сно велича́ем.</p>
<p>
<red>Свети́лен:</red>
</p>
<p>
<red>От ю́ности, о́тче, дом Ду́ху Пресвято́му яви́лся еси́,/ в кро́тости и смиреному́дрии Го́сподеви прилепля́яся,/ те́мже и зе́млю кро́тких насле́довал еси́,/ иде́же, ны́не лику́я,/ помина́й нас, почита́ющих честну́ю па́мять твою́.</red>
</p>
<p>
<red>Сла́ва, и ны́не, пра́здника и́ли Богоро́дичен:</red>
</p>
<p>Ра́дуйся, Тебе́ зове́м, Благослове́нная Богоро́дице Де́во,/ я́ко Тобо́ю присносу́щныя ра́дости прича́стницы бы́хом,/ Жизнь бо Ипоста́сную родила́ еси́ во спасе́ние всем, пою́щим Тя.</p>
<p>
<red>На хвали́тех стихи́ры на 4, глас 8:</red>
</p>
<p>О, пресла́вное чу́до!/ Гроб твой, преподо́бне Елеаза́ре,/ я́ко сад благоцвету́щий, явля́ется <red>Днесь</red>,/ воне́ю безсме́ртия облагоуха́я/ притека́ющия к нему́,/ и, я́ко со́лнце, в полу́дни сия́ющее,/ чудесы́ озаря́ет всех,/ пра́зднующих па́мять твою́.</p>
<p>О, пресла́внаго твоего́ жития́,/ Богому́дре Елеаза́ре!/ Я́ко во пло́ти сый,/ безпло́тным А́нгелом уподо́бился еси́,/ с ни́миже ны́не лику́еши на Небесе́х/ и я́сно зри́ши лице́ Святы́я Тро́ицы./ Е́йже моли́ся о нас,/ досто́йно чту́щих па́мять твою́.</p>
<p>О, до́блестнаго твоего́ терпе́ния/ и му́жества непреодоли́маго,/ Елеаза́ре досточу́дне!/ Победи́л бо еси́ враги́ неви́димыя,/ и́же чрез все житие́ твое́/ не престава́ху воздвиза́ти бра́ни на тя,/ те́мже, я́ко добр вои́н Христо́в, увенча́лся еси́./ Помина́й нас, соверша́ющих па́мять твою́.</p>
<p>О достоблаже́нне Елеаза́ре!/ Труды́ и по́двиги по́стными/ стра́сти умертви́вый,/ сосу́д избра́н Ду́ху Свято́му был еси́,/ от Него́же да́ра проро́ческаго сподо́бився,/ я́сно предсказа́л еси́ царе́ви/ рожде́ние сы́на,/ те́мже вси прославля́ем па́мять твою́.</p>
<p>
<red>Сла́ва, глас 8:</red>
</p>
<p>
<red>Прииди́те, мона́шествующих собо́ри,/ пе́сньми восхва́лим па́мять преподо́бнаго отца́ Елеаза́ра,/ пусты́ннаго безмо́лвия люби́теля,/ мона́шескаго жития́ учи́теля,/ неду́гов благода́тнаго цели́теля,/ всем святы́м соприча́стника/ и моли́твенника о душа́х на́ших.</red>
</p>
<p>
<red>И ны́не, пра́здника.</red>
</p>
<p>
<red>На литурги́и</red>
</p>
<p>
<red>Уста́в зри на страни́це 557.</red>
</p>
<p>
<red>Моли́тва</red>
</p>
<p>О преподо́бне о́тче наш Елеаза́ре, Богоизбра́нный нача́льниче и основа́телю безмо́лвнаго и́ноческаго жития́ в пусты́ни А́нзерстей, дарова́нной ти ми́лостию царе́вою, су́щия ра́ди в тебе́ благода́ти проро́ческия. Мо́лим тя мы, смире́ннии и недосто́йнии, испроси́, уго́дниче Бо́жий, у Вседержи́теля Бо́га, в Тро́ице покланя́емаго, Ему́же в дерзнове́нии предстои́ши с ли́ки святы́х, да да́рует стране́ на́шей мир и утвержде́ние, на враги́ побе́ду и одоле́ние, це́рквам благостоя́ние и всем лю́дем тишину́, и благоде́нствие, и изоби́лие плодо́в земны́х. Угаси́ моли́твами твои́ми разжже́нныя на ны стре́лы диа́вольския, да не прико́снется нам зло́ба грехо́вная, да, благоче́стно сконча́вше вре́менное житие́, сподо́бимся насле́довати Ца́рствие Небе́сное и ку́пно с тобо́ю сла́вити Отца́, и Сы́на, и Свята́го Ду́ха во ве́ки веко́в. Ами́нь.</p>
</section>
