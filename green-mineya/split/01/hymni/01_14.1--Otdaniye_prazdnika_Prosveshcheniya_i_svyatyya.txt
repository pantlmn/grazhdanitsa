<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Отда́ние пра́здника Просвеще́ния и святы́я равноапо́стольныя Ни́ны, просвети́тельницы Гру́зии. И преподо́бных оте́ц на́ших, в Сина́и и Раи́фе избие́нных</p>
</title><p>(Пое́м <red>всю слу́жбу их в 13-й день)</red>
</p>
<p><red>Аще</red> поем еди́ну слу́жбу пра́здника, уста́в зри <red>на страни́цах </red>586 - 588.</p>
<p>
<red>На вече́рни</red>
</p>
<p>Блаже́н муж: <red>1-й антифо́н. </red>На Го́споди, воззва́х:<red> стихи́ры на 8, пра́здника 4 и святы́я 4. А́ще же несть отда́ния Богоявле́ний, святы́я на 8, глас 4.</red>
</p>
<p>
<red>Подо́бен: </red>Я́ко до́бля:<style name="color-red"/>
</p>
<p>Непоро́чно возра́стшая,/ в ве́ре кре́пкая наста́внице Иве́рии,/ блаже́нная Ни́но, рабо́ всех Искупи́теля Христа́ Бо́га,/ с весе́лием восле́д Того́ текла́ еси́,/ и лю́дем пропове́дала еси́ и́стиннаго Бо́га,/ и научи́ла еси́ я отрещи́ся от и́дол безду́шных,/ показу́ющи пусть и́стины.</p>
<p>В руце́ держа́щи чуде́с зна́мение -/ из лоз виногра́дных Крест честны́й,/ блаже́нная свята́я Ни́на/ си́лою его́ во гра́де Мцхе́те сотвори́ мно́га чудеса́./ Те́мже ели́цы про́поведь ей прия́ша,/ исцели́шася от не́мощи/ и Бо́га просла́виша.</p>
<p>От за́пада к восто́ку прише́дшую,/ и лю́ди, во тьме седя́щия,/ уче́нием Христо́вым просвети́вшую,/ и вся И́верская племена́ ко Христу́ Бо́гу приве́дшую,/ цари́ же и кня́зи, истука́ном порабоще́нныя,/ изба́вльшую си́лою Бо́жиею,/ сла́вим святу́ю равноапо́стольную Ни́ну,/ я́ко свободи́ я от ле́сти и́дольския.</p>
<p>
<red>И́ны стихи́ры, глас 8.</red>
</p>
<p>
<red>Подо́бен: </red>О, пресла́внаго чудесе́!</p>
<p>Прииди́те <red>Днесь</red>, вси ве́рнии,/ согла́сно ублажи́м сосу́д благода́ти, Ни́ну святу́ю,/ я́ко апо́столом уподо́бися,/ и прии́де во страны́ И́верския,/ и облиста́ся благода́тию Бо́жиею./ О блаже́нная, в по́двизех твои́х,/ за ны тобо́ю соде́янных,/ бу́ди нам засту́пница пред Го́сподем.</p>
<p>О, чудесе́ ди́внаго,/ я́ко столп животво́рный и сла́вный/ моли́твами жены́ воздвиза́ется./ <red>Днесь</red> Христа́ Бо́га славосло́вят лю́дие И́верстии,/ си́лы же Арма́за и За́дена/ вспять устремля́ются./ О Христе́, толи́кую ми́лость дарова́л еси́ нам/ рабо́ю Твое́ю Ни́ною/ и то́ю спасл еси́ ду́ши на́ша, я́ко Многоми́лостив.</p>
<p>О, чудесе́ чуде́с,/ я́ко немощно́е естество́ жены́/ от Христа́ Го́спода Боже́ственне укрепля́ется,/ и се́ю страна́ И́верская просвеща́ется:/ ве́ра бо разсе́я мрак и́дольский/ и яви́ нам Со́лнце Пра́вды, Христа́ Бо́га.</p>
<p>
<red>Сла́ва, глас 2:</red>
</p>
<p>Прииди́те, вси вернии,/ восхва́лим цевни́цу Ду́ха Свята́го,/ ублажи́м наста́вницу благоче́стия,/ врачева́ние душ и теле́с на́ших,/ цве́ты слове́с увязе́м равноапо́стольную пропове́дницу и благове́стницу,/ светоза́рное свети́ло Иве́рии,/ трубу́ Богогла́сную,/ Ни́ну Богому́друю,/ Пречи́стыя Богома́тере прехва́льную учени́цу,/ и та́ко ей возопии́м:/ ра́дуйся, голуби́це непоро́чная и го́рлице чи́стая;/ ра́дуйся, наста́внице Богове́дения;/ ра́дуйся, сподви́жнице святы́х апо́столов Па́вла и Андре́я;/ ра́дуйся, иве́рийцев просвеще́ние и сла́во всего́ ми́ра.</p>
<p>
<red>И ны́не, пра́здника: </red>Приклони́л еси́ главу́ Предте́чи:</p>
<p>
<red>Вход. Проки́мен дне. Чте́ния три.</red>
</p>
<p>Собо́рнаго посла́ния Иоа́ннова чте́ние <red>(гла́вы 3 и 4):</red>
</p>
<p>Возлю́бленнии, а́ще се́рдце на́ше не за́зрит нам,/ дерзнове́ние и́мамы к Бо́гу./ И Его́же а́ще про́сим, прие́млем от Него́,/ я́ко за́поведи Его́ соблюда́ем/ и уго́дная пред Ним, твори́м./ И сия́ есть за́поведь Его́,/ да ве́руем во И́мя Сы́на Его́ Иису́са Христа́/ и лю́бим друг дру́га,/ я́коже дал есть за́поведь нам./ И соблюда́яй за́поведи Его́, в Нем пребыва́ет, и Той в нем,/ и о сем разуме́ем, я́ко пребыва́ет в нас,/ от Ду́ха, Его́же дал есть нам./ Возлюбленнии, не вся́кому ду́ху ве́руйте,/ но искуша́йте ду́хи, а́ще от Бо́га суть,/ я́ко мно́зи лжепроро́цы изыдо́ша в мир./ О сем познава́йте Ду́ха Бо́жия и ду́ха ле́стча./ Всяк дух, и́же испове́дует Иису́са Христа́, во пло́ти прише́дша,/ от Бо́га есть./ И всяк дух, и́же не испове́дует Иису́са Христа́, во пло́ти прише́дша,/ от Бо́га несть,/ и сей есть анти́христов, его́же слы́шасте, я́ко гряде́т,/ и ны́не в ми́ре есть уже́./ Вы от Бо́га есте, ча́дца, и победи́сте тех,/ я́ко бо́лий есть, И́же в вас,/ не́жели и́же в ми́ре./ Они́ от ми́ра суть,/ сего́ ра́ди от ми́ра глаго́лют, и мир тех послу́шает./ Мы от Бо́га есмы́,/ и́же зна́ет Бо́га, послу́шает нас,/ и и́же несть от Бо́га, не послу́шает нас.</p>
<p>Собо́рнаго посла́ния Иоа́ннова чте́ние <red>(глава́ 4):</red>
</p>
<p>Возлю́бленнии, а́ще си́це возлюби́л есть нас Бог,/ и мы до́лжни есмы́ друг дру́га люби́ти./ Бо́га никто́же нигде́же ви́де./ А́ще друг дру́га лю́бим, Бог в нас пребыва́ет,/ и любы́ Его́ соверше́нна есть в нас./ О сем разуме́ем, я́ко в Нем пребыва́ем, и Той в нас,/ я́ко от Ду́ха Своего́ дал есть нам./ И мы ви́дехом и свиде́тельствуем,/ я́ко Оте́ц посла́ Сы́на Спаси́теля ми́ру./ И́же а́ще испове́сть, я́ко Иису́с есть Сын Бо́жий,/ Бог в не́м пребыва́ет, и той в Бо́зе./ И мы позна́хом и ве́ровахом любо́вь,/ ю́же и́мать Бог в нас/ Бог Лю́бы есть,/ и пребыва́яй в любви́ в Бозе пребыва́ет,/ и Бог в не́м пребыва́ет.</p>
<p>Собо́рнаго посла́ния Иоа́ннова чте́ние <red>(гла́вы 4 и 5):</red>
</p>
<p>Возлю́бленнии, а́ще кто рече́т, я́ко люблю́ Бо́га,/ а бра́та своего́ ненави́дит,/ ложь есть:/ и́бо не любя́й бра́та своего́, его́же ви́де,/ Бо́га, Его́же не ви́де, ка́ко мо́жет люби́ти?/ И сию́ за́поведь и́мамы от Него́,/ да любя́й Бо́га лю́бит и бра́та своего́./ Всяк, ве́руяй, я́ко Иису́с есть Христо́с,/ от Бо́га рожде́н есть,/ и всяк, любя́й Ро́ждшаго,/ лю́бит и Рожде́ннаго от Него́./ О сем ве́мы, я́ко лю́бим ча́да Бо́жия,/ егда́ Бо́га лю́бим и за́поведи Его́ соблюда́ем./ Сия́ бо есть любы́ Бо́жия,/ да за́поведи Его́ соблюда́ем,/ и за́поведи Его́ тя́жки не суть./ Я́ко всяк, рожде́нный от Бо́га, побежда́ет мир,/ и сия́ есть побе́да, побе́ждшая мир, ве́ра на́ша./ Кто есть побежда́яй мир,/ то́кмо ве́руяй, я́ко Иису́с есть Сын Бо́жий?</p>
<p>
<red>А́ще твори́м бде́ние, на литии́ стихи́ры пра́здника.</red>
</p>
<p>
<red>На стихо́вне стихи́ры, глас 1:</red>
</p>
<p>Рожде́ннаго от Де́вы Христа́ Бо́га/ блаже́нная де́ва Ни́на возлюби́,/ да ве́лиим гла́сом возвести́т племено́м И́верским/ свято́е И́мя Его́./ Сего́ бо ра́ди Небе́сный Жени́х, Христо́с Госпо́дь,/ даде́ ей дарова́ния Свята́го Ду́ха,/ и соде́ла <red>ю</red> равноапо́стольну,/ я́ко сосу́д благода́ти духо́вныя,/ и е́ю дарова́ нам спасе́ние, я́ко Человеколю́бец.</p>
<p>
<red>Стих: </red>Во всю зе́млю изы́де веща́ние их/ и в концы́ вселе́нныя глаго́лы их.</p>
<p>Иде́же благоуха́ша стопы́ Твоя́, Христе́,/ Женише́ све́тлый,/ та́мо ше́ствова свята́я целому́дренная неве́ста Твоя́,/ блаже́нная Ни́на, голуби́ца чи́стая,/ го́рлица благоле́пная,/ ла́стовица сладкогла́сная,/ и, воню́ ми́ра Твоего́ обоня́вши,/ гла́сом ве́лиим свято́е Твое́ И́мя возвести́,/ и си́лою кре́пкою вся И́верския и Картали́нския лю́ди/ ве́ровати в Божество́ Твое́ научи́.</p>
<p>
<red>Стих: </red>Небеса́ пове́дают сла́ву Бо́жию,/ творе́ние же ру́ку Его́ возвеща́ет твердь.</p>
<p>Устраше́нная си́ла тьмы се́тует:/ диа́вол побежде́н бысть./ Арма́за порази́ гром,/ За́дена пости́же гнев Небе́сный./ Крест воздви́жеся,/ и свята́я купе́ль благода́тнаго Креще́ния/ откры́ся нам у столпа́ животво́рнаго./ Те́мже и мы, ча́да Бо́жия,/ восприи́мше Креще́ние твое́ю о Христе́ про́поведию, Ни́но всехва́льная,/ духо́вне весели́мся/ и Христа́ Бо́га воспева́ем, обновле́ннии.</p>
<p>
<red>Сла́ва, глас 8:</red>
</p>
<p>Ча́шу благода́ти излия́ньми Ду́ха Свята́го,/ блаже́нная Ни́но,/ в це́ркви бога́тно раствори́ла еси́,/ сего́ ра́ди пресла́вное торжество́ твое́/ на ве́черю призыва́ет вся ве́рныя,/ я́же благода́ть Ду́ха Бо́жия возроди́ в купе́ли свята́го Креще́ния./ Те́мже вси, во Христа́ обле́кшиися,/ да восхва́лят Бо́га пе́сньми/ и, пра́зднующе <red>Днесь</red>, да велича́ют Богосве́тлую Тро́ицу,/ си́це глаго́люще:/ Бо́же Чудотво́рче Вседержи́телю,/ сохрани́ нас, испове́дающих Тя.</p>
<p>
<red>И ны́не, пра́здника.</red>
</p>
<p>
<red>Тропа́рь, глас 4:</red>
</p>
<p>Сло́ва Бо́жия служи́тельнице,/ во апо́стольстей про́поведи первозва́нному Андре́ю/ и про́чим апо́столом подража́вшая,/ просвети́тельнице Иве́рии и Ду́ха Свята́го цевни́це,/ свята́я равноапо́стольная Ни́но,/ моли́ Христа́ Бо́га/ спасти́ся душа́м на́шим.</p>
<p>
<red>Сла́ва, и ны́не, пра́здника.</red>
</p>
<p>
<red>А́ще же твори́м бде́ние, тропа́рь святы́я, два́жды, и пра́здника, еди́ножды.</red>
</p>
<p>
<red>На у́трени</red>
</p>
<p>На Бог Госпо́дь:<red> тропа́рь пра́здника, два́жды. Сла́ва, святыя. И ны́не, пра́здника.</red>
</p>
<p>
<red>По 1-м стихосло́вии седа́лен, глас 3:</red>
</p>
<p>Всю страну́ на́шу сло́вом духо́вным, равноапо́стольная Ни́но, ороси́ла еси́/ и та́ко плодоно́сну сию́ сотвори́ла еси́,/ во е́же произрасти́ти се́мя ве́ры,/ концы́ вселе́нныя просвети́ла еси́ и неве́рия пле́велы исто́ргла еси́,/ крести́вши И́верския язы́ки во И́мя Тро́ицы Безнача́льныя.</p>
<p>
<red>Сла́ва, глас 8:</red>
</p>
<p>Прииди́те вси, воспои́м равноапо́стольную Ни́ну,/ Богому́друю просвети́тельницу Иве́рии:/ та бо лесть и́дольскую отгна́,/ от тьмы ко све́ту нас приве́дши,/ и Тро́ицу Единосу́щную сла́вити научи́./ Те́мже, вси ве́рнии, пра́зднуим честну́ю па́мять ея́ с ве́рою/ и просла́вим Спа́са на́шего.</p>
<p>
<red>И ны́не, пра́здника.</red>
</p>
<p>
<red>По 2-м стихосло́вии седа́лен, глас 8:</red>
</p>
<p>Митропо́лие свята́я, Це́ркве красото́, весели́ся и ра́дуйся,/ я́ко све́тлое пра́зднество основа́вшия тя пропове́дницы Ева́нгелия соверша́ется,/ ма́тере на́шея Ни́ны равноапо́стольный,/ и с на́ми возопи́й:/ Христе́ Бо́же, той моли́твами утверди́ ве́ру Твою́.</p>
<p>
<red>Сла́ва, и ны́не, пра́здника.</red>
</p>
<p>
<red>Велича́ние:</red>
</p>
<p>Велича́ем тя,/ свята́я равноапо́стольная Ни́но,/ всю страну́ И́верскую све́том Ева́нгелия просвети́вшую/ и ко Христу́ приве́дшую.</p>
<p>
<red>Псало́м избра́нный: </red>Небеса́ пове́дают сла́ву Бо́жию:</p>
<p>
<red>По полиеле́и седа́лен, глас 8:</red>
</p>
<p>Предызбра́нная от Бо́га ма́ти, апо́столов чин взе́мши,/ све́том Ева́нгелия страну́ И́верскую просвети́ла еси́,/ со А́нгелы песносло́вящи Изба́вителя и моля́щися непреста́нно о нас,/ я́ко да благода́ть и ми́лость Христо́с нам дару́ет.</p>
<p>
<red>Сла́ва, и ны́не, пра́здника.</red>
</p>
<p>
<red>Таже, степе́нна, 1-й антифо́н 4-го гла́са. Проки́мен, глас 4: </red>Во всю зе́млю изы́де веща́ние их/ и в концы́ вселе́нный глаго́лы их. <red>Стих: </red>Небеса́ пове́дают сла́ву Бо́жию, творе́ние же руку́ Его́ возвеща́ет твердь. Вся́кое дыха́ние: <red>Ева́нгелие от Матфе́я, зача́ло 34 от полу́.</red>
</p>
<p>
<red>По 50-м псалме́ стихи́ра, глас 6: </red>Прииди́те вси, воспои́м равноапо́стольную Ни́ну:<red> (зри седа́лен на сла́ву по 1-м стихосло́вии).</red>
</p>
<p>
<red>О́ба кано́на пра́здника со ирмосы́ на 8 и святе́й Ни́не кано́н на 6, глас 1.</red>
</p>
<p>
<red>Песнь 1</red>
</p>
<p>
<red>Ирмо́с: </red>Спа́се лю́ди чудоде́йствуяй Влады́ка,/ мо́крую мо́ря во́лну оземлени́в дре́вле;/ во́лею же ро́дждся от Де́вы,/ стезю́ проходну Небесе́ полага́ет нам./ Его́же, по Существу́ ра́вна же Отцу́ и челове́ком, сла́вим.</p>
<p>Отве́рзи устне́ мои́, Христе́ Бо́же,/ да восхвалю́ де́ву равноапо́стольную и пропове́дницу Ни́ну воспою́,/ и просвети́ ум мой,/ да досто́йную цве́ты слове́с укра́шу по достоя́нию.</p>
<p>Ре́чи чужды́х ти племе́н уразуме́ла еси́, прехва́льная Ни́но,/ и, от Ду́ха Свя́та умудре́на бы́вши, в виде́нии Сама́го Го́спода узре́ла еси́./ Те́мже в земли́ непло́дней, Богому́драя де́во,/ лю́ди И́верския ко Христу́ привела́ еси́.</p>
<p>Жестосе́рдыя ва́рвары, куми́ром служа́щия,/ я́ко голуби́ца, от за́пада воспари́вшая,/ любо́вию твое́ю обрати́ла еси́ ко Творцу́/ и, благода́тию обновле́нныя, неве́сто Христо́ва непоро́чная,/ Жениху́ твоему́ обручи́ла еси́.</p>
<p>
<red>Богоро́дичен: </red>Сосу́д благосты́ни Твоея́, Пречи́стая Де́во Богоро́дице, бысть свята́я де́ва/ и страну́, жре́бием Тебе́ свиде́тельствовану, просвети́./ Сего́ ра́ди мо́лим Тя:/ сию́ приими́ с Тобо́ю в моли́тву о вопию́щих Тебе́:/ поми́луй жре́бий Твой.</p>
<p>
<red>Катава́сия: </red>Глубины́ откры́л есть дно:<red> и друга́я: </red>Ше́ствует морску́ю:</p>
<p>
<red>Песнь 3</red>
</p>
<p>
<red>Ирмо́с: </red>Призри́ на пе́ния рабо́в, Благоде́телю,/ врага́ смиря́я вознесе́нную горды́ню,/ нося́й же, Всеви́дче, греха́ превы́ше,/ непоколе́блемо утвержде́ныя, Бла́же, певцы́/ основа́нием ве́ры.</p>
<p>Милосе́рдия ра́ди Своего́ ми́лостивно помяну́в нас,/ усе́рдну благове́стницу соде́ла тя Бог,/ жену́ су́щу, му́жеским смы́слом укра́шену,/ и испо́лнену Ду́ха Свя́та яви́ нам,/ и твое́ю про́поведию о Христе́, чрез ве́ру в Него́, нас усынови́л есть.</p>
<p>Покрыва́ло от серде́ц на́ших безчу́вственных отпаде́,/ отягче́нный слух наш от гла́са про́поведи твоея́ откры́ся,/ омраче́ние ума́ на́шего разсе́яся све́том уче́ния Христо́ва, тобо́ю возвеще́ннаго,/ о свята́я равноапо́стольная Ни́но, до́блественная учени́це Христо́ва.</p>
<p>Покланя́вшиися иногда́ куми́ром и пребыва́вший во тьме нече́стия/ от ле́сти и́дольския твои́м прише́ствием, блаже́нная Ни́но, свободи́шася,/ Арма́з же вострепета́, егда́ гром возгреме́,/ и неи́стовства За́дена преста́ша.</p>
<p>
<red>Богоро́дичен: </red>Тобо́ю, Богоро́дице Де́во, от ро́ва нече́стия подъя́ти бы́хом,/ егда́ Ти уго́дно бысть просвеще́ние на́ше жено́ю сотвори́ти,/ повнегда́ же изы́ти нам от купе́ли святы́я,/ позна́хом Сы́на Твоего́ и Бо́га на́шего блаже́нною Ни́ною.</p>
<p>
<red>Конда́к и и́кос пра́здника.</red>
</p>
<p>
<red>Седален, глас 2:</red>
</p>
<p>Я́коже со́лнце незаходи́мое, Со́лнца Пра́вды - Христа́ Бо́га/ пропове́дница, светоза́рная звезда́, све́тлый вселе́нныя свети́льник,/ неоцене́нное сокро́вище И́верския страны́,/ <red>Днесь</red> Ни́на в земли́ на́шей сия́ет и благоуха́ет,/ наста́вница на́ша, равноапо́стольная раба́ Христо́ва.</p>
<p>
<red>Сла́ва, и ны́не, пра́здника.</red>
</p>
<p>
<red>Песнь 4</red>
</p>
<p>
<red>Ирмо́с: </red>Ро́да челове́ча обновле́ние/ дре́вле, поя́, проро́к Авваку́м предвозвеща́ет,/ ви́дети неизрече́нно сподо́бився о́браз:/ млады́м Младе́нец бо из горы́ - Де́вы изы́де,/ люде́й во обновле́ние, Сло́во.</p>
<p>Я́коже лев, безстра́шна пребы́вши,/ кре́пце Христа́ Бо́га пропове́дала еси́:/ па́рфян си́лою чуде́с улови́ла еси́,/ Гаиани́ю же и Рипсими́ю по́двигом до́блественнаго их му́ченичества в дар Христу́ принесла́ еси́./ Той же сохрани́ тебе́ саму́ю,/ во<red>еже</red>́ просвети́ти тобо́ю И́верскую страну́.</p>
<p>Я́коже оре́л, во о́чию твое́ю возобрази́ла еси́ И́верскую страну́ на́шу, пресла́вная Ни́но,/ и, свято́ю ре́вностию по Бо́зе разже́гшися,/ святы́м Ева́нгелием сию́ просвети́ла еси́.</p>
<p>Власть иму́щи разгна́ти мглу,/ му́драго царя́ просвети́ла еси́,/ равноапо́стольному царю́ Константи́ну уподо́бльшися, наста́внице на́ша и врачу́ смы́сленный./ Сего́ ра́ди ублажа́ем и́мя твое́, де́во,/ пропове́днице Христа́, вели́кая равноапо́стольная Ни́но.</p>
<p>
<red>Богоро́дичен: </red>От ле́сти и́дольския Тобо́ю, Богоро́дице, изба́влены бы́вше лю́дие И́верстии,/ и́хже Тебе́ жре́бий показа́,/ и, благове́стием преподо́бныя ма́тере на́шея Ни́ны озаре́ни бы́вше,/ взыва́ют к Тебе́:/ избавле́ние на́ше, спаси́ ны, Ма́ти Христа́ Бо́га.</p>
<p>
<red>Песнь 5</red>
</p>
<p>
<red>Ирмо́с: </red>Из но́щи дел омраче́нный пре́лести/ очище́ние нам, Христе́,/ бо́дренно ны́не соверша́ющим песнь, я́ко Благоде́телю,/ прииди́, подава́яй удо́бну стезю́,/ по не́йже востека́юще, обря́щем сла́ву.</p>
<p>Падо́ша и́доли во стране́ И́верстей/ и созда́шася хра́мы Госпо́дни тобо́ю, ма́ти на́ша./ Мы же, ча́да Сио́на, тобо́ю просвеще́ни бы́вше,/ <red>Днесь</red> прославля́ем Триипоста́сное Божество́,/ сла́вим Честны́й Крест Христа́ и чествуе́м цельбоно́сный хито́н Его́.</p>
<p>Сы́нове тех, и́же от дней столпотворе́ния Вавило́нска злоче́стием плене́ни бы́ша/ и песнь Госпо́дню воспева́ти не разуме́ша,/ ны́не изше́дше от святы́я купе́ли, глаго́лют:/ во Христа́ облеко́хомся, во Христа́ крести́вшеся.</p>
<p>Егда́ ца́рствова фарао́н над еги́птяны,/ ти́и, во тьме еги́петстей седя́ше,/ и́стинному Бо́гу служи́ти не мого́ша;/ <red>Днесь</red> же мы, ча́да Сио́на, Ни́ною изба́влены бы́вше,/ ра́достно пои́м Го́сподеви.</p>
<p>
<red>Богоро́дичен: </red>Егда́ приспе́ ко мне врач, Пресвята́я Богоро́дице,/ тогда́ воста́х от одра́ моего́, немощству́яй,/ и преподо́бною Ни́ною изба́вихся от ле́сти и́дол нечи́стых, сия́ род И́верский взыва́ет, глаго́ля:/ воспева́ю Тя, упова́ние мое́, Ма́ти Бо́жия.</p>
<p>
<red>Песнь 6</red>
</p>
<p>
<red>Ирмо́с: </red>Обита́я Ио́на в преиспо́дних морски́х,/ приити́ моля́шеся и бу́рю утоли́ти;/ унзе́н же аз муча́щаго стрело́ю,/ Христу́ воспева́ю, зол губи́телю,/ ско́ро приити́ Тебе́ к мое́й ле́ности.</p>
<p>Возсия́вшу све́ту от за́пада, преста́ни, се́вере, и пове́й, ю́же<a type="note" xlink:href="#note49">49</a>,/ со́лнце бо восхо́дит разгна́ти мглу,/ и близ есть дхнове́ние теплоты́, во<red>еже</red>́ та́яти ле́ду:/ се гряде́т пропове́дница Христа́, Ни́на свята́я.</p>
<p>От тьмы и́дольския изба́влени бы́вше тобо́ю, равноапо́стольная Ни́но,/ вси лю́дие Картали́нстии воспева́ют тя и умиле́нно взыва́ют:/ отжени́ от нас зло́бу, диа́вола же и супоста́ты на́ша порази́.</p>
<p>Угото́ванная тобо́ю при столпе́ животво́рнем/ и ме́сте хране́ния хито́на Госпо́дня купе́ль свята́я/ не мертви́т младе́нцы, но сия́ возражда́ет, еле́ем святы́м умаща́ющи./ Те́мже вопие́м ти:/ ра́дуйся, дево, равноапо́стольная Ни́но.</p>
<p>
<red>Богоро́дичен: </red>Наде́ждо непосты́дная наде́ющихся на Тя,/ еди́на, ро́ждшая па́че естества́ пло́тию Христа́ Бо́га на́шего,/ Того́ со блаже́нною Ни́ною моли́ пода́ти И́верстей стране́ утвержде́ние и преспе́яние в ве́ре/ и всем нам пре́жде конца́ жития́ исправле́ние.</p>
<p>
<red>Конда́к, глас 2:</red>
</p>
<p>Прииди́те <red>Днесь</red> вси,/ воспои́м избра́нную от Христа́/ равноапо́стольную пропове́дницу Бо́жия сло́ва,/ му́друю благове́стницу,/ лю́ди Картали́нии приве́дшу на путь живота́ и и́стины,/ Богома́тере учени́цу,/ усе́рдную засту́пницу и неусыпа́ющую храни́тельницу на́шу,/ Ни́ну прехва́льную.</p>
<p>
<red>И́кос:</red>
</p>
<p>В гу́слех духо́вных да восхва́лится му́драя пропове́дница, Иве́рии просвети́тельница,/ в купе́ли Креще́ния избра́нными па́стырьми освяти́вшая лю́ди,/ жре́бием свиде́тельствованный,/ равноапо́стольная, возлю́бленная раба́ Христо́ва,/ я́же де́сять за́поведей Бо́жиих прия́т, я́коже Моисе́й Богови́дец./ Прииди́те у́бо, <red>Днесь</red> ублажи́м пе́сньми/ усе́рдную засту́пницу и неусыпа́ющую храни́тельницу на́шу,/ Ни́ну прехва́льную.</p>
<p>
<red>Песнь 7</red>
</p>
<p>
<red>Ирмо́с: </red>Всецаря́ любо́вию уловле́ннии, о́троцы/ укори́ша безчи́сленно яря́щася мучи́теля злобо́жное языковре́дие./ И́мже повину́ся огнь мно́гий,/ Влады́це глаго́лющим:/ во ве́ки благослове́н еси́.</p>
<p>Черто́зи царя́ и цари́цы я́ко пле́нницу и стра́нницу тя призре́ша,/ оба́че и сия́ от пле́на преиспо́дняго благода́тию Христо́вою привела́ еси́ ко Христу́ Бо́гу,/ Ни́но равноапо́стольная, благове́стнице спасе́ния.</p>
<p>Внегда́ воздви́гнути тебе́ столп святы́й и возде́яти ру́це твои́,/ устраши́шася си́лы диа́вола и со тре́петом бежа́ша, возрыда́ша го́рько./ Мы же вопие́м:/ благослове́н еси́, Христе́ Бо́же, во ве́ки.</p>
<p>Возвеща́емым словесе́м твои́м, падо́ша ниц лю́дие,/ я́ко от гла́са труб царе́вых, и ца́рства и ца́рие вострепета́ша, глаго́люще:/ о пле́ннице и пле́нных свобожде́ние!/ Буди́ благослове́но прише́ствие твое́.</p>
<p>
<red>Богоро́дичен: </red>Я́ве предрече́нная проро́ки, Ма́ти Бо́жия, Пренепоро́чная Де́во Мари́е,/ пребыва́нием Твои́м во Еги́пте с Богомладе́нцем Иису́с Христо́м/ истука́ны еги́петския сокруши́ла еси́ до основа́ний/ и Ни́ною потреби́ла еси́ куми́ры Картали́нии,/ бу́ди благослове́на, Присноде́во.</p>
<p>
<red>Песнь 8</red>
</p>
<p>
<red>Ирмо́с: </red>Утро́бу неопа́льно образу́ют Отрокови́цы/ и́же в Ве́тсем опаля́емии ю́ноши,/ преесте́ственно ражда́ющую запечатле́нну;/ обоя́ же содева́ющи чудоде́йство еди́но,/ лю́ди к пе́нию возставля́ет благода́ть.</p>
<p>Па́мяти святы́я Ни́ны подоба́ет пра́зднество./ Прииди́те у́бо, ве́рнии, Христу́, просла́вим и возблагодари́м ми́лостиваго Бо́га./ Ро́ди же, и племена́, и ча́да Сио́на, в духо́вней ра́дости торжеству́йте ку́пно с на́ми, глаго́люще:/ сла́ва пропове́днице Христа́ и Бо́га на́шего.</p>
<p>Ра́дуйся, стране́ Картали́нская,/ от Ни́ны венце́м Христо́вым венча́нная, свети́ся и благоукраша́йся:/ призыва́ет бо ны равноапо́стольная свята́я Ни́на,/ све́том Госпо́дним вся озаря́ющи.</p>
<p>Ты запове́дала еси́ нам, равноапо́стольная, ве́ру свя́то блюсти́,/ е́йже новообраще́нныя лю́ди научи́ла еси́./ Сего́ ра́ди вертогра́ды, яже насади́ла еси́ в духо́вней па́стве твое́й,/ посети́ и утверди́.</p>
<p>
<red>Богоро́дичен: </red>О Ма́ти Христа́ Бо́га, Творца́ су́щих,/ сподо́бльшийся Тобо́ю жи́зни ве́чныя род Картали́нский храни́/ моли́твами Ни́ны блаже́нныя.</p>
<p>
<red>Песнь 9</red>
</p>
<p>
<red>Ирмо́с: </red>Люби́ти у́бо нам я́ко безбе́дное стра́хом/ удо́бее молча́ние;/ любо́вию же, Де́во,/ пе́сни тка́ти, спротяже́нно сложе́нный, неудо́бно есть./ Но и, Ма́ти, си́лу, ели́ко есть произволе́ние, даждь.</p>
<p>Вожделе́нна нам па́мять твоя́,/ ди́вно чудоде́йство твое́, свя́то житие́ твое́ -/ вся нам быва́ют во бла́го тобо́ю, Ни́но целому́дренная.</p>
<p>Прия́телище моще́й твои́х, благода́ть источа́ющих,/ утвержде́ние есть стране́ Ивери́йстей./ Сего́ ра́ди и взыва́ет к тебе́:/ блаже́нная Ни́но, охраня́й нас твои́м заступле́нием.</p>
<p>Пропове́днице и просвети́тельнице,/ при́зри на пе́ние на́ше умиле́нное и уми́лостиви к нам Го́спода,/ не попусти́ нам, хвалы́ твоея́ ревни́телем, во гресе́х поги́бнути/ и, предстоя́щи Престо́лу Бо́жию,/ моли́ Христа́ Бо́га спасти́ся душа́м на́шим.</p>
<p>
<red>Богоро́дичен: </red>Услы́ши моле́ния на́ша, Ма́ти Бо́жия,/ и преподо́бныя Ни́ны заступле́нием отжени́ от нас вся искуше́ния,/ да́руй нам ми́лость Твою́ и побе́ду на враги́.</p>
<p>
<red>Свети́лен.</red>
</p>
<p>
<red>Подо́бен: </red>Посети́л ны есть Восто́к свы́ше:</p>
<p>Равноапо́стольная пропове́днице и благове́стнице Христо́ва,/ от наве́т вра́жиих избавля́ющая ны!/ А́ще и в не́дрех земли́ сокрове́на еси́ от о́чию на́шею,/ оба́че жива́ пребыва́еши у Престо́ла Христа́ Бо́га на́шего./ Буди́ у́бо засту́пница усе́рдно чту́щим тя.</p>
<p>
<red>Сла́ва, и ны́не, пра́здника.</red>
</p>
<p>
<red>На хвали́тех стихи́ры на 6, пра́здника 3 и святы́я 3, глас 1:</red>
</p>
<p>Ра́дуйся, Це́рковь Бо́жия/ со ча́ды твои́ми,/ блаже́нныя Ни́ны собо́ру сла́вному,/ ра́дуйся и соста́ви духо́вное торжество́,/ во е́же пе́ти пропове́дницу на́шу,/ Ца́рствия Небе́снаго равноапо́стольную благове́стницу.</p>
<p>Зна́мение духо́вное,/ святы́й Крест Христо́в запечатле́ нас,/ прие́мших про́поведь Ни́ны блаже́нныя./ Те́мже и воскли́кнем, глаго́люще:/ о Животворя́щий Кре́сте Госпо́день!/ Храни́ вся ны:/ во Христа́ бо крести́хомся и во Христа́ облеко́хомся./ Ты же, Христе́ Бо́же, спаси́ лю́ди Твоя́.</p>
<p>
<red>Сла́ва, глас 2:</red>
</p>
<p><red>Днесь</red> си́лы Небе́сныя с земны́ми ра́дуются,/ <red>Днесь</red> страна́ Картали́нская,/ Кресто́м огражде́нная, облека́ется си́лою/ и рог Це́ркве возно́сится,/ <red>Днесь</red> храм Пресвяты́я Богоро́дицы/ па́мятию святы́я Ни́ны благоле́пно украша́ется./ Мы же, ве́рнии, воспои́м Христа́, Бо́га же и Челове́ка, и возопии́м:/ сла́ва в Вы́шних Бо́гу.</p>
<p>
<red>И ны́не, пра́здника.</red>
</p>
<p>
<red>Славосло́вие вели́кое. По трисвяте́м тропа́рь святе́й. Сла́ва, и ны́не, пра́здника. Ектении́ и отпу́ст</red>
</p>
<p>
<red>На литурги́и</red>
</p>
<p>
<red>Блаже́нны от кано́на Богоявле́ний и святы́я, пе́сни 3-я и 6-я. Проки́мен, глас 8: </red>Во всю зе́млю изы́де веща́ние их/ и в концы́ вселе́нный глаго́лы их. <red>Стих: </red>Небеса́ пове́дают сла́ву Бо́жию, творе́ние же руку́ Его́ возвеща́ет твердь.<red> Апо́стол к Кори́нфяном, зача́ло 131. </red>Аллилу́йя, глас 1: Испове́дят небеса́ чудеса́ Твоя́, Го́споди. <red>Стих: </red>Бог прославля́ем в сове́те святы́х. <red>Ева́нгелие от Матфе́я, зача́ло 104. Прича́стен: </red>Во всю зе́млю изы́де веща́ние их:</p>
<p>
<red>Моли́тва</red>
</p>
<p>О всехва́льная и преди́вная равноапо́стольная Ни́но, вои́стинну вели́кое украше́ние Це́ркве Правосла́вный и изря́дная похвало́ наро́ду Ивери́йскому, просвети́вшая всю страну́ Грузи́нскую Боже́ственным уче́нием и по́двиги апо́стольства победи́вшая врага́ на́шего спасе́ния, трудо́м и моли́твами насади́вшая зде вертогра́д Христо́в и возра́щшая его́ в плод мног. Пра́зднующе святу́ю па́мять твою́, притека́ем к честно́му ли́ку твоему́ и благогове́йно лобыза́ем всехва́льный дар тебе́ от Бо́жия Ма́тере, чудотво́рный крест, его́же ты обви́ла еси́ драги́ми власы́ твои́ми, и уми́льно про́сим, я́ко при́сную предста́тельницу на́шу: огради́ нас от вся́ких зол и скорбе́й, вразуми́ враго́в Святы́я Це́ркве Христо́вы и проти́вников благоче́стия, охраня́й твое́ ста́до, упасе́нное тобо́ю, и моли́ Всеблага́го Бо́га, Спаси́теля на́шего, Ему́же ты ны́не предстои́ши, да да́рует наро́ду на́шему мир, долгоде́нствие и во вся́ком до́брем начина́нии поспеше́ние, и да приведе́т Госпо́дь нас в Небе́сное Свое́ Ца́рствие, иде́же вси святи́и славосло́вят всесвято́е Его́ И́мя ны́не,и при́сно,и во ве́ки веко́в. Ами́нь.</p>
<p>
<red>А́ще пое́м еди́ну слу́жбу пра́здника, а преподо́бных оте́ц на́ших, в Сина́е и Раи́фе избие́нных, пое́м всю слу́жбу в 13-й день, поне́же в си́й день отдае́тся пра́здник Просвеще́ния, пое́м слу́жбу пра́здника си́це:</red>
</p>
<p>
<red>Ве́чер обы́чная кафи́зма, на</red> Го́споди, воззва́х: стихи́ры на 6: <red>пое́мыя на са́мый пра́здник.</red> Сла́ва, и ны́не: Приклони́л еси́ главу́ Предте́чи: <red>Проки́мен дне́. Вхо́да несть, пареми́й не чтем. Та́же,</red> Сподо́би, Го́споди: <red>и ектения́:</red> Испо́лним вече́рнюю моли́тву: <red>На стихо́вне стихи́ры пра́здника, со стихи́ их.</red> Сла́ва, и ны́не, <red>пра́здника. </red>По Ны́не отпуща́еши, <red>и по трисвято́м тропа́рь пра́здника.</red>
<red>Та́же ектениая́: </red>Поми́луй нас, Бо́же:<red> и отпу́ст.</red>
<red>Свята́го же, и́же на ряду́, помина́ем на отпу́сте. Воу́трие полу́нощницу пое́м по обы́чаю с кафи́змою, и тропари́ глаго́лем рядовы́я, и моли́тву глаго́лем:</red> Помяни́, Го́споди, в наде́жди воскресе́ния: <red>И отпу́ст.</red>
</p>
<p>
<red>На у́трени на</red> Бог Госпо́дь: <red>тропа́рь пра́здника три́жды. По кафи́змах седа́льны пра́здника. И чте́ние пра́здника. Кано́н пе́рвый со ирмосо́м на 8: други́й кано́н со ирмосо́м на 6. Ирмосы́ пое́м обою́ кано́нов по два́жды. Катава́сиа, ирмо́с пое́м пе́рваго кано́на, на схо́де. По 3-й пе́сни ипакои́, глас 5: </red>Егда́ явле́нием Твои́м: <red>по 6-й пе́сни конда́к пра́здника, и и́кос. На 9-й пе́сни </red>Честнейшую: <red>не пое́м,</red>
<red>но пое́м припе́вы пра́здника, я́коже и на са́мый пра́здник. Свети́лен пра́здника еди́ножды.</red> Сла́ва, и ны́не, <red>то́йже.</red>
<red>На хвали́тех стихи́ры пра́здника, на 4. </red>Сла́ва, <red>глас 6:</red> Вода́ми Иорда́нскими: И ны́не,<red> глас 2:</red> <red>Днесь</red> Христо́с на Иорда́н: <red>И славосло́вие вели́кое. По трисвято́м тропа́рь пра́здника. Ектении́, и отпу́ст. И обы́чное исхожде́ние в притво́р. И час 1-й Тропа́рь и конда́к пра́здника.</red>
</p>
<p>
<red>На Литурги́и: Блаже́нна, обоих кано́нов песнь 9, на 8. Антифо́нов же пра́здника не глаго́лем. По вхо́де тропа́рь пра́здника.</red> Сла́ва, и ны́не, <red>конда́к пра́здника. Та́же трисвято́е. Проки́мен, аллилу́иа и прича́стен пра́здника. Апо́стол и Ева́нгелие дне́.</red>
</p>
<p>
<red>Подоба́ет ве́дати, а́ще случи́тся отда́ние Богоявле́ния в неде́лю пре́жде мытаря́ и фарисе́а.</red>
</p>
<p>
<red>В суббо́ту на ма́лей вече́рни,</red> на Го́споди, воззва́х, <red>стихиры воскре́сны:</red> Сла́ва, и ны́не, <red>пра́здника. На стихо́вне стихи́ра воскре́сна едина, и пра́здника, стихо́вна со стихи́ свои́ми, великия вече́рни.</red> Сла́ва, и ны́не, <red>пра́здника:</red> <red>Днесь</red> Христо́с: <red>пи́сан на хвали́тех.</red>
</p>
<p>
<red>На вели́цей вече́рни по обы́чной стихоло́гии. </red>На Го́споди, воззва́х: с<red>тихи́ры воскре́сны 3, и восто́чен еди́н: Анато́лиев, и пра́здника 6, пое́мыя на са́мый пра́здник. </red>Сла́ва, <red>пра́здника: </red>и ны́не, <red>Богоро́дичен 1-й гла́са. На лити́и стихи́ры, и</red> Сла́ва, и ны́не, <red>пра́здника. На стихо́вне стихи́ры воскре́сны.</red> Сла́ва, и ны́не, <red>пра́здника. На благослове́нии хле́бов тропа́рь:</red> Богоро́дице Де́во, <red>два́жды, и пра́здника еди́ножды, и чте́ние в Посла́ниих апостольских. А́ще же несть бде́ния, по</red> Ны́не отпуща́еши: <red>тропа́рь воскре́сен. </red>Сла́ва, и ны́не, <red>пра́здника. На повече́рии по</red> Досто́йно: <red>по </red>О́тче наш: <red>конда́к пра́здника.</red>
</p>
<p>
<red>На у́трени</red> на Бог Госпо́дь: <red>тропа́рь воскре́сен два́жды:</red> Сла́ва, и ны́не,<red> пра́здника. По кафи́змах седа́льны воскре́сны, с Богоро́дичны их. И чте́ние. Та́же непоро́чны, с тропари́: </red>А́нгельский собо́р: <red>ипакои́ гла́са. Степе́нна. Проки́мен.</red> Вся́кое дыха́ние: <red>Ева́нгелие воскре́сно, и про́чее воскре́сно и до кано́на. Кано́н воскре́сен со ирмосо́м на 4, и Богоро́дице на 2, и пра́здника о́ба кано́на на 8. Катава́сиа пра́здника. По 3-й пе́сни конда́к пра́здника, и и́кос, ипакои́ пра́здника, и чте́ние пра́здника. По 6-й пе́сни конда́к воскре́сен и и́кос, и чтем про́лог. На 9-й пе́сни пое́м </red>Честнейшую: <red>Свети́лен воскре́сен.</red> Сла́ва, и ны́не, <red>пра́здника. На хвали́тех стихи́ры воскре́сны 4 и пра́здника 4, со Сла́вным, с припе́вы их. </red>Сла́ва, <red>стихи́ра Ева́нгельская:</red> И ны́не, Преблагослове́нна еси́, Богоро́дице Де́во: <red>Славосло́вие вели́кое. По трисвято́м, тропа́рь воскре́сен то́чию, ектении́, и отпу́ст, и оглаше́ние, и исхожде́ние обы́чное в притво́р, и ча́с 1-й, и коне́чный отпу́ст. На часе́х тропа́рь воскре́сен. </red>Сла́ва, <red>пра́здника: </red>И ны́не, Богоро́дичен часо́в. По О́тче наш: <red>конда́к пра́здника и воскре́сен, глаго́лем пременя́юще.</red>
</p>
<p>
<red>На Литурги́и: Блаже́нна гла́са на 6: и пра́здника песнь 9-я обоих кано́нов на 4. По вхо́де тропа́рь воскре́сен, и пра́здника.</red> Сла́ва, <red>конда́к воскре́сн. </red>И ны́не, <red>пра́здника. Проки́мен, Апо́стол и Ева́нгелие, неде́ли ря́д. Аллилу́иа и прича́стен пра́здника, и дне́.</red>
</p>
<p>
<red>Зрим же и сего́ указа́ния. А́ще приспе́ет в 14 яваря́ неде́ля о мытари́ и фарисе́и, на отда́ние Богоявле́ния, пое́м воскре́сно, и Трио́ди, и пра́здника.</red>
</p>
<p>
<red>В суббо́ту ве́чера, на ма́лей вече́рни стихи́ры воскре́сны, на 4. </red>Сла́ва, и ны́не, <red>Богоро́дичен 1-й гла́са, ма́лыя вече́рни. На стихо́вне стихи́ра воскре́сна еди́на и пра́здника стихо́вна вели́кия вече́рни со стихи́ ея́. </red>Сла́ва, и ны́не, <red>пра́здника:</red> <red>Днесь</red> Христо́с: <red>пи́сан на хвали́тех. По трисвято́м тропа́рь воскре́сен. </red>Сла́ва, и ны́не, <red>пра́здника, ектениа́ ма́лая, и отпу́ст.</red>
</p>
<p>
<red>На вели́цей вече́рни, </red>Блаже́н муж: <red>кафи́сму всю́.</red>
<red>На </red>Го́споди, воззва́х: <red>стихи́ры воскре́сны, гласа 3, и Трио́ди 3, со Сла́вным, и пра́здника 4, пое́мыя на са́мый пра́здник, </red>Сла́ва, <red>пра́здника. </red>И ны́не, <red>Богоро́дичен 1-й гласа. Вхо́д, проки́мен дне́. На лити́и стихиры пра́здника, и Трио́ди самогла́сны: </red>Фарисе́я велехва́льный глас: Сла́ва, <red>мытаря́ и фарисе́я. </red>И ны́не, <red>пра́здника. На стихо́вне стихи́ры воскре́сны. </red>Сла́ва, <red>Трио́ди.</red> И ны́не, <red>пра́здника. На благослове́нии хле́бов, тропа́рь </red>Богоро́дице Де́во: <red>два́жды, и пра́здника, еди́ножды, и чте́ние. А́ще же несть бде́ния, по</red> Ны́не отпуща́еши: <red>тропа́рь воскре́сен.</red> Сла́ва, и ны́не, <red>пра́здника.</red>
</p>
<p>
<red>На повече́рии по </red>Досто́йне: <red>по</red> О́тче наш, <red>конда́к пра́здника.</red> Сла́ва, и ны́не, <red>Трио́ди.</red>
</p>
<p>
<red>На у́трени на</red> Бог Госпо́дь: т<red>ропа́рь воскре́сен два́жды. </red>Сла́ва, и ны́не, <red>пра́здника. По кафи́змах седа́льны воскре́сны, с Богоро́дичны их. И чте́ние во Ева́нгелии толково́м. И непоро́чны: ипакои́ гла́са, и чте́ние. Степе́нна, и проки́мен гла́са, и Ева́нгелие воскре́сно. </red>Воскресе́ние Христо́во: <red>псало́м 50. </red>Сла́ва, Покая́ния: И ны́не, На спасе́ния стези: та́же, Поми́луй мя, Бо́же: и, Мно́жества соде́янных мно́ю лю́тых: <red>Кано́н воскре́сен: со ирмосо́м на 4, и Трио́ди на 4: и пра́здника о́ба кано́на на 6. Катава́сия пра́здника. По 3-й пе́сни конда́к и и́кос, и седа́лен Трио́ди. </red>Сла́ва, и ны́не, <red>пра́здника. По 6-й пе́сни конда́к и и́кос пра́здника. На 9-й пе́сни пое́м </red>Честнейшую: <red>Свети́лен воскре́сен. </red>Сла́ва, <red>Трио́ди.</red> И ны́не, <red>пра́здника. На хвали́тех стихиры воскре́сны 4: и пра́здника со Сла́вным 4, с припе́вы их. </red>Сла́ва, <red>самогла́сен Трио́ди. </red>И ны́не, Преблагослове́нна еси́, Богоро́дице Дево: <red>Славосло́вие великое. По трисвято́м тропа́рь воскре́сен то́чию, ектении́, и отпу́ст, и исхожде́ние в притво́р. </red>Сла́ва, и ны́не, <red>стихи́ра Ева́нгельская, и ча́с 1-й. И соверше́нный отпу́ст. На 1-м часе́ тропа́рь воскре́сен.</red> Сла́ва, <red>пра́здника. </red>И ны́не, <red>Богоро́дичен часо́в. По трисвято́м конда́к Трио́ди. Та́кожде и на 3-м, и на 6-м, и на 9-м часе́х глаго́лем тропари́. Кондаки́ же пра́здника и Трио́ди, пременя́юще, глаго́лем.</red>
</p>
<p>
<red>На Литурги́и: Блаже́нна гласа на 4, и Трио́ди песнь 3-я, на 4, и пра́здника песнь 9-я, на 4. По вхо́де тропа́рь воскре́сен, и пра́здника. </red>Сла́ва, <red>конда́к Трио́ди. И ны́не, пра́здника. Проки́мен гласа, и пра́здника. Апо́стол и Ева́нгелие дне́. Прича́стен:</red> Хвали́те Го́спода с Небе́с: Други́й, пра́здника.</p>
</section>
