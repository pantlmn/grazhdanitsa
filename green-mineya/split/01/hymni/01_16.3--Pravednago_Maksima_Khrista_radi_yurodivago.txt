<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пра́веднаго Макси́ма, Христа́ ра́ди юро́диваго, То́темскаго чудотво́рца</p>
</title><p>
<red>Тропа́рь, глас 4:</red>
</p>
<p>Непоро́чным свяще́нством Бо́гови послужи́в,/ посреде́ мирска́го мяте́жа юро́дство избра́л еси́,/ взем бо крест, после́довал еси́ Христу́ невозвра́тным по́мыслом/ и, с любо́вию к Нему́ доброде́тельми приближа́яся,/ земна́я оста́вив, Небе́сная восприя́л еси́,/ блаже́нне Макси́ме, о́тче наш,/ моли́ Христа́ Бо́га/ сохрани́тися гра́ду То́тьме невреди́му/ и спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red> Еже́ от ве́ка утае́нное:</p>
<p>
<red>Кано́н, глас 8.</red>
</p>
<p>
<red>Песнь 1</red>
</p>
<p>Ирмо́с: Песнь возсле́м, лю́дие,/ чу́дному Бо́гу на́шему,/ свободи́вшему Изра́иля от рабо́ты,/ песнь побе́дную пою́ще и вопию́ще,/ пои́м Тебе́, Еди́ному Влады́це.</p>
<p>Приими́ моле́ние, Христе́ мой, мене́, недосто́йнаго,/ и отве́рзи ми недоуме́нный ум и язы́к,/ да возмогу́ Твоего́ уго́дника Макси́ма воспе́ти прославле́ние.</p>
<p>В Вы́шних предстоя́ Престо́лу Вседержи́теля, блаже́нне Макси́ме,/ испроси́ соверша́ющим свяще́нное твое́ торжество́ грехо́в оставле́ние,/ да воспое́м песнь Еди́ному Влады́це.</p>
<p>Предстоя́ще <red>Днесь</red> на ме́сте погребе́ния твоего́,/ про́сим, Макси́ме, о́тче наш,/ получи́ти твои́ми моли́твами от злых избавле́ние и неду́гов исцеле́ние.</p>
<p>Богоро́дичен: Влады́чице Пречи́стая, ро́ждшая Спа́са всех Го́спода,/ утоли́ страсте́й на́ших лю́тое смуще́ние/ и тишину́ пода́ждь невозмути́мую,/ да Тебе́, Богоро́дице, непреста́нно велича́ем.</p>
<p>
<red>Песнь 3</red>
</p>
<p>
<red>Ирмо́с:</red> Страх Твой, Го́споди,/ всади́ в сердца́ раб Твои́х/ и бу́ди нам утвержде́ние,/ Тя во и́стине призыва́ющих.</p>
<p>От ю́ности твоея́, о́тче наш, име́я нача́ло прему́дрости - страх Бо́жий,/ да́же и до кончи́ны соблю́л еси́,/ Бо́га Помо́щника себе́ призыва́я.</p>
<p>На земли́ предстоя́л еси́ Престо́лу Бо́жию во стра́се и смире́нии,/ Безкро́вныя Же́ртвы принося́ Бо́гу, блаже́нне Макси́ме,/ и ми́лостива Того́ нам соде́ловая.</p>
<p>С ве́рою и любо́вию тебе́ призыва́ем в моли́тву, пра́ведный Макси́ме,/ умоли́ Всебла́гаго Бо́га,/ да изба́вит нас от вся́кия напа́сти и гее́нскаго муче́ния.</p>
<p>
<red>Богоро́дичен:</red> Сни́де во утро́бу Твою́ Влады́ка и Госпо́дь воплоща́емь, Влады́чице Всепе́тая,/ да изба́вит от пре́лести род челове́ческий/ и Ца́рствия Своего́ сподо́бит нас.</p>
<p>
<red>Песнь 4</red>
</p>
<p>
<red>Ирмо́с:</red> Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</p>
<p>В чи́стом се́рдца стремле́нии о лю́дех принося́ моли́твы, свя́те Макси́ме,/ благопотре́бная испроси́л еси́ от Бо́га,/ прославля́я Того́ вели́чие.</p>
<p>Апо́стольский глас, Макси́ме, уразуме́в,/ я́ко отре́бие<a type="note" xlink:href="#note53">53</a> ми́ру есмы́,/ Христа́ ра́ди сам себе́ всем в попра́ние вмени́л еси́.</p>
<p>Притека́юще <red>Днесь</red> к тебе́, вопие́м ти:/ блаже́нне Макси́ме, испроси́ нам грехо́в оставле́ние.</p>
<p>
<red>Богоро́дичен:</red> Недоуме́ние предлежи́т от обыше́дших нам зол, Пречи́стая Влады́чице,/ но изба́ви от сих ско́ро,/ к Тебе́ бо еди́ней прибега́ем.</p>
<p>
<red>Песнь 5</red>
</p>
<p>
<red>Ирмо́с:</red> Просвети́ нас повеле́нии Твои́ми, Го́споди,/ и мы́шцею Твое́ю высо́кою/ Твой мир пода́ждь нам,/ Человеколю́бче.</p>
<p>От младе́нчества просвети́вся душе́ю,/ в мяте́жех благооти́шное житие́ стяжа́ти потща́лся еси́,/ воспева́я Еди́наго Человеколю́бца.</p>
<p>Нагото́ю теле́сною, я́коже багряни́цею, мня́ше себе́ оде́яна бы́ти,/ в зиме́, я́коже в ле́те, пребыва́я, вопия́л еси́, пра́ведный Макси́ме:/ благодарю́ Тя, Человеколю́бче.</p>
<p>Доброто́ю духо́вною сия́я,/ обнаже́нных нас вся́каго де́ла блага́го/ покры́й предета́тельством твои́м, всеблаже́нне Макси́ме.</p>
<p>
<red>Богоро́дичен:</red> Умерщвле́нную мою́ ду́шу страстьми́ скве́рными оживи́, Всенепоро́чная,/ Живота́ - Спа́са ро́ждшая,/ и к стези́ спаси́тельной и блаже́нному житию́ напра́ви.</p>
<p>
<red>Песнь 6</red>
</p>
<p>
<red>Ирмо́с:</red> Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</p>
<p>Я́коже Ио́на от кита́, та́ко и ты, о́тче, от мирски́х мяте́жей бу́яя восприя́л еси́/ и в по́двизе юро́дства к Небе́сным пресели́лся еси́.</p>
<p>Безстра́стием украша́яся, Макси́ме,/ я́ко безпло́тен, на земли́ пожи́л еси́,/ поруга́ния и досажде́ния претерпева́я, о досажда́ющих моли́лся еси́:/ Го́споди, не поста́ви им греха́ неве́дения.</p>
<p>Я́ко восприя́л еси́ благода́ть, о́тче,/ моли́тися ко Го́споду о лю́дех и гра́де твое́м То́тьме,/ да сохрани́т его́ невреди́ма и изба́вит нас от искуше́ний и бед,/ да вси ра́достно пра́зднуем свято́е твое́ преставле́ние.</p>
<p>
<red>Богоро́дичен:</red> Пое́м Тя, ве́рнии, Богоблагода́тная Влады́чице,/ Преве́чнаго Бо́га пло́тию ро́ждшая,/ Его́же умоли́, Пречи́стая, гра́ду и людем Твои́м в ми́ре спасти́ся.</p>
<p>
<red>Конда́к, глас 4:</red>
</p>
<p>Боже́ственному гла́су после́дуя,/ возревнова́л еси́ наставля́ти па́ству свою́/ не му́дростию сло́ва, но бу́йством жити́я безмяте́жнаго,/ непреста́нными моли́твами и сле́зными струя́ми/ ду́шу и те́ло омыва́я,/ возду́шными стихи́ями плоть изнуря́я,/ те́мже и по сме́рти чудесы́ тя Госпо́дь просла́ви,/ да с ве́рою зове́м к тебе́:/ ра́дуйся, Богому́дре о́тче наш Макси́ме.</p>
<p>
<red>И́кос:</red>
</p>
<p>Ка́ко возмо́жем восхвали́ти равно́ангельское житие́ твое́,/ и испове́дати мно́гое твое́ терпе́ние, и смире́ние, и те́плыя ко Христу́ моли́твы?/ Но я́ко благосе́рдному и незло́бивому па́стырю/ и Богому́дрому отцу́ прино́сим похвалы́ сицева́я:/ ра́дуйся, пресве́тлая звездо́, на се́вере доброде́тельми возсия́вшая/ и полу́нощный стра́ны озари́вшая;/ ра́дуйся, возненави́девый су́етный мир,/ Христа́ же еди́наго всем се́рдцем возлюби́вый и Тому́ неукло́нно после́довавый./ Ра́дуйся, я́ко бу́йственное и юро́дственное, по апо́столу, жи́тельство избра́вый;/ ра́дуйся, премени́вый тле́нная и скоропреходя́щая наде́ждою бу́дущих ве́чных благ./ Ра́дуйся, пра́ведному Иову уподобивыйся терпе́нием;/ ра́дуйся, подвйжниче Христо́в непобеди́мый,/ но побежда́яй ко́зни диа́вола свои́м смире́нием./ Ра́дуйся, я́коже дре́вний Ла́зарь убо́гий, ны́не почива́еши на ло́не Авраа́мли;/ ра́дуйся, и по отше́ствии твое́м от ми́ра су́щим в беда́х гото́в засту́пник обрета́ешися./ Ра́дуйся, всегда́ в моли́твах усе́рдно тя призыва́ющим ско́рый помо́щник явля́ешися;/ ра́дуйся, Богому́дре Макси́ме, отче наш.</p>
<p>
<red>Песнь 7</red>
</p>
<p>
<red>Ирмо́с:</red> О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</p>
<p>Нескве́рну доброту́ душе́вную соблю́л еси́ ума́ чисто́тою,/ бу́йство ми́ра избра́в, да Бо́гу прему́др яви́шися, вопия́:/ благослове́н еси́, Го́споди Бо́же, во ве́ки.</p>
<p>Пещь страсте́й и пла́мень искуше́ний росо́ю моли́тв твои́х погаси́в, отче Макси́ме,/ а́нгельски на земли́ пожи́л еси́, вопия́:/ благослове́н еси́, Го́споди Бо́же, во ве́ки.</p>
<p>Украси́ тебе́ Тро́ица, блаже́нне Макси́ме, венце́м пра́вды за труды́ и по́двиги твоя́,/ Е́йже в весе́лии вопие́ши:/ благослове́н еси́, Го́споди Бо́же, во ве́ки.</p>
<p>
<red>Богоро́дичен:</red> Я́ко престо́л огнезра́чен, Царя́ но́сиши тва́ри,/ Его́же умоли́, Дево, со блаже́нным Макси́мом Ца́рствия Небе́снаго сподо́бити нас,/ песносло́вящих ве́рно предста́тельство Твое́.</p>
<p>
<red>Песнь 8</red>
</p>
<p>
<red>Ирмо́с:</red> А́нгели и Небеса́,/ на Престо́ле Сла́вы Седя́щаго/ и я́ко Бо́га непреста́нно сла́вимаго/ благослови́те, по́йте/ и превозноси́те Его́ во ве́ки.</p>
<p>Безпло́тных жи́тельству на земли́ подража́я/ и любо́вь к Бо́гу и бли́жнему нелицеме́рну име́я, вы́ну взыва́л еси́:/ благослови́те, по́йте Го́спода и превозноси́те во вся ве́ки.</p>
<p>Небе́сныя красо́ты возлюби́в, земна́я пристра́стия отри́нул еси́/ и, дости́гнув Го́рняго черто́га, со святы́ми взыва́еши:/ благослови́те, вся дела́ Госпо́дня, Го́спода.</p>
<p>В ра́йския селе́ния пресели́вся ны́не,/ у Престо́ла сла́вы со Безпло́тными ли́ки предстои́ши/ и с ни́ми хвале́бную песнь вопие́ши:/ да благослови́т вся́ка тварь Го́спода и превозно́сит во ве́ки.</p>
<p>
<red>Богоро́дичен:</red> По́мощи, еже́ от <red>Тебе</red>́ требующия, не презри́, Дево,/ поющия и превознося́щий Тя во ве́ки.</p>
<p>
<red>Песнь 9</red>
</p>
<p>
<red>Ирмо́с:</red> Благослове́н Госпо́дь, Бог Изра́илев,/ воздви́гнувый рог спасе́ния нам/ в дому́ Дави́дове, о́трока Своего́,/ в ни́хже посети́ нас Во́сток с высоты́/ и напра́вил ны есть на путь ми́ра.</p>
<p>Благослове́н Госпо́дь Бог, просла́вивый на земли́ па́мять твою́, блаже́нне Макси́ме,/ и град твой То́тьму просвети́вый житие́м твои́м,/ я́коже ле́ствицею, наставля́я к Небе́сным добро́там.</p>
<p>По́двигом до́брым подвиза́лся еси́ и пра́ведным сном почи́л еси́,/ да и по кончи́не свое́й поле́зная всем подае́ши,/ с ве́рою к тебе́ притека́ющим и прося́щим ско́раго заступле́ния, блаже́нне Макси́ме.</p>
<p>Припа́дающе, вси взыва́ем к тебе́, блаже́нне о́тче Макси́ме:/ испроси́ Це́рквам соедине́ния, христолюби́вым лю́дем на супоста́ты одоле́ние,/ ми́ру всему́ умире́ние и душа́м на́шим спасе́ние.</p>
<p>
<red>Богоро́дичен: </red>Влады́чице и Ма́ти Изба́вителя,/ приими́ моле́ние недосто́йных раб Твои́х,/ да хода́тайствуеши к Ро́ждшемуся от <red>Тебе</red>́./ О Влады́чице ми́ра, бу́ди Хода́таица.</p>
<p>
<red>Моли́тва</red>
</p>
<p>О преблаже́нне и досточу́дне уго́дниче Бо́жий, Макси́ме пра́ведный! Восприя́в благода́ть Свя́таго Ду́ха, пе́рвее послужи́л еси́ непоро́чным свяще́нством Пресвяте́й Тро́ице, предстоя́ Престо́лу Б6жию и принося́ о лю́дех Безкро́вныя Же́ртвы. Егда́ же, ко Го́споду кра́йним жела́нием одержи́м, юро́дивое житие́ Христа́ ра́ди избра́л еси́, мирски́я пре́лести отри́нул еси́, нагото́ю теле́сною, я́коже багряни́цею, оде́яся, со́лнечный зной и вели́кий мраз с любо́вию претерпе́, подвиза́яся во гра́де То́тьме, и сего́ ра́ди насле́довал еси́ Небе́сный Черто́г в селе́ниях пра́ведных. Но я́ко име́яй дерзнове́ние ко Христу́ Бо́гу, проле́й о нас, о свя́тче Бо́жий, те́плыя моли́твы, да изба́вимся мы вся́кия ну́жды и вся́каго сопроти́внаго зла. Не преста́й моли́ти Сло́ва, Христа́ Бо́га на́шего, о гра́де и лю́дех, сохрани́тся им неврежде́нным от гла́да и я́звы, огня́ и меча́ и от наше́ствия супоста́тов. Низпосли́ с Небесе́, о свяще́нная главо́, преблаже́нне Макси́ме, на нас, усе́рдно притека́ющих к тебе́ и с любо́вию лобыза́ющих святы́й о́браз твой, мир, благода́ть и спасе́ние душа́м на́шим, да и мы со все́ми святы́ми насле́дницы бу́дем Небе́снаго Ца́рствия, воспева́юще ку́пно Святу́ю Тро́ицу, Отца́, и Сы́на, и Свята́го Ду́ха, ны́не, и при́сно, и во ве́ки веко́в. Ами́нь.</p>
</section>
