<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святи́теля Ма́рка Евге́ника, митрополи́та Ефе́сскаго, Испове́дника</p>
</title><p>
<red>На вече́рни</red>
</p>
<p>Блаже́н муж: <red>1-й антифо́н. </red>На Го́споди, воззва́х:<red> стихи́ры на 8, глас 4, Иоа́нна Евге́ника.</red>
</p>
<p>
<red>Подо́бен: </red>Зва́нный свы́ше:</p>
<p>От чре́ва ма́терия быв просвеще́н,/ егда́ непостоя́нство мирски́х ра́достей,/ тле́нность же и суету́ благоразу́мно позна́л еси́,/ тогда́, возненави́дев мир и вся кра́сная и веселя́щая его́,/ прите́кл еси́ к Боже́ственней схи́ме,/ вмени́в боле́зни в наслажде́ние,/ бде́ние в ра́дование и упокое́ние,/ на земли́ лега́ние и всено́щное стоя́ние/ вои́стинну в прия́тное наслажде́ние,/ пост в сла́дость, воздержа́ние в весе́лие.</p>
<p>Це́ркве после́дний воево́да,/ труба́ великозву́чная,/ гром Боже́ственный,/ благоче́стия учи́тель,/ соверше́нства свяще́нных догма́тов ве́ры ве́датель изя́щнейший,/ Ду́ха Свята́го исхожде́ние богосло́вивый я́ко влады́ка,/ и учи́тели собо́ров святы́х,/ и всесвята́го Симво́ла непобеди́мый побо́рник,/ и предста́тель по до́лгу све́тло да восхва́лится.</p>
<p>Вселе́нныя вели́кое свети́ло,/ егда́ возше́л еси́ от восто́ка, све́тло ра́дуяся,/ я́ко исполи́н, путь Госпо́день тещи́/ и к за́паду приплы́л еси́,/ тогда́ лучи́ твоя́ свяще́нная испусти́л еси́,/ ве́рныя у́бо просвеща́я,/ отпа́дшия же в беззако́нное и противозако́нное но́вшество/ во всесвяте́м и всесвяще́ннем Симво́ле ве́ры/ и пока́ятися не восхоте́вшия,/ я́ко мо́лния, попали́л еси́.</p>
<p>
<red>Глас то́йже, подо́бен: </red>Я́ко до́бля в му́ченицех:</p>
<p>
<red>Мануи́лово: </red>Свяще́ннейший храм был еси́ Свята́го Ду́ха,/ Ма́рко всехва́льне,/ доброде́телей блиста́нии весь, просвети́в ум./ Сего́ ра́ди ны́не предстоя́ со А́нгелы Творцу́ твоему́,/ моли́ от тли и бед изба́витися/ ве́рою соверша́ющим всечестну́ю па́мять твою́.</p>
<p>Умно́жив тала́нт, его́же прия́л еси́, преподо́бне,/ от руки́ всех Творца́,/ приснопева́еме, в ра́дость вшел еси́, му́дре, Го́спода твоего́,/ я́ко раб до́брый и слуга́ верне́йший,/ и ны́не моли́ от тли и бед изба́витися/ ве́рою соверша́ющим всечестну́ю па́мять твою́.</p>
<p>Ма́рка восхва́лим,/ в концы́ ми́ра возвести́вшаго Свята́го Ду́ха,/ от Оте́ческия Ипоста́си бытие́ иму́ща,/ но не у́бо, и от Сы́на,/ я́ко не двема́ вина́ма бы́ти,/ но еди́на вина́ есть Оте́ц обою́,/ И́же и всего́ Божества́ есть Исто́чник/ и Еди́ный Безвино́вный.</p>
<p>
<red>Сла́ва, глас 1, Иоа́нна Евге́ника:</red>
</p>
<p>Взира́юще на равноа́нгельное житие́ твое́,/ Богоно́сне Ма́рко,/ я́ко во о́бразе тя ви́дим пе́рваго челове́ка,/ пре́жде преступле́ния бы́вша ма́лым чим ме́ньша от А́нгел,/ я́ко безче́стное пораже́ние,/ е́же от преступле́ния, исправля́я/ и е́же по о́бразу удержа́в соверше́нным де́ланием за́поведей,/ во е́же по подо́бию Бо́жию,/ па́че ины́х восте́кл еси́/ и до́брым испове́данием и Богосло́вием благочести́выя на́шея ве́ры/ пред цари́, и мучи́тели, и всем ми́ром/ соверше́нно украси́лся еси́./ Сего́ ра́ди челове́ческое естество́,/ хваля́щися твои́ми добро́тами,/ и вселе́нная, чудя́щися твои́м исправле́нием,/ Це́рковь же Христо́ва, укра́шена су́щи всему́дрыми твои́ми Богонаставле́нии,/ вку́пе ны́не прино́сят ти ра́дование,/ и мы, утве́ржденнии тобо́ю, усе́рдно вопие́м ти:/ моли́ сохрани́тися нам в до́бром испове́дании твое́м.</p>
<p>
<red>И ны́не, догма́тик.</red>
</p>
<p>
<red>Вход. </red>Све́те ти́хий<red>. Проки́мен и чте́ния 3 святи́тельская (зри страни́цы 332-334).</red>
</p>
<p>
<red>На стихо́вне, стихи́ры глас 5.</red>
</p>
<p>
<red>Подо́бен: </red>Ра́дуйся:</p>
<p>
<red>Иоа́нна Евге́ника: </red>Ра́дуйся, Це́ркве звездо́,/ за ню́же излия́ Кровь Свою́ Вели́кий Па́стырь/ и пе́рвый Архиере́й Христо́с,/ Ему́же до́бре па́че ины́х уподобля́яся, му́дре,/ по си́ле ду́шу твою́ готове́йше полага́л еси́ о па́стве Его́/ и сама́го себе́ отда́л еси́ проти́ву бездве́рных уст<a type="note" xlink:href="#note59">59</a>:/ ухищре́ния вити́йствования соверше́нным Богосло́вием/ и му́дростию Ду́ха, о Не́мже и боре́ние бысть,/ постыди́л и загради́л еси́, приснохва́льне.</p>
<p>
<red>Стих: </red>Уста́ моя́ возглаго́лют прему́дрость/ и поуче́ние се́рдца моего́ ра́зум.</p>
<p>Ра́дуйся, вселе́нныя свети́льниче,/ путево́ждствуяй хо́тящий разу́мный души́ кора́бль/ в небу́рное и ве́лие до́брое приста́нище упра́вити,/ и Правосла́вную ве́ру непоро́чну показу́яй,/ и благода́тию услажда́яй,/ и веды́й ко спаси́тельным догма́там основа́ния ве́ры./ Ра́дуйся, свети́льниче многосве́тлый,/ и́мже неврежде́нны всем показу́ются отце́в словеса́,/ не омраче́нным вну́тренними очесы́,/ я́коже у отпа́дших.</p>
<p>
<red>Стих: </red>Уста́ пра́веднаго поуча́тся прему́дрости,/ и язы́к его́ возглаго́лет суд.</p>
<p>Ра́дуйся, прему́дрости сосу́де,/ ю́же возлюби́л еси́ от ю́ности/ и в супру́жницу и подру́гу до́бре стяжа́л еси́;/ ра́дуйся, Писа́ний Свяще́нных реко́,/ вели́кая и неиждива́емая, и преде́льная чистото́/ и всем удободосту́пная;/ ра́дуйся, мирополо́жнице слове́с,/ ю́же вку́пе соста́вите учи́тели о святе́м исхожде́нии Ду́ха,/ и мечу́ обоюдоо́стрый,/ из ко́рене посеца́яй но́вшеская язы́ки благода́тию Богосло́вия;/ ра́дуйся, искипе́ние сла́дкое и некта́роизлия́нное.</p>
<p>
<red>Сла́ва, глас 6:</red>
</p>
<p>Дух Всесвяты́й, И́же изде́тска всели́ся в се́рдце твое́м/ и обита́ в тебе́ ра́достно,/ я́ко во хра́ме таи́нственней,/ и укрепи́ тя к боре́нию проти́ву миродержи́телей и к одоле́нию,/ Сей угото́ва тя посреде́ вселе́нный хра́брствовати о Нем,/ и благоче́стно богосло́вит свято́е Его́ бытие́ от Отца́,/ и побо́рствовати за святы́й Си́мвол,/ и́же по благода́ти Того́ от оте́ц напи́санный,/ и утверди́ти во все́м ми́ре ду́ши люде́й христоимени́тых/ во и́стинней ве́ре, от оте́ц преда́нней,/ отпа́дшия же от нас и пре́жде и ны́не/ си́лою Боговеща́нных слове́с твои́х устраши́ти и постыди́ти./ Те́мже о Це́ркви усе́рдно моли́ся, мо́лимся,/ Богоно́сче Ма́рко приснопева́еме.</p>
<p>
<red>И ны́не, Богоро́дичен.</red>
</p>
<p>
<red>Тропа́рь, глас 8. Иоа́нна Евге́ника:</red>
</p>
<p>Правосла́вия наста́вниче, но́вшеств противобо́рниче,/ сте́пень ве́ры, Це́ркве свети́льниче,/ учи́телей Богодухнове́нная печа́те, Ма́рко всему́дре,/ писа́нии твои́ми вся просвети́л еси́, цевни́це духо́вная,/ моли́ Христа́ Бо́га спасти́ся душа́м на́шим.</p>
<p>
<red>На у́трени</red>
</p>
<p>
<red>По 1-м стихосло́вии седа́лен, глас 8.</red>
</p>
<p>
<red>Подо́бен: </red>Прему́дрость и Сло́во:</p>
<p>
<red>Мануи́лово: </red>Исто́чника прему́дрости преиспо́лнив уста́, и се́рдце, и ум, му́дре,/ отону́дуже привле́кл еси́ уче́ния струи́,/ те́ми ду́ши напоя́я, ве́рных соверши́л еси́/ и догма́тов Боже́ственных пра́вило показа́лся еси́:/ Отца́ я́ко еди́наго Вино́вника ве́дал еси́ Сы́на и Ду́ха и Исто́чник Божества́,/ Ма́рко присноблаже́нне, моли́ Христа́ Бо́га прегреше́ний да́ти оставле́ние/ любо́вию пра́зднующим святу́ю па́мять твою́.</p>
<p>
<red>Сла́ва, и ны́не, Богоро́дичен.</red>
</p>
<p>
<red>По 2-м стихосло́вии седа́лен, глас 8.</red>
</p>
<p>
<red>Подо́бен: </red>Прему́дрость и Сло́во:</p>
<p>
<red>Иоа́нна Евге́ника: </red>Прему́дрость возлюби́в, я́ко Соломо́н,/ целому́дрию поревнова́в Ио́сифову,/ Моисе́еву незло́бию, Илиине́ Боже́ственней ре́вности,/ Дави́довой кро́тости, Па́влову пропове́данию,/ Иоа́ннову свы́ше Богосло́вию,/ я́ко мудр у́бо вои́стинну, лжему́дрыя постыди́л еси́,/ я́ко целому́др, сохрани́л еси́ себе́ чисте́йша, незло́бна и кротча́йша,/ ре́вностию испепели́в мы́сленно преда́телей ве́ры/ и пропове́дав еди́ное благоче́стие.</p>
<p>
<red>По полиеле́и седа́лен еди́н от обо́ю вы́ше.</red>
</p>
<p>
<red>Степе́нна. Проки́мен и Ева́нгелие святи́тельское.</red>
</p>
<p>
<red>По 50-м псалме́, стихи́ра, глас 6.</red>
</p>
<p>
<red>Ману́илово: </red>И злия́ся благода́ть из усте́н твои́х,/ Ма́рко, о́тче наш,/ свети́льниче Богодухнове́нне,/ и был еси́ свети́льник Христо́вы Це́ркве,/ уча́ слове́сныя о́вцы/ ве́ровати в Тро́ицу Единосу́щную/ во Еди́ном Божестве́.</p>
<p>
<red>Кано́н святи́телю, глас 4, его́же краестро́чие: </red>Язы́к единоро́дный да бу́дет по обы́чаю родны́й брат, пое́т кир Иоа́нн. <red>Творе́ние кир Иоа́нна Евге́ника Номофи́лакса.</red>
</p>
<p>
<red>Песнь 1</red>
</p>
<p>
<red>Ирмо́с: </red>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</p>
<p>Земна́го исхити́ и веще́ственнаго пристра́стия мой ум,/ содержа́щая Не́бо и зе́млю Ипоста́сная Бо́га Отца́ Му́дросте,/ и сло́во ми да́руй, венча́ющему служи́теля твоего́.</p>
<p>Благода́ть слове́с, сладча́йших ме́да, богодухнове́нно объе́мши свяще́нную твою́ ду́шу,/ соверши́ наслажде́ние стра́нное,/ о́бщее ве́рным услажде́ние, бра́шно спаси́тельное.</p>
<p>Я́ко вели́кое жи́зни свети́ло мировожделе́нное, возсия́л еси́ от восто́ка,/ и восте́кл еси́, я́ко исполи́н держа́внейший,/ и просвети́л еси́ концы́ ми́ра луча́ми слове́с твои́х, Ма́рко Боже́ственне.</p>
<p>Уста́ благода́ти бы́ша Богоглаго́ливии устне́ твои́ и глас медото́чный,/ язы́к же свяще́нный твой, я́ко трость писца́, показа́ся,/ му́дрость соста́ви, благода́ть излия́.</p>
<p>
<red>Богоро́дичен: </red>Ум Небе́сный, чи́стую и возвы́шенную ду́шу/ и помышле́ний и та́инственных Писа́ний открове́ние,/ преде́л прему́дрости лик умо́в прия́т с Ма́терию Бо́жиею.</p>
<p>
<red>Ин кано́н, глас 8, его́же краестро́чие: </red>Архиере́я Аси́и знамени́тейшаго пою́, Ма́рка. <red>Творе́ние вели́каго ри́тора вели́кой це́ркви Ману́ила.</red>
</p>
<p>
<red>Песнь 1</red>
</p>
<p>
<red>Ирмо́с: </red>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спасе́,/песнь Бо́гови воспева́юща.</p>
<p>Добро́ты ра́ди доброде́телей сия́ния Вы́шняго прия́телище быв,/ па́ству Христо́ву, Ма́рко, просвети́л еси́,/ Сего́ ра́ди к Све́ту невече́рнему преста́влься,/ воспева́ющим Боже́ственную па́мять твою́ вдохни́ сло́ву озаря́ющую благода́ть, сла́вне.</p>
<p>Тща́щемуся ми досто́йно дости́гнути похва́л твои́х, блаже́нне,/ глубоча́йший зри́тся бы́ти исто́чник слове́с Боже́ственных твои́х исправле́ний,/ но, о́тче, моли́твами твои́ми любви́ ра́вную благода́ть и си́лу ми даждь.</p>
<p>Благода́тей Боже́ственных всесвяты́й храм,/ от него́же благово́ния та́инственная всем, благоче́стно живу́щим,/ раскры́шаея во сла́ву и хвалу́ Несозда́нныя Тро́ицы,/ Еди́наго естество́м Бо́га на́шего,/ да восхва́лится Марк всечестны́й.</p>
<p>
<red>Богоро́дичен: </red>Дре́вле проро́ков свяще́нныя прови́деша взо́ры, Чи́стая, Тя у́мную го́ру,/ купину́ неопали́мую и врата́ непроходи́мая,/ ста́мну и манноприе́мницу,/ мы же ве́рою возвеща́ем Тя Богоро́дицу вои́стинну, Богоневе́сто.</p>
<p>
<red>Песнь 3</red>
</p>
<p>
<red>Ирмо́с: </red>Твоя́ песносло́вцы, Богоро́дице,/ живы́й и незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ ве́нцев сла́вы сподо́би.</p>
<p>Отве́рз Боже́ственныя хля́би<a type="note" xlink:href="#note60">60</a> му́дрости и ве́дения твоего́,/ всю зе́млю наводни́л еси́,/ правосла́внейше богосло́вя бытие́ Свята́го Ду́ха то́чию от Отца́.</p>
<p>Ре́вность до́му Госпо́дня, ре́вность догма́тов оте́ческих,/ свяще́нное се́рдце твое́ объе́м, согре́/ и честны́й язы́к твой на но́вшества изостри́.</p>
<p>Велича́йшая боре́ния и ну́жды благоду́шно, преблаже́нне, подъе́м/ и доброде́тель избра́в и оте́ческое благоче́стие,/ велича́йшую сла́ву на Небесе́х ны́не насле́довал еси́.</p>
<p>Ве́лий свети́льник и́же в мо́ри су́щим,/ ве́лия в ми́ре жива́я звезда́,/ свет сла́дкий и всеуслади́тельный,/ соль земли́ кре́пкая, дре́во Боже́ственнаго зна́ния,/ чу́дный Марк да венча́ется.</p>
<p>
<red>Богоро́дичен: </red>С остаре́вшееся естество́ челове́ческое,/ я́ко ро́ждши всех Творца́,/ о всех преесте́ственно Челове́ка бы́вшаго по естеству́ невеще́ственному,/ Ты, Богоро́дице, обнови́ла еси́.</p>
<p>
<red>Ин</red>
</p>
<p>
<red>Ирмо́с: </red>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</p>
<p>Зерца́ло сия́ний Всетво́рческаго Ду́ха, блаже́нне, показа́лся еси́,/ просвеща́я ве́рных исполне́ния незаблу́дными твои́ми уче́нии/ и уверя́я воспева́ти Тро́ицу Несозда́нную.</p>
<p>Ри́торствуя посреде́ собо́рнаго ря́да,/ утверди́л еси́ быти́е Ду́ха Свята́го, от Оте́ческия Ипоста́си происходя́щее,/ и ве́рных составле́ния, Ма́рко, возвесели́л еси́.</p>
<p>Весело́чная труба́, мусики́йский орга́н,/ духодви́жимый язы́к и сладкозву́чный,/ испо́лненный благода́ти исто́чник и́стинный прему́дрости,/ да похва́лится <red>Днесь</red> Марк всечестны́й.</p>
<p>
<red>Богоро́дичен: </red>Неизъясни́мое чу́до, е́же на Тебе́, Всечи́стая,/ я́ко всех Бо́га неизрече́нно родила́ еси́/ и по рождестве́ Де́ва су́щи яви́лася еси́,/ сего́ ра́ди Богоро́дицу Тя и́стинную почита́ем.</p>
<p>
<red>Конда́к, глас 4. Ману́илово.</red>
</p>
<p>
<red>Подо́бен: </red>Яви́лся еси́:<style name="color-red"/>
</p>
<p>Прему́дрыми слове́с твои́х исплете́нии, всеблаже́нне,/ вся́кая уста́ ху́льная загради́л еси́/ и ве́рныя Боговеща́нии просвети́л еси́ чести́ Тро́ицу в то́ждестве естества́.</p>
<p>
<red>Седа́лен, глас 8.</red>
</p>
<p>
<red>Подо́бен: </red>Прему́дрость и Сло́во:</p>
<p>
<red>Иоа́нна Евге́ника: </red>Облета́я луг свяще́нный и рай, воистинну благоцвету́щий, я́ко не́кая пчела́,/ от писа́ний Ду́ха и святы́х оте́ц пе́рвых,/ ве́ры основа́ний возвести́телей и учи́телей, преподо́бне,/ ро́су поче́рпл еси́ прия́тную и благово́нную,/ от нея́же соде́лал еси́ со́ты ве́ры и ме́д ве́дения,/ его́же му́дрии и простецы́ во здра́вие прие́млюще, благода́рственная вси восггасу́ют тебе́, всему́дре:/ моли́ Христа́ Бо́га прегреше́ний да́ти оставле́ние/ пра́зднующим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен.</red>
</p>
<p>
<red>Песнь 4</red>
</p>
<p>
<red>Ирмо́с: </red>Неизсле́дный Бо́жий Сове́т,/ е́же от Де́вы, воплоще́ния/ Тебе́, Вы́шняго,/проро́к Авваку́м усмотря́я, зовя́ше:/ сла́ва си́ле Твое́й, Го́споди.</p>
<p>Одоле́тель изя́щнейший трепобеди́тельный/ проти́ву лука́ваго мироде́ржца изде́тска му́жественно яви́лся еси́,/ проти́ву же пре́лести но́вшества последи́ ра́товал еси́.</p>
<p>Кре́пкое благобо́рственное кре́стное ору́жие и зна́мение нося́ на пре́лесть,/ я́ко Моисе́й, разсе́кл еси́ мо́ре страсте́й,/ та́же супоста́ты твоя́ потопи́л еси́.</p>
<p>Все твое́ жела́ние ко Христу́ просте́р изде́тска, приснохва́льне,/ к необы́чному наслажде́нию, к сла́дости душе́вней, к добро́те неизрече́нней,/ сла́дкая ми́ра возненави́дел еси́.</p>
<p>Зна́мения Боже́ственнаго внутрьу́ду и а́нгельскаго нра́ва светле́йший/ и святы́я твое́я души́ ле́пота, и Боже́ственность лица́ твоего́ изобрази́.</p>
<p>
<red>Богоро́дичен: </red>Отве́рзла еси́, ю́же заключи́ преслуша́ние, ра́йскую дверь, Всечи́стая,/ угото́вав Себе́ к те́плому послуша́нию за́поведей Творца́ Твоего́,/ и жи́зни путь показа́лася еси́, Влады́чице.</p>
<p>
<red>Ин</red>
</p>
<p>
<red>Ирмо́с: </red>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вил Твое́ Божество́.</p>
<p>В твои́х, всеблаже́нне, устна́х благода́ть излия́ся/ и просвети́ Це́ркве твердь сла́достию разсужде́ний Боже́ственных.</p>
<p>Свяще́ннейший храм Свята́го Ду́ха был еси́,/ Боже́ственное благоуха́ние Богосло́вия в сем испуска́я, свяще́ннейший.</p>
<p>Све́тлая твоя́ возсия́ па́мять/ и просвети́ мы́сли любо́вию восхваля́ющих твоего́ Богосло́вия соверше́нство.</p>
<p>
<red>Богоро́дичен: </red>Во́инство невеще́ственных умо́в превзошла́ еси́, Чи́стая,/ ро́ждши вся Осуществова́вшаго и нас от пре́лести Изба́вившего.</p>
<p>
<red>Песнь 5</red>
</p>
<p>
<red>Ирмо́с: </red>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</p>
<p>Всего́ себе́ сама́го же́ртву возноси́л еси́ благоприя́тную Бо́гу, за ны погребе́нному,/ храм украси́в Боже́ственный - те́ло твое́/ и же́ртвенник святы́й - чи́стое се́рдце твое́,/ я́ко заколе́ние светоза́рное - ду́шу твою́.</p>
<p>Избе́гл еси́ до́блейше жития́ волне́ния,/ вся благоразу́мно, блаже́нне, отве́рг,/ я́ко да приобря́щеши еди́ное многоче́стное, еди́ный би́сер - Христа́,/ и возсокро́виществуеши Боже́ственное просвеще́ние и ве́дение Бо́га.</p>
<p>Ма́лая и недосто́йная ны́нешняго ве́ка страда́ния/ к иму́щей яви́тися светле́й и Боже́ственней сла́ве непрестаю́щей разсужда́я,/ вся искуше́ния кре́пко и до́бле претерпе́л еси́ с Па́влом, блаже́нне.</p>
<p>Кре́пость необори́мую и си́лу тебе́ даде́ Еди́ный Си́льный и Влады́ка/ я́ко всеце́ло проти́ву зми́я,/ та́ко и коне́чне проти́ву лука́ваго смеше́ния ве́ры и догма́тов наруше́ния.</p>
<p>
<red>Богоро́дичен: </red>Святы́ня оскудева́вшая святы́я неве́сты Сы́на Бо́жия, Це́ркве Христо́вы,/ Свята́я Де́во Всечи́стая, исправля́ется и возстановля́ется све́тло в сла́ве оте́ческой/ по благода́ти Твое́й Ма́рком Твои́м.</p>
<p>
<red>Ин</red>
</p>
<p>
<red>Ирмо́с: </red>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</p>
<p>Посреде́ Це́ркве песнь Богодухнове́нную сла́дко воспе́л еси́,/ Отца́ то́чию Божества́ уча́ Вино́вника бы́ти,/ Роди́теля у́бо Сы́на и Изводи́теля Свята́го, всесла́вне, Ду́ха.</p>
<p>Словесе́м оте́ц и Боже́ственным разсужде́нием, блаже́нне, после́дуя,/ Сы́на и Ду́ха, Отцу́ равноче́стна бы́ти, возгласи́л еси́,/ я́ко бытие́ и́ма от Отца́, я́ко от Вины́,/ от Него́же вку́пе и происхо́дят Обоя́.</p>
<p>
<red>Богоро́дичен: </red>Ра́дуйся, ле́ствице Иа́ковля, е́юже сни́де Бог/ и привлече́ сме́ртное естество́ в Небе́сную сла́ву, Богоневе́сто,/ ра́дуйся, А́нгелов ра́досте, ве́рных же всех упова́ние и тве́рдое прибе́жище.</p>
<p>
<red>Песнь 6</red>
</p>
<p>
<red>Ирмо́с: </red>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́м а воспле́щим,/ от Нея́ ро́ждшагося Бо́га сла́вим.</p>
<p>Благода́тию Еди́наго, укрепля́ющаго упова́ющия на Него́,/ сокруши́л еси́ главы́ беззако́нных наси́льников человеконенави́стных/ и мече́м Ду́ха посе́кл еси́ язы́ки вводя́щих но́вшества.</p>
<p>Вся земля́ пое́т, и мо́ре чуди́тся,/ и возвеща́ет Це́рковь чудеса́ твоя́ и победи́тельная и ра́дуется,/ супоста́ты вся обраща́ющи в бе́гство, всему́дре.</p>
<p>Пото́цы Ни́ловы златостру́йныя и сладча́йшия ме́да/ яви́шася то́ки нектароизлия́нныя Богоглаго́ливаго язы́ка твоего́,/ Правосла́вия всем иска́пающия догма́ты.</p>
<p>Река́ приснотеку́щая устремле́нии весели́т лице́ Бо́жияго гра́да,/ Це́ркве исполне́ние, Богоглаго́ливый Ма́рко, пра́выми догма́ты.</p>
<p>
<red>Богоро́дичен: </red>Но́во Отроча́ родила́ еси́, Безле́тнаго Сы́на О́тча, Всечисте́йшая,/ и была́ еси́ честне́йшая тва́ри,/ я́ко всех Творца́ тва́ри яви́ла еси́.</p>
<p>
<red>Ин</red>
</p>
<p>
<red>Ирмо́с: </red>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х,/ и услы́ши мя,/ Бо́же спасе́ния моего́.</p>
<p>Пропове́дателей Христо́вых ве́ру насле́довав неума́ленную,/ невре́дну соблю́л еси́, сла́вне, пред власти́тели,/ ничто́же страша́ся итали́йских ко́зней.</p>
<p>Удали́в себе́ скве́рнаго смеше́ния, всеблаже́нне,/ к духо́вному и ра́достному отше́л еси́ стоя́нию,/ иде́же Трисо́лнечный зри́ши Свет, нам благода́ть прося́.</p>
<p>Догма́тов благочести́вых смысл нам изъясни́л еси́/ и мня́щих то́ежде бы́ти Существо́ и де́йство до́блестно отгна́л еси́,/ я́ко Су́щаго прису́щее есть, блаже́нне, разли́чие<a type="note" xlink:href="#note61">61</a>.</p>
<p>
<red>Богоро́дичен: Сотвори́ Тебе́ вели́чия Си́льный, Всечи́стая,/ посреде́ те́рний крин обре́т Тя,/ и́мже испо́лни всю тварь благоуха́нии Божества́.</red>
</p>
<p>
<red>Конда́к, глас 8.</red>
</p>
<p>
<red>Подо́бен: </red>Взбра́нной Воево́де:</p>
<p>
<red>Иоа́нна Евге́ника: </red>Богосло́вов Богому́драя писа́ния,/ я́ко Богоглаго́льник и́стинен, прие́м в се́рдцы,/ исхожде́ние Ду́ха Свята́го возвести́л еси́, я́ко до́лжно есть, приснохва́льне,/ и всесвяты́й запечатле́л еси́ Си́мвол,/ сего́ ра́ди пое́м:/ ра́дуйся, Ма́рко Богоглаго́ливе.</p>
<p>
<red>И́кос:</red>
</p>
<p>А́нгел убо, предста́в, ра́доватися благовести́ иногда́ Богоро́дице со стра́хом,/ аз же еди́н от зря́щих тя, вы́ше естества́ я́вльшася, я́ко А́нгела,/ я́ко челове́к удивля́юся и пою́ ти с любо́вию такова́я:/ ра́дуйся, чистоты́ святы́я прия́телище;/ ра́дуйся, прему́дрости Бо́жия сокро́вищнице./ Ра́дуйся, Богосло́вов святы́х печа́те;/ ра́дуйся, учи́телей отце́в преде́ле./ Ра́дуйся, пучи́но неизмери́мая мышле́ний духо́вных;/ ра́дуйся, мо́ре простра́нное та́инственных писа́ний./ Ра́дуйся, я́ко показа́лся еси́ Це́ркве свет ве́лий;/ ра́дуйся, я́ко до ны́не постыжда́еши противомы́слящия./ Ра́дуйся, исто́чниче догма́тов ве́ры;/ ра́дуйся, закола́телю но́вшеских ухищре́ний./ Ра́дуйся, и́мже утверди́хомся вси;/ ра́дуйся, и́мже и́стина сия́ет./ Ра́дуйся, Ма́рко Богоглаго́ливе.</p>
<p>
<red>Песнь 7</red>
</p>
<p>
<red>Ирмо́с: </red>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</p>
<p>Не поколеба́ столпа́ неруши́маго кре́пости твое́я искуше́ний тя́жкая зима́,/ ни́же в нача́ле, ниже́ по́зде,/ я́ко на ка́мени, тве́рдо основа́ни бы́ша благочести́вый дея́ния и словеса́.</p>
<p>Оскверне́ну зря неприкоснове́нну иму́щую сохрани́тся чи́стую ри́зу Христо́ву,/ ю́же Христо́с Кровьми́ Свои́ми удобри́ и даде́ Це́ркви,/ возстена́л еси́ и великоду́шно побо́рствовал еси́.</p>
<p>Непревра́тен по́мысл стяжа́в, испыта́нию бы́вшу о Бо́зе и святы́х о́гма́тах ве́ры,/ я́ко лев, обрати́л еси́ в бе́гство/ и порази́л еси́ ца́рским ры́канием но́вшествующих полки́.</p>
<p>Весе́лостию и нра́ва удобре́нием, слове́с ле́потою и жития́ свя́тостию/ вся́каго челове́ка я́ве привле́кл еси́, я́ко си́ла магни́та желе́зо, Богому́дре,/ и к сла́ве подви́гл еси́ Бо́жией.</p>
<p>
<red>Богоро́дичен: </red>Угрызе́нием зми́я истле́вший челове́ческий род,/ Клас ро́ждши Живота́, всем да́рующа дыха́ние,/ оживи́ла еси́, и назда́ла, и рая́ о́бщника соде́лала еси́, Богоро́дице.</p>
<p>
<red>Ин</red>
</p>
<p>
<red>Ирмо́с: </red>Бо́жия снизхожде́ния/ огнь устыде́ся в Вавило́не иногда́,/ сего́ ра́ди о́троцы в пещи́, ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</p>
<p>Возше́л еси́, ра́дуяся, к Трисо́лнечному Све́ту/ и прича́стием Того́ наслажда́ешися,/ я́ко правосла́вно на земли́, уча́, явля́л еси́ всем:/ благослове́н Бог оте́ц на́ших.</p>
<p>От еди́ныя Ипоста́си Оте́ческия безвре́менно возсия́ша Сын и Дух,/ Ов у́бо рожде́нием, Сей же исхожде́нием, -/ догма́тствовал еси́ и ве́рныя пе́ти утверди́л еси́:/ благослове́н Бог оте́ц на́ших.</p>
<p>Возвести́л еси́ всем Уте́шителя Боже́ственное и схожде́ние,/ су́щее то́кмо от Отца́, я́ко от Вины́, му́дре,/ и постыди́л еси́ богоку́пцев гнила́я мне́ния, не ве́дущих вопи́ти:/ благослове́н Бог оте́ц на́ших.</p>
<p>
<red>Богоро́дичен: </red>Свободи́ся Плодо́м Твои́м, Богороди́тельнице, естество́ сме́ртное от дре́вния кля́твы/ и благослове́ния удосто́йся свята́го,/ сего́ ра́ди сла́вит и воспева́ет, зову́ще:/ благослове́н Бог оте́ц на́ших.</p>
<p>
<red>Песнь 8</red>
</p>
<p>
<red>Ирмо́с: </red>О́троки благочести́выя в пещи́/ Рождество́ Богоро́дичо спасло́ есть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</p>
<p>Вели́кий Домострои́тель всего́, вся содержа́яй же и промысля́яй,/ Сей, предумы́сливый о́бщее, блаже́нне, всеблагоче́стное испове́дание,/ о́бщаго тя учи́теля, отца́, па́стыря всем устроя́ет и побо́рника кре́пкаго.</p>
<p>Младе́нцев стреля́ния противомы́слящих догма́тов софисти́ческая<a type="note" xlink:href="#note62">62</a> ухищре́ния показа́шеся,/ де́тское игра́лище, паучи́нное тка́ния исплете́ние,/ и си́ла язы́ков тех ослабе́ проти́ву твоего́, Богоглаго́ливе, Богодви́жимаго и Богосло́вскаго язы́ка.</p>
<p>Возве́д о́чи по́мысла и всего́ себе́ спросте́р ко Го́споду,/ во е́же сокруши́ти у́бо си́льнаго, спасти́ же благочести́выя,/ Сего́ необори́маго обре́л еси́ Спобо́рника, сло́во ти да́рующа,/ я́ко досто́йному и мно́гою си́лою благовеству́ющему.</p>
<p>Бо́гу взаимода́в любо́вь к бли́жнему и благодея́ние,/ многокра́тное, я́коже Той обеща́, обре́л еси́ воздая́ние в настоя́щем и в бу́дущем ве́це,/ бога́тство Небе́сное, и сла́ву, и наслажде́ние неиждива́емое,/ и живо́т во ве́ки, и Ца́рство.</p>
<p>
<red>Богоро́дичен: </red>Изри́ну за́висть дре́вняго льстеца́ и отсту́пника/ изря́дное творе́ние Творца́, род челове́ческий,/ в тмочи́сленныя преле́сти, и пре́жде и ны́не,/ от ни́хже ны́не спасе́ни есмы́ Твои́м, Влады́чице, споборе́нием Боговеща́нному Ма́рку.</p>
<p>
<red>Ин</red>
</p>
<p>
<red>Ирмо́с: </red>Седмери́цею пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны сия́ ви́дев,/ Творцу́ и Изба́вителю вопия́ше:/ о́троцы, благослови́те,/ священницы, воспо́йте,/ лю́дие, превозноси́те во вся ве́ки.</p>
<p>От главы́ до стоп озаря́емь, Богоно́сче блаже́нне,/ святи́тельства честно́е и свято́е Ева́нгелие чи́сто священноде́йствовал еси́/ и, ве́рныя уча́ ему́, уверя́л еси́ пе́ти:/ де́ти, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Я́ко со́лнце от восто́ка, возсия́л еси́, преподо́бне,/ и Богосло́вия блиста́нии осия́л, и просвети́л еси́ вселе́нную,/ и ве́рныя научи́л еси́ Тро́ице воспева́ти со стра́хом:/ де́ти, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Не Друг от Дру́га име́ют бытие́,/ Я́же от Еди́ныя Вины́ происхо́дят, сла́вне, всем возвеща́л еси́,/ я́ко Сын и Дух я́ве Обоя́ от Отца́, не Друг от Дру́га вся́ко,/ я́коже о́трасли от корене еди́наго неувяда́емаго;/ сего́ ра́ди убо па́мять твою́ честву́ем во ве́ки.</p>
<p>
<red>Богоро́дичен: </red>Всесве́тлая Пала́то всех Влады́чествующаго,/ омраче́нную страстьми́ ду́шу мою́ испра́ви к доброде́тельным стезя́м, Чи́стая,/ да, спасе́н быв ми́лостию Твое́ю, пою́:/ де́ти, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>
<red>Песнь 9</red>
</p>
<p>
<red>Ирмо́с: </red>Всяк земноро́дный/ да взыгра́ется, Ду́хом просвеща́емь,/да торжеству́ет же Безплотных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</p>
<p>Се ны́не да соберу́тся христоимени́тии лю́дие, ра́дующеся,/ и правосла́вных Свята́я Непоро́чная Це́рковь да возвесели́тся <red>Днесь</red>/ и благода́рственная да воспое́т Христу́,/ исто́ргшему лови́тельство но́вшества чрез еди́наго му́драго.</p>
<p>Знамени́тость нело́жную и сла́ву Небе́сную, блаже́нне, насле́довал еси́,/ сла́ву бо ги́бнущую со ины́м вся́ким жития́ угожде́нием/ от души́, я́ко не су́щая, отря́с,/ с чи́нми Богосло́вов учи́телей, я́ко единонра́вный, сора́дуешися.</p>
<p>Голуби́ца, свобожде́ние от бе́дствования нам возвести́вшая,/ напа́ствуемым тягча́йшим волне́нием но́выя пре́лести,/ Уте́шителя благода́тною доброде́телей кры́лы позлаще́нными прелете́вши,/ предвари́ во святы́я ски́нии святы́х.</p>
<p>Избавле́ние всего́ ми́ра,/ че́стную Кровь Творца́ твоего́, блаже́нне, предлага́я в ско́рбных испыта́ниях ве́ры,/ хода́тай Бо́гу и чина́м ве́рных поста́влен был еси́,/ благоприя́тными моли́твами умилостивля́я И́же по существу́ су́щаго Человеколю́бца.</p>
<p>
<red>Богоро́дичен: </red>Укрепи́ся зия́вый, о Всечи́стая Влады́чице,/ а́дский льсти́вый змий началозло́бный,/ и́же, я́ко младе́нца, порази́ челове́ка./ Но́ваго же, я́ко новорожде́нна Младе́нца, неизмери́маго Бо́га Сло́ва Ты ро́ждши, земле́ неора́нная,/ изба́вила еси́ род челове́ческий, Всехва́льная.</p>
<p>
<red>Ин</red>
</p>
<p>
<red>Ирмо́с: </red>Вои́стинну Богоро́дицу,/ Тя испове́дуем,/ спасе́ннии Тобо́ю, Де́во Чи́стая,/ с Безпло́тными ли́ки Тя велича́юще.</p>
<p>Благода́ть слове́с и Богосло́вия твоего́ Це́рковь Христо́ву возвесели́,/ е́йже сохрани́тися в ми́ре не преста́й моли́тися всегда́.</p>
<p>До́бре ны́не наслажда́ешися жела́ннаго, всеблаже́нне,/ кра́йняго и Боже́ственнаго просвеще́ния,/ его́же уча́стники моли́твами твои́ми и нас сотвори́.</p>
<p>Ре́вность Правосла́вия, воспыла́в в твое́й чи́стей души́,/ испепели́ еретико́в языкобо́лия, Ма́рко блаже́нне.</p>
<p>
<red>Богоро́дичен: Я́</red>ко вы́сшая умо́в и Бо́гу бли́жняя, Деви́це Чи́стая,/ ум мой просвети́,/ из глубины́ многови́дных нужд изыма́ющи мя.</p>
<p>
<red>Свети́лен, глас 6.</red>
</p>
<p>
<red>Подо́бен: </red>Све́те неизме́нный:<style name="color-red"/>
</p>
<p>
<red>Ману́илово: </red>Уте́шителева благода́ть в тебе́ обита́вши, Ма́рко,/ Боже́ственнейших до́гматов яви́ тя реку́,/ еретико́в потопля́ющую полки́, ве́рныя же вся веселя́щую.</p>
<p>
<red>Богоро́дичен: </red>Тя, Госпожу́ всех, я́ве воспева́я, мо́лим, Богоро́дице:/ буди́ нам Боже́ственный покро́в,/ отгоня́ющи дале́че от нас мра́чный стре́лы велиа́ра.</p>
<p>
<red>На хвали́тех стихи́ры на 4, глас 1.</red>
</p>
<p>
<red>Подо́бен: </red>Небе́сных чино́в:</p>
<p>Пребоже́ственныя Тро́ицы быв жили́ще,/ всему́дре святи́телю,/ доброде́телей сия́нии и твои́х уче́ний све́том/ Христо́ву Це́рковь озари́л еси́/ и происхожде́ние Ду́ха Свята́го то́чию от Отца́/ пропове́дал еси́.</p>
<p>Существо́ Боже́ственное/ и де́йствие то́ежде бы́ти испове́дающия,/ о́гненными твои́ми словесы́ посрами́л еси́, всеблаже́нне,/ я́ко Существо́ разли́чно есть от сво́йства,/ а́ще и обоя́ несотворе́нна,/ и́стинна и присносу́щна суть.</p>
<p>
<red>Глас 8.</red>
</p>
<p>
<red>Подо́бен: </red>О, пресла́внаго чудесе́:<style name="color-red"/>
</p>
<p>О, пресла́внаго чудесе́!/ Исто́чник жи́зни, Христо́с Бог наш,/ исто́чника тя свяще́нных догма́тов яви́,/ веселя́ща ве́рныя жизнето́чными словесы́,/ я́ко струя́ми, напоя́юща сердца́ благочести́вых,/ непоколеби́мо соблюда́ющих до́брое испове́дание отце́в, всему́дре,/ о не́мже ре́вность и ве́ру/ показа́л еси́ Боже́ственнейше.</p>
<p>
<red>Сла́ва, глас 1. Иоа́нна Евге́ника:</red>
</p>
<p>Я́ко в златоистка́нную оде́жду,/ и многочестны́й вене́ц, и несокруши́мая броня́,/ в светле́йшее житие́ твое́ и Боговеща́нное сло́во/ Христо́ва Це́рковь обле́кшися,/ све́тло ра́дующися и кре́пко огражда́ющися/ проти́ву супоста́т, приснохва́льне, несе́т победи́тельная,/ и тебе́, до́блему одоле́телю,/ мы́сленныя вку́пе и чу́вственныя враги́/ мо́щно победи́вшему во Христе́,/ да́вшем власть и си́лу,/ пра́ведно побе́ду воспису́ющи,/ пе́ние ти, я́ко мзду за боре́ние, по си́ле прино́сит/ и ве́рою и любо́вию вопие́т ти:/ непреста́нно моли́, к Нему́же отше́л еси́,/ Триипоста́снаго Бо́га, Отца́ и Сы́на/ и от Отца́ исходя́щаго Ду́ха Всесвята́го,/ в правосла́вном испове́дании твое́м сохрани́тися во ве́ки/ и от лови́тельства мы́сленных волко́в соблюсти́/ па́ству Христо́ву бе́дствующую.</p>
<p>
<red>И ны́не, Богоро́дичен.</red>
</p>
<p>
<red>Славосло́вие вели́кое, и про́чая.</red>
</p>
<p>
<red>На Литурги́и слу́жба святи́тельская.</red>
</p>
</section>
