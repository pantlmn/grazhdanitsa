<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го блаже́ннаго Фео́дора, Христа́ ра́ди юро́диваго, Новгоро́дскаго чудотво́рца</p>
</title><p>
<red>Ве́чер</red>
</p>
<p>Блаже́н муж: <red>1-й антифо́н, на </red>Го́споди, воззва́х<red>: стихи́ры, глас 6:</red>
</p>
<p>В Вы́шних ве́чная взыска́л еси́,/ до́льняя, я́ко мимоше́дшая, вмени́л еси́,/ и́го Христо́во на ра́мо взем,/ и в Но́вград всели́лся еси́,/ посреде́ ми́ра жесто́ким и приско́рбным путе́м ше́ствовал еси́,/ доброде́тельми же свои́ми, я́ко плодови́т виногра́д,/ на высоту́ возше́л еси́.</p>
<p>Юро́дивыми притворе́нии мудреца́ зло́бы обезу́мил еси́,/ жела́нием, е́же к Бо́гу, распаля́емь,/ усе́рдно к мы́сленным восте́кл еси́,/ дея́нием побежда́я вра́жия полки́,/ Боже́ственным посо́бием Ду́ха, Фео́доре блаже́нне.</p>
<p>Смире́н мудрова́нием, и ми́лостив, и Боголюби́в,/ и любве́ испо́лнен яви́лся еси́, блаже́нне Фео́доре,/ чу́вствием<a type="note" xlink:href="#note63">63</a> украша́яся, житие́ испра́вил еси́,/ Боже́ственным повеле́нием вели́кому Но́ву гра́ду яви́лся еси́ свети́льник све́тел,/ наставля́я нас к позна́нию.</p>
<p>
<red>Сла́ва, глас 5:</red>
</p>
<p>Ра́дуйся, преблаже́нная главо́,/ и́же от млады́х ногте́й/ кре́постию ума́ от Бо́га Вседержи́теля утвержда́емь,/ Боже́ственный за́поведи соблю́л еси́/ и яви́лся еси́ насле́дник дре́вним ю́родом, бы́вшим Христа́ ра́ди,/ житие́ бо твое́, о́тче, вои́стинну доброде́тельми удержа́в, пожи́л еси́,/ па́мятию сме́ртною всегда́ поуча́яся,/ те́мже в невеще́ственней жи́зни, иде́же а́нгельския чи́ни,/ с весе́лием всели́лся еси́, Фео́доре блаже́нне./ Но моли,ся Христу́ Бо́гу на́шему/ спасти,ся душа,м на́шим.</p>
<p>
<red>И ны́не, Богоро́дичен: </red>В Чермнем мори́:</p>
<p>
<red>Вход. Проки́мен дне. Чте́ния преподо́бническая (зри, страни́цы 40-42).</red>
</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>Дом и жили́ще/ Ду́ха Пресвята́го,/ прему́дре Фео́доре, был еси́,/ тем же и нас до́мы Того́ соде́лай,/ святу́ю твою́ па́мять почита́ющих.</p>
<p>
<red>Стих: </red>Возвесели́тся пра́ведник о Го́споде/ и упова́ет на Него́.<style name="color-red"/>
</p>
<p>Житие́ твое́, я́ко со́лнце,/ в сердца́х ве́рных возсия́,/ чуде́с зарю́ испуща́я,/ те́мже и нас Све́том невече́рним озари́,/ всечестну́ю твою́ па́мять почита́ющих.</p>
<p>
<red>Стих: </red>Пра́ведник, я́ко фи́никс, процвете́т,/ я́ко кедр, и́же в Лива́не, умно́жится.</p>
<p>Не преста́й моля́ся, Фео́доре,/ о при́сных твои́х рабе́х,/ и́хже духо́вным твои́м житие́м просвети́л еси́,/ да вси честно́е твое́ успе́ние,/ веселя́щеся, почита́ем.</p>
<p>
<red>Сла́ва, глас 6:</red>
</p>
<p>Я́ко Боже́ственная жизнь твоя́/ и всеосвяще́нный твой коне́ц, о́тче Фео́доре,/ в той бо мно́жество соше́дшеся, наро́ди Вели́каго Нова́ гра́да,/ я́ко ви́деша на одре́ тя без дыха́ния,/ глаго́лы велегла́сными вопия́ху:/ даждь коне́чное сло́во рабо́м твои́м, свя́те,/ научи́, где оставля́еши ча́да твоя́, о́тче,/ и,хже уще,дри, я́ко оте́ц пои́стине ми́лостив и любе́зен,/ оба́че а́ще и зде гроб покрыва́ет,/ но на Небеси́ тя вси и́мамы предста́теля и моли́твенника к Бо́гу/ любо́вию чту́щих тя./ Тем убо, Фео́доре,/ не преста́й моля́ся Христу́ Бо́гу/ о гра́де сем и всех ве́рных,/ почита́ющих всечестно́е твое́ успе́ние.</p>
<p>
<red>И ны́не, Богоро́дичен: </red>Творе́ц и Избави́тель мой:</p>
<p>
<red>Тропа́рь, глас 8:</red>
</p>
<p>И́же на земли́ Христа́ ра́ди во́лею в бу́йство преложи́вся,/ ми́ра сего́ красоты́ отню́д возненави́дел еси́/ и, плотска́я игра́ния увяди́в посто́м и жа́ждею и на земли́ лега́нием,/ от зно́я же и сту́дени, от дождя́ и сне́га/ и от про́чия возду́шныя тя́гости никогда́же уклони́лся еси́,/ ду́шу же очи́стил еси́ доброде́тельми, я́ко зла́то в горни́ле,/ о́тче преблаже́нне Фео́доре,/ и ны́не на Небесе́х предстои́ши Престо́лу Пресвяты́я Тро́ицы,/ но я́ко име́я дерзнове́ние мно́гое,/ моли́ Христа́ Бо́га спасти́ся душа́м на́шим.</p>
<p>
<red>Ин тропа́рь, глас 8:</red>
</p>
<p>На земли́ Христа́ ра́ди в бу́йство преложи́вся,/ ми́ра сего́ красоты́ отню́д возненави́дел еси́,/ пло́тская взыгра́ния увяди́в,/ от дождя́ и сне́га и от про́чия возду́шныя тя́гости никогда́ же уклони́лся еси́,/ от неразу́мных челове́к поруга́ние, ра́дуяся, претерпе́л еси́,/ подо́бяся Творцу́ твоему́ и вопия́:/ Го́споди, не поста́ви им гре́ха сего́;/ ду́шу же предочи́стил еси́, я́ко зла́то в горни́ле,/ и сию́ Христо́с прия́т/ и, я́ко светоза́рную звезду́, Свое́й сла́ве прича́стну соде́ла./ Предстоя́ ны́не Святе́й Тро́ице, преблаже́нне Фео́доре,/ моли́ за град же и лю́ди,/ почита́ющия любо́вию пречестну́ю па́мять твою́.</p>
<p>
<red>Сла́ва, и ны́не, Богоро́дичен: </red>И́же нас ра́ди рожде́йся от Де́вы:</p>
<p>
<red>На у́трени</red>
</p>
<p>На Бог Госпо́дь: <red>тропа́рь святаго, два́жды. Сла́ва, и ны́не, Богоро́дичен.</red>
</p>
<p>
<red>По 1-м стихосло́вии седа́лен, глас 5.</red>
</p>
<p>
<red>Подо́бен: </red>Собезнача́льное Сло́во:<style name="color-red"/>
</p>
<p>Согла́сием Боже́ственным озаря́емь, в пути́, веду́щем к жи́зни ве́чней,/ Боже́ственным сия́нием ходи́л еси́ ве́рно, о́тче праведне Фео́доре,/ вра́жиих отбе́г прило́гов, сын Све́та и Дне яви́лся еси́, Фео́доре Богоблаже́нне.</p>
<p>
<red>Сла́ва, и ны́не, Богоро́дичен:</red>
</p>
<p>Ма́ти Бо́жия Пречи́стая, гра́де христиа́нский,/ изба́ви лю́ди Твоя́ от бед, приле́жно зову́щия,/ и проти́вися враго́м го́рдым, мы́сленным, да вопие́м Ти:/ ра́дуйся, Благослове́нная.</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен:</red> Ско́ро предвари́:<style name="color-red"/>
</p>
<p>Посто́м, и воздержа́нием, и на земли́ лега́нием увяде́л еси́ плотски́я стра́сти,/ ду́шу же просвети́л еси́ и на Небесе́х от Христа́ вели́кое возме́здие восприя́л еси́./ Тем благоугоди́л еси́ Бо́гу, досто́ин сосу́д чуде́с и по кончи́не яви́лся еси́/ притека́ющим к моще́м твои́м, Фео́доре блаже́нне,/ моли́ Христа́ Бо́га спасти́ся ду́шам на́шим.</p>
<p>
<red>Сла́ва, и ны́не, Богоро́дичен:</red>
</p>
<p>
<red>Обнови́ла еси́, Чи́стая, Боже́ственным Рождество́м Твои́м/ истле́вшее во страсте́х земноро́дных ме́ртвенное существо́/ и воздви́гла еси́ вся от сме́рти к жи́зни нетле́ния./ Те́мже Тя по до́лгу блажи́м вси, Де́во Препросла́вленная,/ я́коже прорекла́ еси́.</red>
</p>
<p>
<red>По полиеле́и седа́лен, глас 4.</red>
</p>
<p>
<red>Подо́бен: </red>Ско́ро предвари́:</p>
<p>Яви́лся еси́ чу́ден в терпе́нии свое́м,/ вся́чески Христо́ви угоди́л еси́, преблаже́нне Фео́доре,/ му́дрою мы́слию утверди́л еси́ ду́шу твою́,/ порабо́тив плотска́я мудрова́ния Ду́ху/ и избра́в до́брая, е́же Бо́га ра́ди тружда́тися, му́жески глаго́лал еси́:/ а́ще и я́ра зима́, но сла́док рай,/ боле́зненно е́же тружда́тися, но блаже́нно восприя́тие./ Те́мже, преблаже́нне Фео́доре, моли́ Христа́ Бо́га спасти́ ду́ши на́ша.</p>
<p>
<red>Сла́ва, и ны́не, Богоро́дичен:</red>
</p>
<p>Тебе́ велича́ем, Богоро́дице, вопию́ще:/ Ты еди́на Благослове́нная,/ из Тебе́ бо неизрече́нно роди́ся Христо́с Бог наш.</p>
<p>
<red>Та́же степе́нна, 1-й антифо́н 4-го гла́са. Проки́мен: </red>Возвесели́тся пра́ведник о Го́споде/ и упова́ет на Него́. <red>Стих: </red>Услы́ши, Бо́же, глас мой, внегда́ моли́ти ми ся к Тебе́. <red>Ева́нгелие от Матфе́я, зача́ло 43.</red>
</p>
<p>
<red>По 50-м псалме́ стихи́ра, глас 8:</red>
</p>
<p>Челове́че Бо́жий, Фео́доре чу́дный,/ ты у́бо, возше́д на ле́ствицу доброде́телей,/ по не́йже возше́л еси́ к Го́рнему Иерусали́му/ и та́мо узре́л еси́ жела́емаго Христа́,/ Его́же ра́ди плоть твою́ изнури́л еси́/ и те́ло ме́ртвенное на беземе́ртную жизнь измени́л еси́./ И о нас непреста́нно моли́ся,/ дарова́ти душа́м на́шим мир и ве́лию ми́лость.</p>
<p>
<red>Кано́н Богоро́дицы со ирмосо́м на 6, глас 2: </red>Нетре́ну, необы́чну: <red>и кано́н свята́го на 8, глас 4.</red>
</p>
<p>
<red>Песнь 1</red>
</p>
<p>
<red>Ирмо́с: </red>Триста́ты кре́пкий,/ Рожде́йся от Де́вы,/ безстра́стия во глубине́/ души́ трича́стное потопи́, молю́ся,/ да Тебе́, я́ко в тимпа́не,/ во умерщвле́нии телесе́/ побе́дное воспою́ пе́ние.</p>
<p>Пода́ждь ми, Христе́, Ду́ха Твоего́ благода́ть,/ да по достоя́нию воспою́ песнь но́ву от у́стен мои́х/ в па́мять Твоего́ уго́дника, Фео́дора преблаже́ннаго.</p>
<p>И́же крест на ра́мо взем, блаже́нне,/ и жела́емаго ти оте́чества дости́г, Го́рняго Иерусали́ма,/ и в нем со А́нгелы лику́еши, ю́роде прему́дрый,/ моли́ся о нас, чту́щих па́мять твою́ пречестну́ю.</p>
<p>Бу́йством премени́в мирско́е мудрова́ние, о́тче,/ непокрове́но те́ло име́я, блаже́нне,/ покры́й на́ша стра́сти, Богому́дре,/ да твои́ми моли́твами от бед избавля́емся.</p>
<p>
<red>Богоро́дичен: </red>Успи души́ мое́й свере́пую во́лну,/ я́ко мно́жество прегреше́ний, искуше́ний и печа́ли, Влады́чице, воста́ша на мя,/ но Сама́ мя спаси́.</p>
<p>
<red>Песнь 3</red>
</p>
<p>
<red>Ирмо́с: </red>Лук си́льных изнемо́же,/ и немощству́ющии препоя́сашася си́лою,/ сего́ ра́ди утверди́ся в Го́споде се́рдце мое́.</p>
<p>Умо́м весь к преми́рным взе́мся, блаже́нне,/ ю́род прозва́лся еси́, о́тче,/ и нас, умовре́дных<a type="note" xlink:href="#note64">64</a>, сохрани́,/ да не врежде́ни пребу́дем ко́зньмн чужда́го,/ и тебе́ ублажа́ем, Фео́доре преблаже́нне.</p>
<p>Ва́ром со́лнечным опаля́емь, о́тче,/ и нас, пали́мых грехо́вными страстьми́, ороси́ твои́ми моли́твами,/ да непреста́нно воспева́ем па́мять твою́, Фео́доре прехва́льне.</p>
<p>Зимо́ю томи́м, свято́е, небре́гл еси́ о те́ле пе́рстнем,/ и ны́не наслажда́ешися ра́йския добро́ты,/ и нам проси́ оставле́ние, озло́бленным прило́ги чужда́го,/ да тебе́ ублажа́ем, о́тче Богому́дре.</p>
<p>
<red>Богоро́дичен: </red>Я́же еди́на в напа́стех и ско́рбех защища́ющи/ под кров Твой, Пречи́стая, прибе́гша те́пле,/ приими́, я́ко Преблага́я, е́же от се́рдца моего́ моле́ние.</p>
<p>
<red>Седален, глас 4:</red>
</p>
<p>Егда́ Боже́ственное зва́ние прии́де на тя, Богому́дре,/ тогда́, Святы́м Ду́хом подвиза́емь, возни́кл еси́ от мирска́го сладостра́стия к све́ту Богоразу́мия/ и оте́ческия сла́вы и любве́ избежа́ти потща́лся еси́./ Бога́тство убо́ и сла́ву, я́ко не су́щая, презре́л еси́/ и, Еди́наго возлюби́в И́стиннаго Живота́, Христа́ Бо́га на́шего,/ крест твой взем, Того́ живоно́сным стопа́м после́довал еси́./ Его́же моли́, Фео́доре блаже́нне, спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Предста́тельнице необори́мая оскорбля́емых и те́плое заступле́ние упова́ющих на Тя,/ от бед мя изба́ви, Ты бо еси́ всех Помо́щница.</p>
<p>
<red>Песнь 4</red>
</p>
<p>
<red>Ирмо́с: </red>Любве́ ра́ди, Ще́дре, Твоего́ о́браза/ на Кресте́ Твое́м стал еси́,/ и раста́яшася язы́цы:/ Ты бо еси́, Человеколю́бче,/ кре́пость моя́ и хвале́ние.</p>
<p>Любве́ сро́дников отре́кся, блаже́нне, любо́вию Христо́вою уязвля́емь,/ и плоть, я́коже рабы́ню, ду́хови покори́в, над страстьми́ царь показа́лся еси́, о́тче,/ и нас, плене́нных грехо́вными страстьми́, свободи́, Богому́дре.</p>
<p>Стезю́ приско́рбнаго пути́ ше́ствовав, блаже́нне,/ и простра́ннаго жили́ща дошед,/ с Безпло́тными ликовствова́ти сподо́бился еси́, о́тче Богоно́се.</p>
<p>Власть прии́м на ду́сех нечи́стых, о́тче Фео́доре,/ сих от челове́к прогоня́еши,/ вся́кими неду́ги боля́щия исцеля́еши, с ве́рою приходя́щия к моще́м твои́м.</p>
<p>
<red>Богоро́дичен: </red>Ми́лости Твое́й сподо́би мя, Благоми́лостивное Сло́во ро́ждши,/ и ны́не, Влады́чице, прибега́юща мя к Тебе́ спаси́.</p>
<p>
<red>Песнь 5</red>
</p>
<p>
<red>Ирмо́с: </red>Возсия́й ми, Го́споди, свет повеле́ний Твои́х,/я́ко к Тебе́ дух мой у́тренюет и пое́т Тя:/ Ты бо еси́ Бог наш,/ и к Тебе́ прибега́ю, Царю́ ми́ра.</p>
<p>Ю́род яви́лся еси́ изволе́нием, о́тче,/ и о́ному ди́вному Андре́ю после́довал еси́,/ и, я́коже той ви́де духо́вныма очи́ма Богоро́дицу, на возду́се моля́щуюся,/ ты же ны́не зри́ши Святу́ю Тро́ицу,/ моля́ся непреста́нно о душа́х на́ших.</p>
<p>Ревни́тель быв ди́вному Симео́ну, пусты́ню и све́рстника оста́влынему,/ и юро́дство на ся возложи́вшему, и Го́рния митропо́лии дости́гшу,/ с ни́мже ны́не и ты наслажда́ешися, и нас помина́й, пра́зднующих па́мять твою́ всечестну́ю.</p>
<p>Вторы́й Твердисло́в в Росси́и показа́лся еси́, о́тче Фео́доре, непокрове́нно те́ло име́я,/ покры́й нас покро́вом моли́тв твои́х,/ да не уязви́т нас уязви́вый пра́отца преступле́нием.</p>
<p>
<red>Богоро́дичен: </red>От ко́рене Исто́чник и Вину́ нетле́ния Тя, Дево́, вси ве́рнии, хвала́ми почита́ем,/ Ты бо Ипоста́сное нам Безсме́ртие роди́ла еси́.</p>
<p>
<red>Песнь 6</red>
</p>
<p>
<red>Ирмо́с: </red>Очище́ние нам, Христе́,/ и спасе́ние, Влады́ко,/ возсия́л еси́ от Де́вы,/ да, я́ко проро́ка от зве́ря морска́го пе́рсей Ио́ну,/ от тли исхити́ши/ всего́ Ада́ма всеро́дна па́дшаго.</p>
<p>На безстра́стия го́ру возше́д доброде́тельми,/ и на враги́ храбо́рник чу́ден показа́лся еси́,/ и ны́не моли́ся Христу́ Бо́гу о стране́ на́шей, на иноплеме́нныя посо́бствуя,/ я́ко да твои́ми моли́твами проти́внии побежда́ются.</p>
<p>Чуде́с исто́чник мо́щи твои́ яви́ся, Фео́доре блаже́нне,/ от ни́хже оби́льно вси притека́ющии/ прие́млют телесе́м здра́вие и душа́м спасе́ние твои́ми моли́твами.</p>
<p>Прему́дростию ра́зума объя́т, о́тче,/ су́етную му́дрость бу́йством премину́л еси́/ и утае́нная от му́дрых и разу́мных Тро́йческим благоволе́нием позна́л еси́.</p>
<p>
<red>Богоро́дичен: </red>Моисе́й в купине́ Тя ви́дев,/ в горе́ прие́млющу нестерпи́мый Божества́ Огнь неопа́льно,/ тем Тя вси пе́сньми велича́ем.</p>
<p>
<red>Конда́к, глас 8:</red>
</p>
<p>Вы́шния красоты́ жела́я,/ ни́жния сла́дости и теле́сная одея́ния то́щно<a type="note" xlink:href="#note65">65</a> оста́вил еси́/ и нестяжа́ние па́че су́етнаго ми́ра возлюби́л еси́,/ а́нгельское житие́ проходя́, сконча́лся еси́, Фео́доре блаже́нне,/ с ни́миже Христа́ Бо́га моли́ непреста́нно о всех нас.</p>
<p>
<red>И́кос:</red>
</p>
<p>Ка́ко возмогу́ гре́шный аз и скве́рный душе́ю вку́пе и те́лом/ исписа́ти, е́же во пло́ти сый, равноа́нгельное житие́ твое́ и пресла́вная чудеса́,/ а́ще у́бо мно́зи прему́дрии не дости́гнут испове́дати мно́го твоего́ терпе́ниями смире́ния,и те́плыя ко Христу́ любве́?/ Но оба́че наде́яся на твое́ беззло́бие, о блаже́нне, си́це вопию́ ти:/ ра́дуйся, пресве́тлая звездо́,/ от восто́ка доброде́телей возсия́вшая и вселе́нную чудесы́ озари́вшая./ Ра́дуйся, возненави́девый роди́тельскую любо́вь,/ Христа́ же еди́наго, над все́ми су́щаго Бо́га, всем се́рдцем возлюби́вый/ и Тому́ невозвра́тным жела́нием после́довавший еси́./ Ра́дуйся, я́ко бу́йственное и юро́дственное, по апо́столу, жи́тельство избра́вый./ Ра́дуйся, премени́вый тле́нная и несто́ящая наде́ждею бу́дущих благ./ Ра́дуйся, и́же дре́внему И́ову уподо́бивыйся терпе́нием./ Ра́дуйся, страстоте́рпче Христо́в непобеди́мый,/ но при́сно побежда́яй диа́вола твои́м терпе́нием и смире́нием./ Ра́дуйся, и́же я́ко дре́вний он Ла́зарь ни́щий, почива́я ны́не в ло́нех Авраа́млих,/ с ни́миже Христа́ Бо́га моли́ непреста́нно о всех нас.</p>
<p>
<red>Песнь 7</red>
</p>
<p>
<red>Ирмо́с: </red>Сласы́й во огни́ авраа́мския Твоя́ о́троки/ и халде́и уби́в,/ я́же Пра́вда пра́ведно уловля́ше,/ препе́тый Го́споди,/ Бо́же оте́ц на́ших, благослове́н еси́.</p>
<p>Прича́стием Свята́го Ду́ха просвеще́н, блаженне,/ измени́вся добро́ты теле́сныя и позо́р быв челове́ком,/ непокрове́нно те́ло тле́нными оде́ждами име́я, Христу́ вопия́л еси́:/ благослове́н Бог оте́ц на́ших.</p>
<p>Нищету́ и юро́дство изво́лив, преблаже́нне, нас ра́ди Обнища́вшего/ и Сего́ ле́гкий яре́м на рамена́ взем, Тому́ после́довал еси́, Христу́, вопия́:/ благослове́н Бог оте́ц на́ших.</p>
<p>Злому́драго врага́ ко́зни премудри́в, ю́роде прехва́льне,/ и сего́, я́ко ры́бу безгла́сну, сотвори́л еси́, Богому́дре, Христу́ вопия́:/ благослове́н Бог оте́ц на́ших.</p>
<p>
<red>Богоро́дичен: Я́</red>коже Ло́жницу Бо́жию и Кади́льницу разу́мнаго и светоно́снаго У́гля,/ Приснора́дованную воспое́м, зову́ще:/ ра́дуйся, Вина́ спаси́тельнаго воззва́ния, благослове́нная во ве́ки.</p>
<p>
<red>Песнь 8</red>
</p>
<p>
<red>Ирмо́с: </red>Избави́телю всех, Всеси́льне,/ посреде́ пла́мене благоче́ствовавшия,/ снизше́д, ороси́л еси́/ и научи́л еси́ пе́ти:/ вся дела́, благослови́те, по́йте Го́спода.</p>
<p>Присво́ив ся Соде́телю всех, о́тче, и грехо́вныя я́зи удали́вся,/ прия́л еси́ Небе́сное насле́дие и, со А́нгелы лику́я, вопия́л еси́:/ благослови́те, вся дела́ Госпо́дня, Го́спода.</p>
<p>Ю́ношеских и плотски́х страсте́й удержа́л еси́ взыгра́ния,/ очи́стив вся́кия скве́рны ду́шу же и те́ло, Фео́доре преблаже́нне,/ храм показа́лся еси́ нескве́рнен Бо́гу./ Ему́же непреста́нно вопие́ши:/ благослови́те, вся дела́ Госпо́дня, Го́спода.</p>
<p>Незаходи́мый возсия́ тебе́ свет, о́тче Богому́дре, присносу́щнаго весе́лия,/ в не́мже наслажда́ешися, предстоя́ Святе́й Тро́ице/ и воспева́я Христа́ во вся ве́ки.</p>
<p>
<red>Богоро́дичен: </red>Тя ору́жие непобеди́мое на враги́ предлага́ем,/ Тя основа́ние и наде́жду на́шего спасе́ния, Богоневе́сто, и́мамы/ и Тя воспева́ем во ве́ки.</p>
<p>
<red>Песнь 9</red>
</p>
<p>
<red>Ирмо́с: </red>Ка́мень нерукосе́чный/ от несеко́мыя горы́, Тебе́, Дево,/ краеуго́льный отсечеся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</p>
<p>Я́коже тве́рдый адама́нт, душе́ю показа́лся еси́, непоколеби́м вра́жиими прило́ги, о́тче,/ и нам тве́рдое забра́ло буди́, блаже́нне,/ моли́твами твои́ми от нахожде́ний проти́вных.</p>
<p>Освяти́ся возду́х, Фео́доре блаже́нне, па́мятию твое́ю,/ и нас торжествова́ти подвиза́ет ра́достно свяще́нное твое́ пра́зднество.</p>
<p>Жезло́м доброде́телей страсте́й мо́ре пресе́к/ и го́рдаго врага́, я́коже ина́го фарао́на, моли́твами твои́ми погрузи́в,/ избра́нное ста́до но́ваго Изра́иля невре́дно соблюди́,/ Фео́доре блаже́нне, моли́твами твои́ми.</p>
<p>
<red>Богоро́дичен: </red>Ски́ния свиде́тельства Тя прообрази́,/ Хлеб и́стинный жи́зни прие́мшую, Чи́стая,/ Сло́во Отца́ Соприсносу́щное.</p>
<p>
<red>Свети́лен:</red>
</p>
<p>Удали́вся, бе́гая мирски́х сожи́тельства,/ Христу́, над все́ми Бо́гу на́шему, непоро́чным житие́м благоугоди́л еси́,/ Его́же ны́не моли́ о нас, рабе́х твои́х,/ ве́рою пра́зднующих всечестну́ю па́мять твою́, Богому́дре Фео́доре.</p>
<p>
<red>Сла́ва, и ны́не, Богоро́дичен:</red>
</p>
<p>Му́дрость Ипоста́сную, и Сло́во Пресу́щное,/ и Врача́ всех поро́ждшая, Де́во,/ стру́пы и я́звы души́ моея́ исцели́, лю́тыя и многовре́менныя,/ и стра́стная утоли́ се́рдца моего́ помышле́ния.</p>
<p>
<red>На хвали́тех стихи́ры, глас 4.</red>
</p>
<p>
<red>Подо́бен: </red>Дал еси́ зна́мение:</p>
<p>Дал еси́ при́тчу/ терпе́ния и му́жества,/ Преблаги́й Го́споди,/ пра́веднаго Фео́дора и многочуде́снаго,/ доброде́тельми, и словесы́, и де́лы сия́юща,/ целому́дрием украша́ема и кро́тостию./ Тем твое́ неизрече́нное строе́ние сла́вим,/ Иису́се Всеси́льне, Спа́се душ на́ших.</p>
<p>Пра́веден и незло́бив,/ и́стинен же, и непоро́чен, и ве́рен,/ уклоня́яся от вся́кия зло́бныя ве́щи,/ показа́лся еси́, Фео́доре блаже́нне, просвеще́н доброде́тельми/ и благоче́стием сия́я./ Тем тя ублажа́ем/ и свято́е твое́ и честно́е <red>Днесь</red> пра́зднуем успе́ние,/ ра́дующеся, Богому́дре.</p>
<p>Целому́дрием и благове́рием,/ я́ко багряни́цею многоце́нного, одея́вся, Фео́доре,/ пра́вдою же и кро́тостию,/ я́ко Боже́ственным венце́м, венча́лся еси́,/ со стра́ждущими Христа́ ра́ди ца́рствовати возжеле́л еси́/ и ны́не Царю́ сил предстои́ши,/ Иису́су Всеми́лостивому и Спа́су душ на́ших.</p>
<p>
<red>Сла́ва, глас 8:</red>
</p>
<p>Весели́ся, Богохрани́мый Вели́кий Но́вегра́де,/ имы́й в себе́ такова́го граждани́на,/ преблаже́ннаго Фео́дора:/ сей бо прему́дростию Свята́го Ду́ха украси́ся,/ вся́ко воздержа́ние доброде́тельным свои́м житие́м премину́/ и целому́дрием ду́шу просвети́,/ нагото́ю, я́ко Безпло́тен, на земли́ пожи́в,/ возвы́сився к Бо́гу серде́чным жела́нием,/ ми́рови умертви́ся вои́стинну,/ се́рдцем боле́знуя вы́ну, зря муче́ния та́мошняя,/ мы́сленными очи́ма смотря́я бу́дущую жизнь,/ и по́лнаго стра́нствования Го́спода ра́ди при́ял труды́,/ до́лгия пути́ ше́ствуя,/ жа́жду и глад, сту́день же и зной Христа́ ра́ди претерпе́,/ в посте́ и слеза́х препроводи́ дни своя́,/ до́ндеже стра́сти теле́сныя умертви́./ Те́мже сподо́бися пра́ведных ра́дования/ и с ни́миже мо́лится Го́сподеви спасти́ся душа́м на́шим.</p>
<p>
<red>И ны́не, Богоро́дичен: </red>Влады́чице, приими́ моли́твы раб Твои́х:<style name="color-red"/>
</p>
<p>
<red>Славосло́вие вели́кое и отпу́ст.</red>
</p>
<p>
<red>На литурги́и</red>
</p>
<p>
<red>Блаже́нны, от кано́на свята́го пе́сни 3-я и 6-я на 8. Проки́мен, глас 7: </red>Честна́ пред Го́сподем/ смерть преподо́бных Его́.<red> Стих: </red>Что возда́м Го́сподеви о всех, я́же воздаде́ ми? <red>Апо́стол к Гала́том, зача́ло 213. </red>Аллилу́йя, глас 6: Блаже́н муж, боя́йся Го́спода, в за́поведех Его́ восхо́щет зело́. <red>Стих: </red>Си́льно на земли́ бу́дет се́мя Его́. <red>Ева́нгелие от Матфе́я, зача́ло 10. Прича́стен: </red>В па́мять ве́чную:</p>
</section>
